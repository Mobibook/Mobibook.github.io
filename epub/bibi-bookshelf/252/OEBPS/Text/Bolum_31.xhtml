<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <h2 style="text-align: center;"><b>31</b></h2>

  <div>
    <br />
  </div>

  <div>
    <br />
  </div>

  <div>
    <br />
  </div>

  <div>
    Ertesi sabah yine erkenden kalktı Diana. Uykusuzdu. İlk dersi düşünmekten geç saatlere kadar gözüne uyku girmemişti dün gece. Zeynep Hanım'ı düşünmüştü, bahçeyi, Sarı Çiçek'in söylediklerini, gülleri duyma matematiğini...<br />
  </div>

  <div>
    Düşündükleri zihnini epey meşgul etmişti, ama öte yandan da, derste öğrendiği formül ona biraz olsun teselli vermişti. Madem ki bu derste öğrendiği formül cevap olasılığı sayısız olan her soru için geçerliydi, o hâlde, annesine ne olduğu sorusuna vereceği her cevap, 'Güller hangi şarkıyı söylüyor?' sorusuna vereceği cevaplar kadar doğru olabilirdi ancak. Buna göre, annesine ne olduğunu bilebilme ihtimali, güllerin hangi şarkıyı söylediğini bilebilme ihtimaliyle aynıydı: Sıfır. İşte bu yüzden, annesinin yok olduğunu düşünmesi anlamsızdı. En azından bunu fark etmesini sağladığı için ilk dersten memnun kalmıştı.
  </div>

  <div>
    İkinci derse zamanında varabilmek için acele ediyordu. Üstüne mavi bir t-shirt, altına da kemik rengi kot giydi. Neyse ki bugün saçıyla fazla uğraşmasına gerek yoktu. 
  </div>

  <div>
    Dersin başlayacağı 5.57'den önce taburesinde olabilmek için merdivenlerden koşar adımlarla indi. Geç kalmak üzereydi.
  </div>

  <div>
    Taburelerin oraya vardığında, Zeynep Hanım'ın kendisinden önce yerini aldığını gördü.
  </div>

  <div>
    "Günaydın Diana, saat kaç?"
  </div>

  <div>
    Korkarak saatine baktı. 5.58'i gösterdiğini görünce biraz rahatladı.
  </div>

  <div>
    "Günaydın. 5.58."
  </div>

  <div>
    "Evet. Benim saatim de geç kaldığını gösteriyor. Bu sabahki dersimiz sona ermiştir."
  </div>

  <div>
    Şaka yapıyor olmalı, dedi içinden.
  </div>

  <div>
    "Afedersiniz, bu konuda uyarmıştınız. Bir dakika bile olsa geç kalmamalıydım ama..."
  </div>

  <div>
    "Affedilecek bir şey yok kızım. Ben zaten gülleri duyabiliyorum. Zaman senin zamanındı. Bugünkü dersin geri kalanını yarın akşam saat 18.19'a erteliyoruz. Şimdilik hoşçakal."
  </div>

  <div>
    "Siz ciddi olamazsınız?"
  </div>

  <div>
    Zeynep Hanım bir tepki vermedi.
  </div>

  <div>
    "İnanamıyorum buna. Sabahın beş buçuğunda kalktım, sözünüzü dinleyip saçıma şekil vermedim, jet hızıyla hazırlandım ve buraya koştum. Üstelik hevesle. Ve şimdi siz sadece bir dakika geç kaldığım için dersi iptal ettiğinizi söylüyorsunuz bana."
  </div>

  <div>
    Zeynep Hanım Diana'nın elinden nazikçe tutarak, onu bahçe kapısına götürdü. Diğer eliyle bahçenin bir ucundan öbür ucuna doğru geniş bir kavis çizerek, "Şuraya bir bak," dedi. "Onlarca gül ağacı, yüzlerce gül, binlerce tomurcuk ve havadan fazla gül kokusu... Bu bahçeyi bugünkü hâline getirmek seneler aldı, ama değdi doğrusu. Muhteşem bir manzara değil mi?"
  </div>

  <div>
    "Tüm kalbimle katılıyorum size, ama ne demeye çalıştığınızı tam..."
  </div>

  <div>
    "Oysa bir bahçeyi bahçe yapan tohumlar bir dakikada serpilebilir. Bilirsin, gördüğümüz en uzun düşler bile bir dakikadan daha az sürer. Kim bilir, belki de düşlerimizi gerçekleştirmek için bir ömür tüketmek zorunda olmadığımızı anlatmaya çalışıyorlar bize. Yaşadığımız her dakikanın gücünü anlatmaya çalışıyorlar. Az önce kaybettiğin o dakikayı bir daha asla yakalama şansı bulamayacaksın, Diana... Bilemeyiz, belki de 21 Mayıs'taki 5:56'yı 5:58'e bağlayan o dakika, güllerin sesini duyabileceğin bir dakikaydı."
  </div>

  <div>
    <br />
  </div>

  <div>
    Diana odasına dönerken bu sabahki dersin aslında ertelenmediğini düşünüyordu.
  </div>

  <div>
    <br />
  </div>
</body>
</html>
