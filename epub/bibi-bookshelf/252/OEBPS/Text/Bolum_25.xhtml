<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <h2 style="text-align: center;"><b>25</b></h2>

  <div>
    <br />
  </div>

  <div>
    <br />
  </div>

  <div>
    <br />
  </div>

  <div>
    <br />
  </div>

  <div>
    Çayhane denilen yer, dört ayrı oturma grubundan oluşan, otantik tarzda döşenmiş, bol ışıklı bir odaydı. Girişte bekleyen altın sırmalı bordo yelek giymiş garsonun dışında ortalıkta kimse görünmüyordu.
  </div>

  <div>
    Koyu renk parke zemine, kiremit, hardal ve mavinin tonlarının ağırlıklı olarak kullanıldığı sade desenli kilimler seriliydi. Duvarlara eski İstanbul resimleri asılmıştı. Haliç'te dolaşan kürekli tekneler, minarelerini göğe eriştirmek için birbiriyle yarışan camiler, Boğaziçi kıyısınca uzanan, dar pencereli ahşap evler...
  </div>

  <div>
    Az sonra duyduğu ayak sesleri, Diana'yı, daldığı İstanbul manzaralarından çekip aldı. Çayhane'ye giren, yer yer kırlaşmış saçlarını başının arkasında topuz yapmış, yaşını saklayan pürüzsüz cildi ve insanın içine işleyen iri koyu mavi gözleri olan, ince yüzlü bir kadındı. Ayak bileklerine kadar uzanan krem rengi keten elbisesiyle son derece asil bir görünümü vardı.
  </div>

  <div>
    Onunla göz göze geldiğinde, Zeynep Hanım çoktan kollarını iki yana açmış, kendisine doğru koşar adımlarla yaklaşmaktaydı.
  </div>

  <div>
    "Aman Tanrım! Gözlerime inanamıyorum. Mary, sensin!... Ne kadar da güzel bir kız olmuşsun sen öyle."
  </div>

  <div>
    Zeynep Hanım ona o kadar içten sarılmıştı ki, Diana bir an annesini anımsadı. Ona sarılırken de ilk geri çekilen tarafın annesi olmayacağı hissine kapılırdı hep.
  </div>

  <div>
    "Dur sana şöyle bir bakayım," dedi Zeynep Hanım, Diana'nın yüzünü avuçlarının arasına alırken.
  </div>

  <div>
    "Afedersiniz, sizi hayal kırıklığına uğratmak istemem ama, ne yazık ki ben Mary değilim. İsmim Diana."
  </div>

  <div>
    Zeynep Hanım gülümsedi. "Mary'm, seni unutur muyum hiç?"
  </div>

  <div>
    "Üzgünüm... Onun ikiziyim."
  </div>

  <div>
    Zeynep Hanım ona şüpheyle baktı. "Mary, tatlım, senin ikizin yoktu ki."
  </div>

  <div>
    "Lütfen... Bu konuda bana güvenebilirsiniz. Doğrusunu isterseniz, ben de buraya Mary'yi size sormaya gelmiştim."
  </div>

  <div>
    "Ne yani, geçen gün, 'Haftaya yanınıza geliyorum,' diye beni arayan sen değil miydin?"
  </div>

  <div>
    "Ne dediniz?! Mary sizi mi aradı?! Buraya geleceğini mi söyledi? Nerede şimdi o?"
  </div>

  <div>
    Zeynep Hanım Diana'nın heyecanını frenlemek istercesine ona koltuklardan birini işaret etti. Kendisi de karşısındakine oturdu.
  </div>

  <div>
    "Sen Mary olmadığından eminsin, değil mi?"
  </div>

  <div>
    "Bundan şüpheniz olmasın. Lütfen, Mary'nin nerede olduğunu ve ne gün geleceğini söyleyin bana."
  </div>

  <div>
    "Sana inanıyorum kızım ama..."
  </div>

  <div>
    "Lütfen, Mary ne zaman burada olur?"
  </div>

  <div>
    "Tam ne gün geleceğini söylemedi ama, üç dört güne kadar burada olur herhalde. Nerede olduğunu hiç bilmiyorum, onunla görüşmeyeli seneler oldu. Peki ya siz, siz görüşmüyor musunuz?" 
  </div>

  <div>
    "Uzun hikâye... Ama dinlemek isterseniz, ben bunu sizinle paylaşmak için buradayım."
  </div>

  <div>
    "Tabi ki dinlemek isterim. Ama önce bana ne içmek istediğini söyle. Bu arada, aç mısın? İstediğini söyleyebilirsin. Ben taze naneli yeşil çay içiyorum, tavsiye ederim."
  </div>

  <div>
    "Teşekkür ederim, bir espresso yeterli benim için."
  </div>

  <div>
    "Espresso da var gerçi ama, şöyle bol köpüklü bir Türk kahvesine ne dersin? Üç seçeneğin var: Sade, orta, şekerli..."
  </div>

  <div>
    "Neden olmasın, sade lütfen."
  </div>

  <div>
    Konuşulanları duyan garson servis için odadan ayrıldı.
  </div>

  <div>
    <br />
  </div>
</body>
</html>
