<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <h2 style="text-align: center;"><b>27</b></h2>

  <div>
    <br />
  </div>

  <div>
    <br />
  </div>

  <div>
    <br />
  </div>

  <div>
    <br />
  </div>

  <div>
    Geceyi deliksiz bir uykuyla geçiren Diana, sabah erkenden kalkarak kahvaltı salonuna indi. İçeri girer girmez, Zeynep Hanım'ın kapıya yakın masalardan birinde tek başına oturduğunu gördü.
  </div>

  <div>
    Yapmak üzere olduğu şey için derin bir nefes aldı. Bunu ne Mary'nin gördüğü hayallere inandığı, ne de gizemli görünmekten hoşlandığını düşündüğü bir kadını sevindirmek için yapacaktı. Tek amacı, Mary'nin nasıl bu hâle geldiğini anlayabilmekti.
  </div>

  <div>
    "Afedersiniz, rahatsız etmiyorum umarım."
  </div>

  <div>
    "Hayır etmiyorsun kızım, ama birazdan kalkmak üzereydim." 
  </div>

  <div>
    Derin bir nefes daha alan Diana, kararlı bir sesle, "Mary'ye öğrettiğiniz şeyi bana da öğretmenizi istiyorum," dedi.
  </div>

  <div>
    Zeynep Hanım hiçbir şey söylemeden onun gözlerinin içine baktı bir süre. Sanki gözleriyle, onun gözlerinden içeriye süzülüyor, içinde dolaşıyor, tüm duygu ve düşüncelerini okuduktan sonra, onu tekrar kendisiyle baş başa bırakıyordu.
  </div>

  <div>
    "Oturmaz mısın, Diana?"
  </div>

  <div>
    "Bu kabul ettiğiniz anlamına mı geliyor?"
  </div>

  <div>
    "Neyi kabul ediyor muyum?"
  </div>

  <div>
    Besbelli anlamazlıktan geliyor, dedi Diana içinden. Belki de sırf daha esrarengiz görünmek için. Onu kendi oyunuyla yenmeliydi.
  </div>

  <div>
    "Bana da gülleri duymayı öğretmenizi istiyorum, tıpkı Mary'ye öğrettiğiniz gibi."
  </div>

  <div>
    "Niçin istiyorsun bunu, Diana?"
  </div>

  <div>
    "Mary'yi bu kadar etkilediğine göre müthiş bir deneyim olsa gerek."
  </div>

  <div>
    Zeynep Hanım'ın yüzündeki yumuşak, her an gülümsemeye meyilli ifade kayboldu.
  </div>

  <div>
    "Peki bu, karşılığında vermeni isteyeceğim şeye değer mi sence?"
  </div>

  <div>
    "Nedir benden istediğiniz?"
  </div>

  <div>
    "Canın."
  </div>

  <div>
    Şaka mıydı, yoksa bu da gizemin bir parçası mıydı, bilemiyordu. Hiçbir şey söylemedi. Sadece güldü. Zeynep Hanım'ın da gülmesini bekliyordu ama, onun yüzü ısrarla ifadesizliğini koruyordu.
  </div>

  <div>
    "Mary'den de canını vermesini istemiş miydiniz peki?"
  </div>

  <div>
    "Buna gerek yoktu ki. Mary güllerin konuştuğu gerçeğine şüpheyle yaklaşan bir can taşımıyordu. Peki ya sen, Diana? Gülleri duyabileceğine inanan bir cana mı sahipsin, yoksa buna şüpheyle yaklaşan bir cana mı?"
  </div>

  <div>
    "Tanrı aşkına," dedi Diana. "Mary yanınıza geldiğinde sadece bir çocuktu. Ben o yaştayken, güllerin konuşmasından çok daha olağandışı şeylere inanırdım."
  </div>

  <div>
    "Ne gibi meselâ?"
  </div>

  <div>
    "Ne gibi, ne gibi... Meselâ dünyayı yüzerek dolaşabileceğime inanırdım, uçabileceğime, meleklerle konuşabileceğime... Annem babamın Tanrı'nın yanında olduğunu söylerdi. Ben de tüm dünyayı yüzerek dolaşıp babamla Tanrı'nın yaşadığı yeri bulacağıma; denizlerde bulamazsam, kocaman kanatlar takıp onu göklerde arayacağıma; eğer orada da bulamazsam, bir melekten beni babamın yanına götürmesini isteyeceğime dair kendime söz vermiştim. Niçin mi? Çocuktum çünkü! Gerçek neymiş biliyor musunuz, ben bunların hayalini kurarken babam neredeymiş biliyor musunuz?"
  </div>

  <div>
    Sustu. Ağlamaklıydı.
  </div>

  <div>
    "Her neyse, artık bunun bir önemi yok zaten."
  </div>

  <div>
    "Peki sonra ne oldu, Diana?"
  </div>

  <div>
    "Ne ne oldu?"
  </div>

  <div>
    "Babanı aramayı ve ona kavuşacağını hayal etmeyi ne zaman bıraktın? Onu bulabileceğin bir yer olmadığını kim öğretti sana?"
  </div>

  <div>
    Diana ayağa kalktı.
  </div>

  <div>
    "Çok özür dilerim... Bu bir hataydı. Benim hatam. Bir daha sizi rahatsız etmeyeceğimden emin olabilirsiniz."
  </div>

  <div>
    "Tahmin ettiğim gibi," dedi Zeynep Hanım. "Diana ölmek istemiyor... Bu yüzden de gülleri hiç duyamayacak."
  </div>

  <div>
    Diana sırtını Zeynep Hanım'a dönüp kapıya doğru yöneldiği sırada, arkasından fısıldanan soruyu zor da olsa duydu:
  </div>

  <div>
    "Hayatın değerini en iyi anlayanlar kimlerdir biliyor musun, Diana?"
  </div>

  <div>
    Durdu. Yüzünü çevirmeden öylece bekledi.
  </div>

  <div>
    Zeynep Hanım kendi sorusunu cevapladı: "Ölümü tadanlar..."
  </div>

  <div>
    Diana masaya döndü. Yere bakarak, "Lütfen söyler misiniz, benden ne istiyorsunuz?" diye sordu.
  </div>

  <div>
    "Tek bir şey. Gülleri duyabileceğine inanmayan canına kıymanı. Böyle bir ölümü tatmak, sana gülleri duyabileceğin bir hayat verir. Bunu da sadece, sen benden gülleri duymayı sana öğretmemi istediğin için istiyorum."
  </div>

  <div>
    "Biliyor musunuz, bu gülleri duyma denen şey eğer benim anladığım gibiyse... Yani
  </div>

  <div>
    fiziksel olarak onları duymaksa söz konusu olan, size açık söyleyeyim, bunun mümkün olabileceğine inanmıyorum. Aksinin iddia edilmesi de en ufak bir merak uyandırmıyor bende. Ama buna rağmen, 'Ben öğretirim,' diyorsanız, buyurun öğretin o zaman."
  </div>

  <div>
    "Şartlarım var ama..."
  </div>

  <div>
    "Ne gibi?"
  </div>

  <div>
    "Çok basit. Bütün söylediklerime harfiyen uyacaksın. Dersleri bırakma konusunda serbestsin, ama devam ettiğin sürece sözümden hiç çıkmayacaksın. Dersler arka bahçede önceden belirleyeceğim saatlerde yapılır. Bir dakika bile geç kalma lüksün yok. Eğer geç kalırsan hiç gelme daha iyi. Bahçede sadece bahçıvanın kuralları geçerlidir, yani benim. Toplam dört ders yapacağız. Gülleri duyma sanatında bir staj dönemi olarak kabul edebileceğimiz bu sürede, yalnız başına otel dışına çıkman yasak. Son bir şartım daha var, o da boş bir özgeçmiş."
  </div>

  <div>
    "Boş özgeçmiş?"
  </div>

  <div>
    "Doğal olarak sen, belli bir zamanda, belli bir yerde, belli bir sosyal çevrede yetişen bir kızın özgeçmişine sahipsin. Eğer bundan birkaç yüzyıl sonrasının San Francisco'sunda yaşasaydın ya da birkaç yüzyıl önce Kızılderililer arasında yetişseydin veya günümüzde Güney Pasifik'teki bir adada büyüseydin, o zaman özgeçmişin çok farklı olacaktı. Şu an için doğru kabul ettiğin, mantıklı bulduğun düşüncelerin tam tersine inanıyor olacaktın belki de.
  </div>

  <div>
    "Özgeçmişler görelidir. Oysa biz gülleri, zamana, mekâna ve içinde yaşadığımız sosyal çevreye bağımlı olmayan yönümüzle duyarız. İşte bunun için, eğitim, deneyim ve özellikle de referans bölümlerinin tümünü özgeçmişinden silmen gerekiyor. Bunlar bahçede işe yarasaydı, gülleri en başta botanikçiler duyarlardı. Bugüne kadar öğrendiklerin bahçede üstünde yük olur, ağır bir yük."
  </div>

  <div>
    Diana bir şey keşfetmiş gibi Zeynep Hanım'a baktı. "Ve o yük üstümdeyken de su beni taşımaz, öyle değil mi?"
  </div>

  <div>
    "Çok doğru. Nereden duydun bunu?"
  </div>

  <div>
    "Buna benzer bir sözü Mary rüyasında annemden duymuş. Mektuplarında yazdığı kadarıyla, Mary'nin rüyasında gördükleri bir süre sonra gerçek hayatta da karşısına çıkmış zaten."
  </div>

  <div>
    "Bu çok doğal," dedi Zeynep Hanım. "Düşler gerçekleşecek olanın mayasıdır."
  </div>

  <div>
    Diana Mary'nin düşleri hakkında daha fazla konuşmak istemediğinden sözü tekrar gülleri duyma konusuna getirdi:
  </div>

  <div>
    "Şartlardan bahsediyordunuz... Peki, diyelim ki hepsini kabul ettim, o zaman ne geçecek elime?"
  </div>

  <div>
    "Bahçeye adım atarken amacın neyse, ancak onu elde edersin. Bahçede ne yaptığımız değil, yaptığımızı 'ne için' yaptığımız önemlidir. Yani senin bahçedeki niyetin, güllerle konuşarak başka insanlardan farklı olmaksa, ne yazık ki sadece kibir kazanırsın. Amacın sadece gülleri duymaksa, gülleri duyarsın. Bunun ötesinde, eğer bahçeye Mary gibi, anneni güller vasıtasıyla duyabilmek için girmişsen, o zaman da anneni duyarsın. Hepsi bir yana, eğer istediğin bir süreliğine değişik bir şeyler yaşayıp sadece eğlenmekse, bu da mümkün."
  </div>

  <div>
    Her şey koca bir şaka gibiydi. Az önceye kadar son derece ılımlı birine benzeyen Zeynep Hanım, bir anda, hata affetmeyen bir toplam kalite yöneticisine veya emir subayına direktifler yağdıran bir generale dönüşmüştü. Özenle açıklamalarda bulunduğu konu da, çiçekleri-böcekleri duymak değilmiş gibi!
  </div>

  <div>
    "Bir şey dikkatimi çekti," diye söze girdi Diana. "İnansak da inanmasak da, gülleri duyabilmek kulağa çok heyecan verici bir şeymiş gibi geliyor. Ama bunun aksine, demin saydığınız o şartlar ve tarzınız... Bilemiyorum. Lütfen yanlış anlamayın beni ama, çok kuralcı, sınırlamalarla dolu..."
  </div>

  <div>
    "Yağmur bulutları da heyecan vericidir," dedi Zeynep Hanım. "Yağmur, ırmaklar, nehirler... Ama susuzluğumuzu gidermek için bir bardağa ihtiyaç duyarız sonuçta."
  </div>

  <div>
    Bir süre sessiz kalan Diana, "Sadece dört ders demiştiniz değil mi?" diye sordu.
  </div>

  <div>
    "Evet, sadece dört."
  </div>

  <div>
    "O halde, peki kabul."
  </div>

  <div>
    Zeynep Hanım ayağa kalktı.
  </div>

  <div>
    "İlk dersimiz yarın sabah saat altıyı on bir geçe. İşleyeceğimiz ilk konu: Gülleri Duyma Matematiği. Gelirken yanında cebir, geometri ya da başka bir kitap getirmene gerek yok. Dediğim dakikada bahçe kapısının önündeki taburelerde ol yeter."
  </div>

  <div>
    "Sabah 6:11'de mi?!"
  </div>

  <div>
    "Aynen öyle."
  </div>

  <div>
    Diana sabahın o saatinde kalkma fikrinden pek hoşlanmasa da, başıyla onayladı. "Güzel, öyleyse saatlerimizi aynı dakikaya ayarlayalım şimdi," dedi Zeynep Hanım. "Bu arada az kalsın unutuyordum. Eğer derslerin sonunda gülleri duymayı başarırsan, seni bir de ödül bekliyor."
  </div>

  <div>
    "Başarabileceğime ihtimal verdiğinize göre, bana bu konuda epey güveniyor olmalısınız."
  </div>

  <div>
    "Sen kendine güvendiğin sürece ben de sana güveniyorum."
  </div>

  <div>
    "Ödül nedir peki?"
  </div>

  <div>
    "Yüzyıllar öncesinden günümüze ulaşan bir söz."
  </div>

  <div>
    "Peki ya başaramazsam?" diye sordu alaycı bir gülümsemeyle. "Sınıfta kalanlara bir ceza yok mu?"
  </div>

  <div>
    "Güllerin sessizliği," dedi Zeynep Hanım. "Gülleri duyamayanlara, gülleri duyamamaları ceza olarak yeter."
  </div>

  <div>
    <br />
  </div>

  <div>
    <br />
  </div>
</body>
</html>
