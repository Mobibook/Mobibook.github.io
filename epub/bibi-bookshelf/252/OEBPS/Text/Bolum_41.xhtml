<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <h2 style="text-align: center;"><b>41</b></h2>

  <div>
    <br />
  </div>

  <div>
    <br />
  </div>

  <div>
    <br />
  </div>

  <div>
    <br />
  </div>

  <div>
    Diana iki gün boyunca arayışını hiç durmadan sürdürmüş, ama tüm çabaları yine sonuçsuz kalmıştı. Son çare olarak annesinin mezarına giderek mektubun yerini sormuş, ama ondan da bir yanıt alamamıştı.
  </div>

  <div>
    Eve dönünce alt kattaki kütüphaneye uğradı. Yüzlerce kitabın bulunduğu raflara şöyle bir göz attıktan sonra, kalın kitapların arasından çocukken okuduğu Küçük Prens'i çekip aldı. Mary evden ayrılırken babasına bıraktığı veda mektubunda, Küçük Prens'i seneler sonra tekrar okuduğundan bahsediyordu. "Kitap tamamen değişmiş!" diyordu. Haklı mıydı acaba?
  </div>

  <div>
    Üstündeki tozu silip kapağını çevirdi.
  </div>

  <div>
    Bir saate yakın bir sürede okumayı bitirdi. Duvara yaslanıp bir süre kitabın uğradığı değişim üzerine düşündükten sonra, sehpanın üstünde duran günlüğüne uzandı.
  </div>

  <div>
    <br />
  </div>

  <div>
    <br />
  </div>

  <div>
    <br />
  </div>

  <div>
    <br />
  </div>

  <div>
    <i>Sevgili Mary,</i>
  </div>

  <div>
    <i><br /></i>
  </div>

  <div>
    <i>Biliyor musun, az önce Küçük Prens'i ben de tekrar okudum. Yıllar sonra ilk kez. Haklısın, kitap tamamen değişmiş!</i>
  </div>

  <div>
    <i>Sanırım ben de yavaş yavaş "bir gülden sorumlu olmanın" ne demek olduğunu anlamaya başlıyorum. Ama bu, gülümden gerçekten sorumlu olabileceğim anlamına gelmiyor ne yazık ki. İşte seninle benim ayrıldığımız nokta bu, Mary. Sen gülünden sorumlu olmayı başarabilmişsin.</i>
  </div>

  <div>
    <i>Gülünün kaybolduğunu benden çok daha önce fark edebilmiş; onu bulabilmek için elinden geleni yapmışsın. Gülüne sahip çıkmışsın kısacası.</i>
  </div>

  <div>
    <i>Ne düşünüyorum, biliyor musun? Keşke babam giderken yanına beni alsaydı da, seni annemle bıraksaydı. Keşke annem hayatını benim yerime sana adamış olsaydı. Annemi hak eden sendin. </i>
  </div>

  <div>
    <i>Yeni yeni anlamaya başlıyorum... Annem seni bana emanet etmedi aslında. Emanet edilen bendim. Sana ihtiyacım olduğunu biliyordu o.</i>
  </div>

  <div>
    <i>Doğruyu söylemek gerekirse, ben de biliyorum artık.</i>
  </div>

  <div>
    <i>İşte bu yüzden buraya gelmelisin. Annene bu dünyada kavuşabileceğine tekrar inanabilmelisin. Onun Tanrı'nın yanında olduğunu, Tanrı'nın da her an bizimle olduğunu hissedebilmelisin.</i>
  </div>

  <div>
    <i>Çocukluk günlerini anımsa... O günlerde sana annenin artık burada olmadığını ya da bilinmeyen bir yerde olduğunu veya ona bu dünyada kavuşamayacağını söyleyen Başkalarına verdiğin tepkiyi anımsa. "Mutlaka bir başka cevap olmalı!" dememiş miydin?</i>
  </div>

  <div>
    <i>Peki şimdi ne oldu da fikrin değişti? Yoksa sen de mi "büyüdün" benim gibi?</i>
  </div>

  <div>
    <i>Ben her şeye rağmen, buraya gelip beni bulacağından ümidimi kesmiyorum. Çünkü kalbim bana şöyle diyor:</i>
  </div>

  <div>
    <i>"Sen Mary'yi aramadan önce, o seni aramaya başlamıştı bile..."</i>
  </div>

  <div>
    <i><br /></i>
  </div>

  <div style="text-align: right;">
    <i>Diana</i>
  </div>

  <div style="text-align: right;">
    <br />
  </div>

  <div>
    <br />
  </div>
</body>
</html>
