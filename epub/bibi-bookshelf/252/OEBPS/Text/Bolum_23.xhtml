<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <h2 style="text-align: center;"><b>23</b></h2>

  <div>
    <br />
  </div>

  <div>
    <br />
  </div>

  <div>
    <br />
  </div>

  <div>
    Havaalanında yarım saate yakın, herkesinkinden sonra gelen çantasını beklemiş, taksi sırasını iki kez arkasından hücum edenlere kaptırmış; konuşkan şoförün bilmediği bir dilde yaptığı sohbeti dinlemek zorunda kalmıştı. Ama en kötüsü, Sultanahmet'te her gördüğü otele dalıp olmayan arka bahçelerini aradıktan sonra, yanaklarından süzülen gözyaşlarını çevredekilerden gizleyememişti. Eğer Zeynep Hanım'ı bulabilmiş olsaydı, bunların hiçbirini dert etmeyecekti.<br />
  </div>

  <div>
    Ayasofya'nın üst katında kuytu bir köşeye çekilip, kapanış saatine kadar duvarlara bakarak ağladı. Hırpalanmış, çatlamış duvarlar sanki milyonlarca insanın manevî hatırasını ayakta tutmak için zamana karşı onurlu bir savaş veriyordu. Böyle bir amaç uğruna direnmeye değerdi belki. Peki ya Mary'yi bulacağım diye kendini tüketmeye değer miydi?
  </div>

  <div>
    Müze yetkililerinin yaptığı üçüncü "Kapanıyor!" uyarısından sonra Ayasofya'dan çıkıp, Topkapı Sarayı'na doğru amaçsızca yürümeye başladı. Sarayın önündeki tarihi
  </div>

  <div>
    çeşmenin yanına vardığında, çömelerek yere oturdu. Buranın da kapanacak hâli yoktu ya.
  </div>

  <div>
    Bir sonraki gün için uçakta yer bulup bulamayacağını düşünürken, aniden tepesinde bir ses duydu:
  </div>

  <div>
    "Yorucu bir gündü, ha?"
  </div>

  <div>
    Başını kaldırdığında sesin sahibinin, sanki ilk kez sokakta yere oturan birini görmüş gibi, ona biraz ilgiyle, biraz da küçümsemeyle bakan, orta yaşlarda bir turist kadın olduğunu gördü.
  </div>

  <div>
    "Hiç sormayın. Bütün gün girip çıkmadığım otel kalmadı. Biraz da sokağın tadını çıkarayım, dedim."
  </div>

  <div>
    "Evet, sezon başladı ya, biz de yer bulmakta epey zorlandık."
  </div>

  <div>
    Turist kadın sarayın arkasına doğru kıvrılan yolu işaret ederek, "Aslında," diye ekledi, "şu taraftaki köşklerde kalmak istiyorduk ama, yer yokmuş. Ne yapalım, biz de Four Seasons'da karar kıldık böylece."
  </div>

  <div>
    Diana ayağa fırlayarak, işaret edilen tarafa doğru yürümeye başladı.
  </div>

  <div>
    "Şu köşklere bir de ben bakayım. Size Four Seasons'da iyi eğlenceler..."
  </div>

  <div>
    <br />
  </div>
</body>
</html>
