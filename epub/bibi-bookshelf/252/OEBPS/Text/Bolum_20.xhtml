<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <h2 style="text-align: center;"><b>20</b></h2>

  <div>
    <br />
  </div>

  <div>
    <br />
  </div>

  <div>
    <br />
  </div>

  <div>
    Resmini gece yarısı bitirmişti ressam. Gün ağarmak üzereydi, ama o hâlâ gece boyunca cevabını bulamadığı soruyla boğuşuyordu:
  </div>

  <div>
    "Serginin ismini 'San Francisco Sahilleri' olarak değiştirsem mi?"
  </div>

  <div>
    Deniz bu sahilde de sürekli değiştiğine göre, yaz boyunca yakınlarda küçük bir kulübe kiralar, bütün resimlerini bu parkta yapardı. Bu çok keyifli olurdu şüphesiz, ama yine de bir türlü karar veremiyordu. İlham dolu bir yaz uğruna, biteceğini bildiği bir ilişkiye başlamak istemiyordu.
  </div>

  <div>
    Cipine giderek buzluktan iki şişe kola çıkardı. Bu hareketi, henüz mesai oturuşuna geçmemiş olan yaşlı zencinin gözünden kaçmadı.
  </div>

  <div>
    "Sersem gibi görünüyorsun, gel buraya!"
  </div>

  <div>
    Yaşlı zenci ressamın uzattığı kola şişelerini alırken söylendi:
  </div>

  <div>
    "Sabahın köründe koladan başka getirecek şey bulamadın mı? Hem sana 'domates suyu getir' dememiş miydik?"
  </div>

  <div>
    "Yüzleri okuduğunu söylemiştin, yanılıyor muyum?"
  </div>

  <div>
    "Öyle diyorsan demişimdir. Ama sana pahalıya patlar evlât, baştan söyleyeyim."
  </div>

  <div>
    "Az önce on maddelik bir liste karaladım. 'Nasıl birini arıyorum?' listesi. İkinci maddeden, onuncuya kadar hepsi ona uydu, biliyor musun? Oysa ben hesap kitaptan hiç haz etmediğimi sanırdım."
  </div>

  <div>
    "Senin listenden bana ne evlât? Sen ne istiyorsun onu söyle."
  </div>

  <div>
    "Belki listemin ilk maddesi üzerine bir iki şey söyleyebilirsin diye düşünmüştüm. Diğer maddelerin toplamından bile daha önemli benim için."
  </div>

  <div>
    "Nasıl bir maddeymiş o öyle?"
  </div>

  <div>
    "Yüzünde bir ışık olması."
  </div>

  <div>
    "Yaaa. Nasıl bir ışıkmış bu?"
  </div>

  <div>
    "Daha önce hiç kimsede görmediğim, ama görür görmez tanıyacağım bir ışık. Ne yazık ki bu onun yüzünde de yok."
  </div>

  <div>
    "Ne işe yarıyormuş bu ışık peki?"
  </div>

  <div>
    "Ruh eşimi bulduğumu gösteren bir işaret."
  </div>

  <div>
    "Ruh? Eş? Bilmece gibi konuşup durma, evlât, ne söyleyeceksen söyle."
  </div>

  <div>
    Ressam eliyle denizi işaret etti. "Her gün binlerce insan bakıyor oraya, aynı şeye. Çoğu kimse bir deniz görüyor orada, ama kimisi de daha farklı bir şey görüyor. Acaba bugüne kadar hiç orada kavrulan bir çöl gören oldu mu? Ya da bir dağ?"
  </div>

  <div>
    "Bunu bana yapma, evlat."
  </div>

  <div>
    "Eğer bir gün ben orada bir çöl gördüğümü, ya da bir çöle baktığımda bu denizi gördüğümü söylersem, bana inanan olur mu acaba?"
  </div>

  <div>
    "Yaptın işte, yaptın. N'olur bu yaşlı adama acı."
  </div>

  <div>
    "Söylemeye çalıştığım, ruh eşim tüm dünya yalan söylediğimi düşündüğünde bana inanan kimsedir. Hatta dahası, bana göremediğim kum tepelerini, fark edemediğim koyları gösterendir."
  </div>

  <div>
    "Hey hey! Mola mola!" dedi yaşlı zenci eliyle mola işareti yaparak. "Evlât, şu andan itibaren senin anlattıklarından da para almaya karar vermiş bulunuyorum. Bundan böyle izinsiz kurduğun her cümle bir dolar."
  </div>

  <div>
    "Afedersin," dedi ressam gülerek.
  </div>

  <div>
    "Sana tek diyeceğim şu evlât: Kusura bakma ama, benim yüzleri okumamla, senin
  </div>

  <div>
    bizim küçük hanımın yüzünde aradığın ışığın pek bir alâkası yok. Yüzlerde ışık görmek o kadar kolay mı öyle? Bu koca ömürde, ben bile sadece bir kişinin yüzünde ışık gördüm. Joe'nun... Kardeşim Joe'nun yüzünde gördüm o ışığı. Apaydınlıktı! Sene 1962. Son modeldi. Cadillac! Metalik siyah. Kara inci... Ben kapısıyla uğraşırken, Joe da etrafı kolaçan ediyordu. Görünürde işler yolundaydı aslında. Ama sonra bir iki ayak sesi duyuldu. Hemen Joe'ya döndüm. İşte o an gözlerim kamaştı. Eyalet polisinin 500 VVatt'lık fenerleri sağ olsun, Joe'nun yüzü ışıl ışıl olmuştu. Aydınlanmıştı bizim ahlaksız Joe! Ah o aynasızlar ahh... Ah kara inci ahh..."
  </div>

  <div>
    Ressam gülümsedi.
  </div>

  <div>
    "Her neyse, sadede gelelim evlât. Gidecek misin, kalacak mısın?"
  </div>

  <div>
    "Bu saatte niye buradayım sanıyorsun? Tavsiyelerine açığım. Ama bildiğim bir şey var, eğer gidersem, geri dönmeyi düşünmüyorum."
  </div>

  <div>
    Ressam bir an durup konuşmasını sürdürdü:
  </div>

  <div>
    "Bir şeylere başlamak ikimize de haksızlık olur. Yeteri kadar saçmaladım zaten. Başından beri biliyordum, ama kendimi tutamadım işte. Laf açtım, onu kahve içmeye davet ettim, anlattım, anlamaya çalıştım. En kötüsü de, onu etkilemek istedim. Hiçbiri olmamalıydı. Şimdi de kalkmış, ona veda bile etmeden buralardan gitmeyi düşünüyorum. Sen söyle, ne yapmalıyım?"
  </div>

  <div>
    "Git."
  </div>

  <div>
    "Yanından mı? Şehirden mi?"
  </div>

  <div>
    "Bildiğin şeyleri sorma evlât. Bana göre kal, sana göre git. Ben eğlen derim, küçük hanımı tanı, gez, dolaş, mutlu ol onunla. Ama sen gideceksin. Çünkü kendini kalmaya ikna edemediğin için yanıma geldin. Daha sen yanıma oturmadan yüzünden gideceğini okumuştum. İşte yüzleri böyle okurum ben. İki şişe kola dört papel eder. Ben onurlu bir adamım unutma, mesleğime de saygım var."
  </div>

  <div>
    Ressam bir süre sessiz kaldıktan sonra, elini yaşlı zenciye uzattı:
  </div>

  <div>
    "Kısa sohbetlerimizi özleyeceğim, dostum."
  </div>

  <div>
    <br />
  </div>
</body>
</html>
