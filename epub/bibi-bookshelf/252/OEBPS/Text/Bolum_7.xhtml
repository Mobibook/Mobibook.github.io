<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <h2 style="text-align: center;"><b>7</b></h2>

  <div>
    <br />
  </div>

  <div>
    <br />
  </div>

  <div>
    Park tenhaydı. Denize iyice yaklaşıp sahil boyunca yürümeye başladı.
  </div>

  <div>
    Bu sahilde annesiyle kim bilir kaç kez yürümüşlerdi, kaç kez? Burada onunla bir kez daha yürüyebilmek için neler vermezdi ki? Sadece bir kez daha. Annesiyle yaptığı o her bir yürüyüşün değerini anlamak için annesini kaybetmesi gerekmişti ne yazık ki...
  </div>

  <div>
    Bir türlü durulmayan zihni ve anılarla boğuştuğu bir çeyrek saatin ardından, yelkenlilerin bulunduğu marinadan geri döndü. Genellikle dönüş için parkın içinden geçen kestirme yolu tercih ederdi. Bunu yolun kısalığından çok, uçuk kaçık park sakinlerini görmek istediği için yapardı. Saçlarını envai çeşit renge boyamış gençler, hiç akla gelmeyecek yerlere piercing yaptırmış kızlar, vücutlarında dövmesiz yer arayıp da bulamayanlar...
  </div>

  <div>
    Yürüyüş yolu her zaman olduğu gibi, incik boncuk satılan seyyar tezgâhlar, dövmeciler, çalgıcılar ve dilencilerle doluydu.
  </div>

  <div>
    Dilencilerin bulunduğu yerden geçerken gür bir ses duydu:
  </div>

  <div>
    "Hey, küçük hanım!"
  </div>

  <div>
    Kendisine söylenip söylenmediğinden emin olamadı. Şöyle bir çevresine baktı, başka "küçük hanım" göremeyince sesin geldiği yere döndü.
  </div>

  <div>
    "Küçük hanım," diye yineledi yaşlı zenci ona bakarak.
  </div>

  <div>
    Bir hasır parçası üstünde bağdaş kurarak dilenen bu kıvırcık, kır saçlı adamı orada hep görürdü. Küçük siyah gözleriyle sürekli her şeyi incelemesi ve diğer dilencilerin aksine yoldan geçenlere bulaşmaması, onu diğer meslektaşlarından ayırıyordu. Bir farkı da, oturduğu hasırın köşesine "Fal $4" yazmış olmasıydı.
  </div>

  <div>
    Diana şaşırmıştı; bugüne kadar belki yüzlerce kez bu falcı-dilencinin önünden geçmesine rağmen, yaşlı zenci ona daha önce hiç seslenmemişti.
  </div>

  <div>
    'Bana mı dediniz?' anlamında parmağıyla kendini işaret etti.
  </div>

  <div>
    "Onu aradın mı?" diye sordu yaşlı zenci.
  </div>

  <div>
    "Kimi aradım mı?"
  </div>

  <div>
    "Onu!"
  </div>

  <div>
    "O da kim?!"
  </div>

  <div>
    "Sen bilmiyorsan, ben nereden bileyim?"
  </div>

  <div>
    Diana bu garip, garip olduğu kadar da sevimsiz bulduğu diyalogu daha fazla sürdürmek istemiyordu. Belki adamın başına güneş geçmişti, belki kendisine dalga geçebileceği birini arıyordu, belki de fal meraklılarının ilgisini çekmek için değişik yöntemler geliştirmekle meşguldü; sebebi hangisi olursa olsun, oradan bir an önce ayrılması için yeterliydi.
  </div>

  <div>
    <br />
  </div>

  <div>
    Sanki aralarında hiç konuşma geçmemiş gibi yoluna devam etmek istediyse de, yaşlı zencinin kendisine tekrar seslenmesi üzerine durdu.
  </div>

  <div>
    "Gel küçük hanım, sana falım bedava. Gel, belki onun nerde olduğu çıkar bu falda."
  </div>

  <div>
    "Neden bahsettiğinizi bilmiyorum, bilmek de istemiyorum."
  </div>

  <div>
    O sırada, yaşlı zenci kaşla göz arasında önündeki su dolu bardağa küle benzer bir şey boşaltıp, grileşen suya bakmaya başlamıştı bile. Hayret dolu bir yüz ifadesiyle, "Oooo!" dedi. "Neler de görüyorum öyle... Senin gibi biri. Tıpkı senin gibi!"
  </div>

  <div>
    Diana olduğu yere çakılı kaldı.
  </div>

  <div>
    "Kim benim gibi?" dedi yutkunarak.
  </div>

  <div>
    "Ha şöyle küçük hanım, gel otur şuraya."
  </div>

  <div>
    Diana bir robot gibi denileni yaptı.
  </div>

  <div>
    Yaşlı zenci bardaktaki suyu karıştırıp parmağıyla Diana'nın yüzüne sürdü. Ondan gelebilecek bir tepkiye fırsat vermeden söze başladı:
  </div>

  <div>
    "Aradığın ya da aramadığın, işte o senin gibi. Aynı sen! Yaşı sen, boyu sen, kaşı sen, gözü sen..."
  </div>

  <div>
    Diana'nın sırtından soğuk terler boşandı. Ne yapacağını, ne diyeceğini, ne soracağını bilemiyordu. Ama bunun mutlaka bir açıklaması olmalıydı. Fal diye bir şey yoktu. Sihir yoktu. Bu dilencinin Mary'den bahsediyor olmasına imkân yoktu!
  </div>

  <div>
    Onun palavracının teki olduğunu ortaya çıkarmak için sordu:
  </div>

  <div>
    "Nerdeymiş peki o?"
  </div>

  <div>
    "Uzakta değil."
  </div>

  <div>
    "Nerede?" diye üsteledi Diana sesini yükselterek.
  </div>

  <div>
    Yaşlı zenci onun avucunu açıp içine o pis sudan bir miktar döktü.
  </div>

  <div>
    Birkaç saniye suya baktıktan sonra, yumuşak bir sesle, "Uzaktan geldi yakma," dedi. "Uzağa gidecek ve tekrar dönecek yakına."
  </div>

  <div>
    Sonra kafasını kaldırıp, karşıya, yolun deniz tarafında kalan kısmına doğru baktı. Arkası dönük olduğundan, Diana onun neye baktığını göremiyordu. Ama sonunda merak edip, o da başını çevirdi.
  </div>

  <div>
    Yaklaşık yirmi metre ilerilerinde, bir sokak ressamının onlara baktığını gördü. Fark edildiğini anlayan genç adam, denize karşı duran resmine döndü çabucak. 
  </div>

  <div>
    Diana yaşlı zenciye 'neler oluyor' anlamında baktı. Yaşlı zenci, "Aynı sen olan o kimse, işte o ressamla tanışacak bir vakitte," dedi.
  </div>

  <div>
    Diana ayağa fırladı. Hatayı en başta buraya oturmakla yaptım zaten, diye düşündü. İhtiyar besbelli kendisiyle dalga geçiyordu. Kırışık yüzünde, kehanetlerini sıralarken sinsi bir haz aldığını belli eden bir ifade vardı en başından beri.
  </div>

  <div>
    Diana hızla oradan uzaklaşmaya başlamıştı ki, yaşlı zenci arkadan bir kez daha seslendi:
  </div>

  <div>
    "Oku. Yazılmış olanı aç ve oku."
  </div>

  <div>
    Aç ve oku! Bu söz, arkadan atılan hain bir ok gibi, Diana'nın sırtına saplanmıştı.
  </div>

  <div>
    Bu da mı bir tesadüftü? Bu sözün, açıp okumadığı Mary'nin mektuplarıyla ilgisi olabilir miydi? Kafası allak bullak olmuştu ama, bu kez geriye dönüp bakmadan yoluna devam etti.
  </div>

  <div>
    Bir an önce eve giderek, bu olayı geride bırakmak istese de, ressamın yanından geçerken yavaşladı. Ressamın, yüzünün resmine dönük durmasından yararlanarak, neler olup bittiğini anlayabilmek için, daha önce hiç görmediği bu paspal genci şöyle bir süzdü.
  </div>

  <div>
    Tahminen kendisinden birkaç yaş daha büyük, buğday tenli, uzun boylu, yapılı birisiydi. Kısa, kumral saçları dağınıktı. Üstüne bordo, eski bir tişört, altına da diz kısımlarından delinecek kadar incelmiş bir blucin giymişti. Sandaletinin rengi, üzerindeki kalın toz tabakası yüzünden tam seçilemiyordu.
  </div>

  <div>
    Ressamın satılık olan resimleri tuvalin yanındaki palmiyeyi çevreleyen demirlere yaslanmıştı. Birbirinden çok farkı olmayan, sadece deniz, gökyüzü ve martıdan ibaret olan resimlerin üzerinde, "$150" yazan etiketler asılıydı. Her birinin kendine özgü bir albenisi vardı.
  </div>

  <div>
    Ressam kendisinin ve resimlerinin üzerinde gezinen bakışları fark etti. Başını çevirip, iri elâ gözlerini Diana'ya dikti:
  </div>

  <div>
    "Nasıl yardımcı olabilirim?"
  </div>

  <div>
    "Sadece bakıyordum."
  </div>

  <div>
    "Görebildiniz mi?"
  </div>

  <div>
    "Efendim?"
  </div>

  <div>
    "Resimleri sevdiniz mi?"
  </div>

  <div>
    "Renklerdeki ton seçiminiz harika, tebrikler."
  </div>

  <div>
    Ressam bir şey söylemedi.
  </div>

  <div>
    İltifatının karşılığında en azından bir teşekkür bekleyen Diana, ressamın sessizliğini koruması üzerine, "Hoşçakalın," diye ekledi.
  </div>

  <div>
    Ressam el sallamakla yetindi ve Diana'nın yanından ayrılmasını beklemeden tuvaline döndü.
  </div>

  <div>
    Bir sokak ressamının onu uğurlama tarzı -özellikle bugün- hiç ama hiç umurunda değildi Diana'nın. Yine de, ressamın tavrının kaba, kendisinin de sevimsiz olduğunu düşünerek parktan büyük adımlarla uzaklaştı.
  </div>

  <div>
    <br />
  </div>
</body>
</html>
