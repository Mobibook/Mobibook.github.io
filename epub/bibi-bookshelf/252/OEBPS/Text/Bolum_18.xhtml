<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <h2 style="text-align: center;"><b>18</b></h2>

  <div>
    <br />
  </div>

  <div>
    <br />
  </div>

  <div>
    <br />
  </div>

  <div>
    Kurabiyeler hâlâ ortalıkta yoktu. Ama koyulaşan sohbet sayesinde, ikisi de bu durumdan şikayetçiymiş gibi görünmüyordu. Yine de Mathias, çikolatalı kurabiyeleri başka masaya kaptırmamak için bir hatırlatma yapmaya karar verdi. Tam o sırada, garson her birinde bir vanilyalı, bir çikolatalı kurabiye olan iki tabakla çıkageldi.
  </div>

  <div>
    Vanilyalı kurabiyesinden bir ısırık alan Diana, "Peki hedeflerin ne?" diye sordu Mathias'a. "Resimlerle ilgili..."
  </div>

  <div>
    "Tek hedefim var. O da, resim yapmak."
  </div>

  <div>
    "Hedefler gelecekle ilgili olur sanıyordum?"
  </div>

  <div>
    "Hmmm, gelecek..." diye mırıldandı Mathias. "Sevdiğim bir söz var: 'Zaman ileriye doğru akıp gittiği sürece, büyülendiğimiz 'gelecek' el değmemiş 'geçmiş'ten başka bir
  </div>

  <div>
    şey değildir.'"
  </div>

  <div>
    Çikolatalı kurabiyesinden ilk ısırığını alan Mathias, Diana'nın bir yorum yapıp yapmayacağını merak ediyordu.
  </div>

  <div>
    Diana bir süre sessiz kaldıktan sonra, "Yani sen demek istiyorsun ki," dedi. "Gelecekteki bir gün, o günden bir sonraki günde geçmişte kalıyor... O bir sonraki gün de mutlaka geleceğine göre; çünkü zaman ileri akıyor; demek ki 'gelecek' diye gördüğümüz gün, gerçekte ertelenmiş bir 'geçmiş'ten başka bir şey değil. Ama henüz zamanın eli değmemiş bir geçmiş. Nasıl, doğru anlamış mıyım?"
  </div>

  <div>
    "Daha iyi açıklayabilene rastlamadım."
  </div>

  <div>
    "Ama bunlar çok felsefi ve bence pratik hayatta bir değeri yok."
  </div>

  <div>
    "Ben sadece sorunu cevaplamaya çalıştım. Kısacası, ben hedeflerimi var olan tek zamanda, yani 'şimdi'de gerçekleştirmek istiyorum. İşte bu yüzden kendime hedef olarak sadece resim yapmayı seçtim."
  </div>

  <div>
    "Yine de daha uzun vadeli planların olmalı?"
  </div>

  <div>
    "Bir planım var tabi ki. San Francisco'dan, San Diego'da yaşadığım küçük kasabaya kadar uzanan sahil hattında resimler yapmayı planlıyorum. Yaz sonunda resimleri yaptığım yerlerden birinde bir sergi açacağım."
  </div>

  <div>
    Demek buralı değildi Mathias... Bunu daha önceden de tahmin etmişti aslında. Ama Mathias'ın oracıkta, o şekilde, sanki çok sıradan bir şey söylüyormuş gibi, "San Diego'da yaşadığım küçük kasaba," deyivermesi, Diana'da hiç de yabancı olmadığı bir his uyandırmıştı: Yalnızlık.
  </div>

  <div>
    "Ve hatta," diye ekledi Mathias Diana'nın düşüncelerini bölerek. "Serginin ismini bile planladım, 'California'nın Değişen Sahilleri.'"
  </div>

  <div>
    "Hoş isim."
  </div>

  <div>
    "Ama bu resim projemi zamanında tamamlayabilir miyim, tamamlayamaz mıyım, bunu bilemiyorum. Bilemediğim başka şeyler de var. Projeyi tamamladığım zaman sergiyi açacak parayı denkleştirebilir miyim; denkleştirirsem, sergi için uygun bir yer bulabilir miyim; bulursam, belediyeden izin alabilir miyim; alırsam, sergiyi gerektiği gibi duyurabilir miyim; duyurursam, ilgi olur mu; ilgi olursa ne olur, her şey istediğim
  </div>

  <div>
    gibi gitse bile mutlu olabilir miyim; olursam, bu ne kadar sürer, uzun sürse bile, mutluluğumun bozulmasını engelleyebilir miyim; engellersem, o mutluluğu kaybetmenin korkusuyla başa çıkabilir miyim? Ve bilemediğim şeylerin listesi böylece sürüp gidiyor. İşte bu yüzden tek hedefim resim yapmak."
  </div>

  <div>
    "Peki diyelim ki sergi oldu, nerede açmayı düşünüyorsun?"
  </div>

  <div>
    "Henüz belli değil, yola çıkmadan bir karar almıştım. En sevdiğim resmi nerede yapmışsam, sergiyi de orada açacağım."
  </div>

  <div>
    İkisi de tabaklarındaki ilk kurabiyeleri bitirmişti. Diana'nın tabağında çikolatalı, Mathias'ınkinde ise vanilyalı olan kalmıştı. Kurabiyeleri yiyiş sıralarındaki fark Diana'nın dikkatini çekmişti. O daha çok sevdiği kurabiyeyi sona saklamış, Mathias ise önce yemişti.
  </div>

  <div>
    Söz sırası bende, diye düşündü Diana. Kendi tabağındaki çikolatalı kurabiyeyi göstererek, "Bak," dedi. "Bu kurabiye de benim gelecekten daha fazla büyülendiğimi doğruluyor. Küçüklüğümden beri hep böyle yaparım, sevdiğim yemekleri sona saklarım. Ama yenme sırası onlara gelinceye kadar genellikle doymuş olurum. Bugün de öyle oldu galiba."
  </div>

  <div>
    "Yiyemeyecek kadar toksun demek. Çikolatalı kurabiyen el değmemiş olarak geçmişte mi kaldı yani?"
  </div>

  <div>
    İkisi de gülümseyerek, bakışlarını kaçırma ihtiyacı hissedene kadar birbirlerine baktılar. Beş saniyeden uzun sürmeyen bu bakışla, belki de beş saatlik bir sohbete sığmayacak şeyler anlatmışlardı birbirlerine.
  </div>

  <div>
    Diana saatine baktı. "Epey geç oldu."
  </div>

  <div>
    Mathias hesabı istedi.
  </div>

  <div>
    "Diana, yine de sen bilirsin ama, canını sıkan şeyden biraz bahsetmek istersen, ben dinlemeye hazırım."
  </div>

  <div>
    Diana'nın gözleri boşluğa dalıp gitti bir an. Sonra kendini topladı ve son beş aya yayılan kabusun kısa bir özetini yapmaya başladı Mathias'a.
  </div>

  <div>
    Mathias bir şey sormadan, söylemeden, Diana'nın anlattıklarını pür dikkat dinlemişti. Ne söyleyeceğini bilemediğinden, "Üzgünüm," demekle yetindi. 
  </div>

  <div>
    "Beni en çok üzen de, annemin yok olduğu fikri," diye söze devam etti Diana. "Annesiz kalmaktan bile daha acı bu. Keşke ömrümün sonuna kadar annemi hiç görmeyecek, sesini hiç duymayacak olsaydım da, annem bir yerlerde yaşasaydı."
  </div>

  <div>
    Mathias Diana'nın gözlerinin dolduğunu fark etti.
  </div>

  <div>
    "Diana," dedi hafif bir sesle. "Senin yerinde olmadığım için, acının büyüklüğünü anlayabilmeme imkân yok. Ne söylesem bir şey ifade etmeyecek. Belki aynı şey değil, biliyorum, ama ben de büyükannemi kaybettiğimde kendimi çok kötü hissetmiştim. Bir türlü kabullenemiyordum. İşte tam o günlerde, bir kitapta kısacık bir öykü okudum. Oldukça etkilemişti beni..."
  </div>

  <div>
    Diana, eskiden annesinden dinlediği öyküleri anımsadı ve gözlerinde biriken yaşlar yanağından aşağı süzüldü.
  </div>

  <div>
    "Dinlemek isterim."
  </div>

  <div>
    Mathias anlatmaya başladı:
  </div>

  <div>
    "Okyanusta, güneşin ve rüzgârın tadına vararak mutluluk içinde yol alan bir dalga varmış... Çevresine gülücükler saçarak hızla akıp gidiyormuş karaya doğru. Ama bir süre sonra, önündeki dalgaların birer birer kıyıdaki dev kayalara çarptıklarını fark etmiş. Dehşete kapılmış. 'Aman Tanrım! Benim sonum da aynı onlarınki gibi olacak. Yok olup gideceğim birazdan,' diye ağlamaya başlamış. Onun yanından geçen başka bir dalga, bizim dalganın hâlini görünce sormuş: 'Ne oldu sana böyle? Niçin bu kadar üzgünsün? Bak, hava ne kadar güzel, güneş, rüzgâr, martılar...' Bizimki cevap vermiş: 'Önümüzdeki dalgaları görmüyor musun, sen? Hepsi büyük bir hızla kayalara çarpıp yok oluyorlar feci şekilde. Birazdan biz de onlar gibi bir hiç olacağız!' 'Hayır, yanılıyorsun,' demiş öbür dalga. 'Bir dalga değilsin sen, okyanustan bir parçasın.'"
  </div>

  <div>
    Bu öykü ve öyküyü anlatırken Mathias'ın gözlerindeki içtenlik, Diana'yı biraz rahatlatmıştı. O an birden içinden onun masada duran ellerine uzanmak geldiyse de, kendini tuttu ve bakışlarıyla teşekkür etmekle yetindi.
  </div>

  <div>
    Az sonra, garson bir istiridye kabuğunun içinde hesabı getirdi. Diana ödemek için uzandığında, "Lütfen," dedi Mathias. "Ben davet etmiştim."
  </div>

  <div>
    <br />
  </div>

  <div>
    Parka dönerlerken, Diana aniden yaşlı zencinin söylediği şeyi anımsadı. "Aynı sen olan o kimse, işte o ressamla tanışacak bir vakitte," demişti yaşlı zenci. Bundan<br />
  </div>

  <div>
    Mathias'a bahsetmeyi; ona, "Eğer bir gün Mary'yle karşılaşacak olursan, onu ben zannetme sakın," demeyi düşündü bir an. Ama işin içine yaşlı zenciyi karıştırmak istemediğinden bundan vazgeçti.
  </div>

  <div>
    Tuvalin yanına vardıklarında, Diana Mathias'a elini uzattı. "Çok keyifli bir akşam geçirdim Mathias. Ya da Jon. Teşekkürler..."
  </div>

  <div>
    "Asıl ben teşekkür ederim."
  </div>

  <div>
    Diana o anda, ona San Francisco'dan ne zaman ayrılacağını sormayı, beni şu ilerideki otelden bulabilirsin demeyi, hatta oraya davet ederek onu ucuz konaklamadan kurtarmayı çok istemişti. Ama hiçbirini yapmadan oradan ayrıldı.
  </div>

  <div>
    <br />
  </div>
</body>
</html>
