<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <h2 style="text-align: center;"><b>46</b></h2>

  <div>
    <br />
  </div>

  <div>
    <br />
  </div>

  <div>
    <br />
  </div>

  <div>
    <br />
  </div>

  <div>
    Sergiye varınca, yan yana dizilmiş yirmiye yakın deniz resmiyle karşılaşıyorum. Gözlerim Mathias'ı arıyor, ama onu bir türlü göremiyorum. Buradayken yaptığı resmi görebilmek için etrafıma bakınmaya başlıyorum. O sırada falcı-dilencimin bana el salladığını fark ediyorum.
  </div>

  <div>
    "Gözün aydın küçük hanım, bak kim gelmiş."
  </div>

  <div>
    "Dur bakalım. Niçin geldiğini bilmiyoruz henüz."
  </div>

  <div>
    "Yaşayalım görelim." 
  </div>

  <div>
    "Yaşayalım görelim," diyorum. "Ha, unutmadan, dün Bayan Johnson'la konuştum, sana çok selâmı var. Hâlâ onun hediyesini neden kabul etmediğini merak ediyor."
  </div>

  <div>
    "Neden kabul edecekmişim ki? Ben onurlu bir adamım, mesleğime saygım var. Gerçekten fala bakmamışsam, ne fal parası alırım, ne de hediye."
  </div>

  <div>
    "Olsun, belki falıma bakmamıştın ama, sonuçta bir şekilde o mektupları okumamı sağladın. Bayan Johnson'a ve anneme yardım etmiş oldun. Hediyeyi bu iyiliğinin küçük bir karşılığı olarak kabul edemez miydin?"
  </div>

  <div>
    "İyiliğe karşılık, ha? Ona alışveriş derler, küçük hanım. İyilik ise..."
  </div>

  <div>
    Bir an durup eliyle diğer dilencileri işaret ediyor.
  </div>

  <div>
    "Onları görüyor musun? Eskiden sabah akşam karınları doyuyordu. Eyaletin en şanslı dilencileriydi onlar. Akşam yürüyüşlerinde hiç gözünü açıp bakmış mıydın ne yediklerine? Hepimiz güzelim yemekler yerdik alüminyum kaplarda. Her sabah bir genç yemeğimizi getirir ve giderdi. Senelerce devam etti bu karavana. Yemekleri kimin gönderdiğini hep merak eder, öğrenmek için sıkıştırırdık genci, ama ağzından laf alamazdık. Diğerleri o yardımseverin kim olduğunu hâlâ bilmezler. Ama ben biliyorum artık. Biliyorum çünkü bize yemek gelmeyeli tam altı ay oldu. Şimdi söyle bakalım küçük hanım, sence kim gönderiyordu o yemekleri?"
  </div>

  <div>
    Bilemiyorum anlamında ellerimi iki yana açıyorum. Alüminyum kaplar benim de dikkatimi çekmişti aslında. Sosyal kurumların işidir, diye düşünmüştüm.
  </div>

  <div>
    Gülümsüyor. "İşte iyilik denen şey," diyor. "Yaptığın yardımları kızının dahi bilmemesidir."
  </div>

  <div>
    Ne diyeceğimi bilemiyorum. Ama içimi sevinç kaplıyor. Bir kez daha annemin kızı olmanın onurunu yaşıyorum.
  </div>

  <div>
    "Afedersin, bilmiyordum," diyorum. "Otelde hiç kimse bu konuda bana bir şey söylemedi. Otele döner dönmez yemek servisine bildiririm durumu."
  </div>

  <div>
    "Hiç gerek yok," diyor. "Ben sadece o tatlı bayanın hediyesini neden geri çevirdiğimi anlatmak istedim, hepsi bu. Hadi sen şimdi bunları boş ver de, git biraz resimlere bak. Hiçbiri satılmadan yetiş."
  </div>

  <div>
    "Peki peki, gidip bakayım bari," diyorum sırtını sıvazlayarak ve vedalaşıyoruz. 
  </div>

  <div>
    Onun yanından ayrıldıktan sonra, az ileride toplanmış bir grup insana doğru ilerliyorum. Mathias'm buradayken yaptığı resmi seyrediyorlar. Resme alıcı gözüyle bakınca, Mathias'ın benim için dönmediğini anlıyorum. Sergiyi en güzel resmi yaptığı yerde açacağını söylemişti çünkü. Bu resim gerçekten de serginin en güzel resmi ne yazık ki. Dalganın hiddeti daha da artmış. Üst köşede bulunan martı ise hâlâ tek başına. Bu kuş yalnız uçmaktan usanmıyor mu hiç?
  </div>

  <div>
    Gözlerim Mathias'ı aramayı sürdürürken, grubun ortasındaki, sırtı bana dönük gencin o olduğunu fark ediyorum birden. Tam önümde. Onun hemen yanında, elinde fiyat listesi tutan takım elbiseli bir adam ona bir şeyler anlatmakla meşgul, iyice sokularak kulak kabartıyorum.
  </div>

  <div>
    "Özellikle de bu resmi çok beğendik," diyor adam. "Eşim de ısrar ediyor. Küçük bir indirim yaparsanız, onu almak istiyoruz."
  </div>

  <div>
    "Önemli olan resmimi beğenmeniz. Benim de en beğendiğim resim o. Memnuniyetle istediğiniz indirimi yapar ve..."
  </div>

  <div>
    Sözünü yarıda kesiyor. Yanında durduğumu fark ettiği için olsa gerek. Şaşkınlık içinde yüzüme bakıyor. Ne bir 'merhaba/ ne bir söz; dili tutulmuş sanki. Gözleri sanki dünyanın en acayip şeyini görmüş gibi alnıma kilitlenmiş, sürekli tek bir noktaya bakıyorlar. Şüphelenmeye başlıyorum, acaba alnımda bir şey mi var, diye.
  </div>

  <div>
    On beş yirmi saniye kadar sürüyor bu bakış. Ardından müşteriye dönerek cümlesini tamamlıyor: "İndirim yapardım ama... Prensip olarak henüz bitirmediğim bir resmi sa tamam."
  </div>

  <div>
    Adam aldığı cevaba epey bozuluyor ve bir anda istediği oyuncak satın alınmayan bir çocuğa dönüşüveriyor.
  </div>

  <div>
    "Madem resmi bitirmediniz, niye fiyat listesine koydunuz öyleyse?"
  </div>

  <div>
    "Bunun için sizden çok özür diliyorum bayım. Ama onu bitirmediğimi daha yeni anladım." Eliyle denizi işaret ediyor. "Bu resmi tam bu saatlerde, işte tam şuraya bakarak yapmıştım. Bakın, sizce de bu saatte denizin yüzündeki ışık daha fazla değil mi? O zaman bu kadar aydınlık olduğunu fark edememişim ne yazık ki. Sizi bu resimden alıkoyan hatam için tekrar özür diliyorum."
  </div>

  <div>
    Mathias'ın bu özür cümlelerini sarf ederken arada bir bana bakması adamı iyice çileden çıkarıyor. Karısının kulağına bir şeyler homurdanarak uzaklaşıyor.
  </div>

  <div>
    Mathias bana dönüyor. "Ne diyeceğimi bilemiyorum..."
  </div>

  <div>
    "Bir şey söyleme," diyorum.
  </div>

  <div>
    "'İyi misin?' diye sormuyorum, çünkü gayet iyi olduğunu görüyorum. Görüşmeyeli neler oldu, merak ettim doğrusu."
  </div>

  <div>
    "Uzun hikâye," diyorum. "Hatta roman bile olur!"
  </div>

  <div>
    "Anlatmanı çok isterim."
  </div>

  <div>
    "Gel o zaman benimle."
  </div>

  <div>
    Gülümsüyor ve henüz bitmediğini anladığı resmi koltuğunun altına sıkıştırıyor. Yanına fırça ve bir tüp beyaz boya aldıktan sonra beni takip etmeye başlıyor.
  </div>

  <div>
    <br />
  </div>
</body>
</html>
