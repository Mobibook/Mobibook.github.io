<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <h2 style="text-align: center;"><b>16</b></h2>

  <div>
    <br />
  </div>

  <div>
    <br />
  </div>

  <div>
    <br />
  </div>

  <div>
    <br />
  </div>

  <div>
    Rüyalar, yarım saatlik bir ikindi uykusunu bile çok görmüştü Diana’ya. Gördüğü bölük pörçük saray ve gül bahçesi sahnelerini aklından atmayı denedi önce. Yapamadı. Eğer aklından çıkmıyorlarsa, en azından bir anlam verebilmeliydi. Bunu da başaramadı.
  </div>

  <div>
    Yataktan kalkarak üstüne mavi eşofmanlarını geçirdi, spor ayakkabılarını giydi. Kısa bir yürüyüş veya ressamla ayaküstü bir sohbet zihnini dağıtmasına yardımcı olabilirdi belki.
  </div>

  <div>
    Hasırın üstüne, dilenciden çok bir patron edasıyla kurulmuş oturan yaşlı zenci, Diana'yı fark eder etmez bozuk paralarını saymaya başladı. Bu hareketiyle onu bugün de görmezden geleceğini belli etmek istiyordu sanki. Diana umursamadı. Zaten ondan bir açıklama beklemiyordu artık.
  </div>

  <div>
    Ressam da her zamanki yerinde, resmiyle meşguldü. Onun yanına vardığında, "Renklerin nasıl bugün?" diye sordu.
  </div>

  <div>
    "Güzel. Ya seninkiler?"
  </div>

  <div>
    "Şöyle böyle, Bay..."
  </div>

  <div>
    "Jon ya da Mathias. Sen seç."
  </div>

  <div>
    "İki ismin mi var?"
  </div>

  <div>
    "Çifte kişilik gibi bir şey."
  </div>

  <div>
    "Yani?"
  </div>

  <div>
    "Mathias bu dünyada kalmak istiyor, Jon ise uçup gitmek."
  </div>

  <div>
    "Yaa... Nereye uçmak istiyormuş peki?"
  </div>

  <div>
    "Tam bilemiyorum, sanırım bu dünyanın ötesine."
  </div>

  <div>
    "Mathias. Buralarda sıkça duyulan bir isim değil."
  </div>

  <div>
    "Öyle derler," dedi Mathias, Diana'nın bir önceki karşılaşmalarında söylediği gibi.
  </div>

  <div>
    Hafifçe gülümseyen Diana, bakışlarını hâlâ martısız olduğu için henüz bitmediğini anladığı resme çevirdi. Resim hakkında söyleyebileceği bir şey gelmiyordu aklına.
  </div>

  <div>
    Diana'nın sessizliği ve her an oradan ayrılabilecekmiş gibi durması Mathias'ı endişelendirdi. Onu daha yakından tanıyabilmek için programını aksatmasının yanı sıra, günlerdir çok kötü bir pansiyonda konaklamak zorunda kalmıştı. Duşunun buz gibi, sifonunun bozuk, yatağının dar ve sert olduğu türden.
  </div>

  <div>
    "Şey... Senin de gördüğün gibi bugün pek ilham gelmiyor. Şu karşıdaki kafede bir kahve içip biraz havamı değiştirmeyi düşünüyorum. Bana eşlik etmek ister misin?" 
  </div>

  <div>
    Diana birkaç saniye sessiz kaldıktan sonra, 'olsa da olur, olmasa da' gibi bir tavırla, "Olabilir aslında," diye cevap verdi. "Ben de biraz soluklansam fena olmaz."
  </div>

  <div>
    Mathias elindeki ince saplı fırçayı tuvaldeki çıkıntıya bıraktı. "Güzel, gidelim öyleyse."
  </div>

  <div>
    Kafeye yaklaştıklarında, Mathias sandığından da pahalı bir yere gittiklerini anlamıştı.
  </div>

  <div>
    <br />
  </div>
</body>
</html>
