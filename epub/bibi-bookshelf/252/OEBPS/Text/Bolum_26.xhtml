<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <h2 style="text-align: center;"><b>26</b></h2>

  <div>
    <br />
  </div>

  <div>
    <br />
  </div>

  <div>
    <br />
  </div>

  <div>
    <br />
  </div>

  <div>
    Garson elinde gümüş bir tepsiyle dönene kadar, Diana, Zeynep Hanım'a başından geçenleri anlatmayı bitirmişti.
  </div>

  <div>
    "Gerçekten üzüldüm, Diana," dedi Zeynep Hanım elini onun elinin üzerine koyarak. "Ama Mary için endişelenme, benim tanıdığım Mary asla kendine zarar verecek bir kız değildir. Peki sen nasılsın kızım, anladığım kadarıyla hayli zor bir dönemden geçmişsin..."
  </div>

  <div>
    "Kendimi toplamaya çalışıyorum. Bunu başarabilmem için de mutlaka Mary'yi bulmam lâzım. Yardımınıza ihtiyacım var. Eğer o bir daha ararsa, lütfen buraya gelene kadar ona benden bahsetmeyin, olur mu? Ama telefonunu ve yerini öğrenebilirseniz sevinirim."
  </div>

  <div>
    "Tabi Diana, ararsa elimden geleni yaparım. Onunla karşılaşacak olmana sevindim. Olağanüstü biri o. Bunca senedir ayrı kalmanız çok acı."
  </div>

  <div>
    Zeynep Hanım gümüş çaydanlığa uzanarak, dizinin üstünde tuttuğu kristal bardağı doldurdu. Diana'nın kahvesinin bitip bitmediğini kontrol ettikten sonra meraksız bir ses tonuyla sordu:
  </div>

  <div>
    "Mary mektuplarında benden ne şekilde bahsediyor?"
  </div>

  <div>
    Soruyu duyar duymaz kendini bir garip hissetti Diana. Zeynep Hanım'la karşılaştığı ilk andan beri, Mary'nin geleceğini öğrenmenin verdiği telaşla, Zeynep Hanım'ın nasıl biri olduğu aklından tamamen çıkmıştı. Doğru ya, güllerle konuşmayı öğreten biriydi o!...
  </div>

  <div>
    Zeynep Hanım'ı bir kez daha baştan aşağı süzdü. Gözlerinin içi gülen, yüzünde sükunet verici bir yumuşaklık taşıyan, hâl ve tavırlarıyla gayet aklı başında görünen, kusursuz İngilizcesiyle karşısında tam bir hanımefendi duruyordu. Büyük olasılıkla, Mary'nin anlattıklarını öğrenince önce gülüp geçecek, sonra da Mary'nin neden böyle şeylerden bahsettiği konusunda onu aydınlatacaktı.
  </div>

  <div>
    "Biliyorum, size çok garip gelecek ama, Mary bir mektubunda sizin ona gülleri duyabilmeyi öğrettiğinizden bahsetmiş!"
  </div>

  <div>
    Umduğunun aksine, Zeynep Hanım'ın yüzünde şaşırdığına dair en ufak bir belirti yoktu. Onun bir an evvel bir şeyler söylemesini istiyordu Diana. Gülleri duymanın, Mary'yle oynadıkları bir evcilik oyunundan ibaret olduğunu söyleyebilirdi meselâ... Ya da mektupta bahsedilenleri Mary'nin hayal gücünün zenginliğine yorabilirdi. Böyle bir açıklama bekliyordu çünkü gülleri duyma öğretmenliği yaptığını inkâr etmeyen birinin yanında kendini hiç de rahat hissetmeyecekti.
  </div>

  <div>
    Bakışlarını, salıverilme ümidiyle hakimin dudaklarına bakan bir zanlı gibi, Zeynep Hanım'ın mimiklerine odakladı.
  </div>

  <div>
    "Demek öyle söylüyor Mary... İnanılmaz, değil mi?"
  </div>

  <div>
    Ne diyeceğini bilemedi Diana. Başta dilinin ucuna, "Evet, inanılacak şey değil," demek geldiyse de, son anda Zeynep Hanım'ın ağzını aramak için şöyle demeye karar verdi:
  </div>

  <div>
    "Aslında 'gerçek' dediğimiz şeyler de inanılmaz değil midir zaten? Ayaklarımızın altında olduğu yerde durup duran Dünya'nın, esasında bir uçağın süratinden onlarca kat daha hızlı dönmesi örneğin... Belki siz Mary'ye gülleri duymayı öğretmemiş olabilirsiniz ama, hiçbir şey imkânsız değil bence."
  </div>

  <div>
    Zeynep Hanım bir yorum yapmadı. Ondan bir tepki gelmeyeceğini gören Diana, sonunda dayanamayarak sordu:
  </div>

  <div>
    "Söyleyin lütfen, Mary'ye gerçekten gülleri duymayı öğrettiniz mi?"
  </div>

  <div>
    Zeynep Hanım çayından bir yudum aldı. 
  </div>

  <div>
    "Mary gelene kadar misafirim ol, Diana. Otelimizde gülleri duyamayanlara da hizmet veriyoruz biz. Ayrıca eminim ki, bütün personel Mary'nin ikizini ağırlamaktan büyük şeref duyacaktır."
  </div>

  <div>
    Zeynep Hanım bu şekilde davranarak Mary'nin onurunu mu korumaya çalışıyor acaba, diye düşündü Diana. Yoksa, gizemli görünmeye çalışan biriyle mi karşı karşıyaydı? Ya da bambaşka bir sebebi mi vardı bu tavrının?
  </div>

  <div>
    "Teşekkür ederim. Misafiriniz olma teklifinizi kabul edemem. Ama eğer yeriniz varsa, Mary gelene kadar müşteriniz olabilirim."
  </div>

  <div>
    "Ne yazık ki otel dolu. Burada kalmak istiyorsan tek seçeneğin misafirimiz olmak."
  </div>

  <div>
    Zeynep Hanım sözünü bitirdikten sonra garsona döndü ve Türkçe bir şeyler söyledi.
  </div>

  <div>
    "Diana, hayli yorgun görünüyorsun. İstersen seni hemen odana çıkarsınlar. Bir şeye ihtiyacın olursa danışmaya söylemen yeterli. Biz de Mary gelince tekrar görüşürüz nasıl olsa."
  </div>

  <div>
    Zeynep Hanım'ın, kendisine nazik davranmasına rağmen, karşısında oturanın Mary olmamasından duyduğu hayal kırıklığını gizleyemediğini düşündü Diana. Bir an, içinden, 'Üzgünüm ama, odanızı da, Mary'ye borçlu olduğum konukseverliğinizi de istemiyorum' diyerek çekip gitmek geldi. Ama yapmadı; başını eğerek onun teklifini kabul ettiğini belirtti.
  </div>

  <div>
    <br />
  </div>
</body>
</html>
