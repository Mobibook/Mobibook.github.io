<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <h2 style="text-align: center;"><b>9</b></h2>

  <div>
    <br />
  </div>

  <div>
    <br />
  </div>

  <div>
    <br />
  </div>

  <div>
    Diana annesinin çok sevdiği koyu yeşil takımını giymiş, çimlerin ortasından hızlı adımlarla onun mezarına doğru yürüyordu.
  </div>

  <div>
    Yolu yarıladığında, annesinin mezarı başında, uzun kumral saçlı, siyahlar giymiş birinin durduğunu fark etti. Mezar, büyük çınarın altındaki tek mezardı; bu yüzden mezarı karıştırıyor olamazdı. Özel bir gün olmadığı hâlde, sabahın bu saatinde annesini ziyarete gelen kim olabilirdi ki?
  </div>

  <div>
    Mary?!
  </div>

  <div>
    Durdu. Geriye döndü. Ardından, başını mezara doğru çevirerek, bir süre hiç kıpırdamadan ziyaretçiyi izledi.
  </div>

  <div>
    "Kimden korkuyorum ki," dedi kendi kendine. Yürümeye devam etti. Beş on adım atması soluk soluğa kalmasına yetmişti. Durmadı.
  </div>

  <div>
    Mezara iyice yaklaşmasına rağmen, ziyaretçi bir türlü başını çevirip arkasına bakmıyordu.
  </div>

  <div>
    Birkaç adım sonra, onu profilden görünce derin bir 'oh' çekti. Ziyaretçi, annesinin seyahat arkadaşı Bayan Johnson'dı. Onunla en son cenaze töreninde karşılaşmıştı. New York'ta yaşadığı için pek sık görüşemezlerdi ama, annesinin el üstünde tuttuğu birkaç dostundan biriydi.
  </div>

  <div>
    Elini yavaşça onun omzuna koydu Diana.
  </div>

  <div>
    "Sizi gördüğüme sevindim, Bayan Johnson."
  </div>

  <div>
    Bayan Johnson heyecanla döndü. Gözlerinde birkaç duygu bir aradaydı. Hüzün, şefkat, endişe, içtenlik...
  </div>

  <div>
    "Diana! Nasılsın kızım?" dedi Bayan Johnson ona sarılırken. "Seni defalarca aradım, ama ulaşamadım. Mesaj bıraktım telefonuna, otele... Oteldekiler iyi olduğunu söylediler ama?"
  </div>

  <div>
    "Özür dilerim Bayan Johnson, size geri dönemedim. Ama şimdi daha iyiyim." 
  </div>

  <div>
    Diana bakışlarıyla Bayan Johnson'ın annesine getirdiği sarı gülleri işaret etti. "Ne kadar da güzeller..."
  </div>

  <div>
    Bayan Johnson gözleriyle ona katıldığını belirtti.
  </div>

  <div>
    "Diana, benim öğlen bir iş toplantım var, akşam da eve dönmek zorundayım. Eğer kabul edersen, bir süreliğine seni bize götürmek isterim."
  </div>

  <div>
    "Teşekkür ederim Bayan Johnson; ama burada halletmem gereken işler var."
  </div>

  <div>
    "Nasıl istersen; ama bil ki benim evim, senin evin."
  </div>

  <div>
    Bayan Johnson Diana'nın metin görünmek için kendisini bir hayli zorladığını fark ettiği için bir süre ona, 'Gerçekten iyi misin?' der gibi baktı. Bu sessiz soruyu, Diana da aynı sessizlikle, 'Nasıl iyi olabilirim ki?' diyen bir yüz ifadesiyle yanıtladı.
  </div>

  <div>
    "Diana, biliyorum, bunu kimseden duymaya ihtiyacın yok. Ama bir kez de ben söylemek istiyorum: Annen seninle gurur duyuyordu."
  </div>

  <div>
    "Hiç beklemiyordum Bayan Johnson, hiç. Her şey bir anda oldu, bir anda değişti. Beş ay öncesine kadar her şey normaldi. Hastalığı boyunca bile. Annem birkaç ay ömrü kaldığını bilen biri gibi davranmadı hiç. Hiç kendini bırakmadı, gözlerindeki o pırıltı hiç kaybolmadı, bir gün bile, 'Neden böyle oldu?' diye sormadı, 'Neden?' diye bakmadı."
  </div>

  <div>
    Diana'nın gözleri doldu.
  </div>

  <div>
    "Ama ben onun gibi değilim Bayan Johnson, ben onun gibi değilim. Ben her sabah uyandığımda aynı şeyi soruyorum kendime. 'Neden? Neden benim annem?' diye soruyorum. O herkesin annesinden farklıydı. Etrafını aydınlatan bir ışıktı o."
  </div>

  <div>
    "Öyleydi," dedi Bayan Johnson.
  </div>

  <div>
    "En çok neye kahroluyorum biliyor musunuz, Bayan Johnson? Ben, o ışığa yeterince yaklaşmadım; onunla aydınlanmayı denemedim, bir yarasa gibi kaçtım o ışıktan. Tam bir şeyler değişmeye başlıyordu ki... O gitti."
  </div>

  <div>
    "Neydi değişen?"
  </div>

  <div>
    "Bir süredir," dedi Diana, "hayata annem gibi bakamamanın eksikliğini hissediyordum içimde. Onu yeteri kadar keşfedememenin, onun gibi olamamanın eksikliğini. Bakışlarının, sözlerinin, yaşantısının ardındaki gizemi çözememenin eksikliğini... Derinlere gizlenmiş bir hazinesi vardı onun, bense ona ulaşamadım."
  </div>

  <div>
    O anda gözünde canlanan bir hatırayla, Diana'nın yüzünde solgun bir gülümseme belirdi.
  </div>

  <div>
    "Ara sıra," dedi. "Ara sıra takılırdım ona. 'Hadi anne, mademki benim de bir hazinem olduğunu söylüyorsun, öyleyse anahtarını ver,' derdim. O da ellerini iki yana açar, 'Senin hazinenin anahtarı bende değil ki; kimsede değil, senden başka,' derdi."
  </div>

  <div>
    Derin bir iç çekti.
  </div>

  <div>
    "O anahtara ihtiyacım vardı Bayan Johnson, o anahtara. Annem gibi olmak istiyordum. Hiç değilse, ona lâyık bir kız olmak istiyordum. Ne düşünüyorum, biliyor musunuz? Keşke o, hayatımdaki tüm seçimleri bana bırakmasaydı, hatalarıma göz yummasaydı, keşke beni olduğum gibi kabullenmeseydi de, normal bir anne gibi, kızını kendine benzetmeye çalışsaydı. Annemin kızı olmak istiyordum, Bayan Johnson, onun kızı."
  </div>

  <div>
    Bayan Johnson gözyaşlarını daha fazla tutamayıp hıçkırıklara boğulan Diana'ya sarıldı.
  </div>

  <div>
    "Oh Diana, sen onun kızısın zaten. Annene o kadar benziyorsun ki... Hem de hiçbir kızın annesine benzemediği kadar. Bundan hiç şüphen olmasın. Belki seninle çok vakit geçirme şansımız olmadı, belki bu yüzden söylediklerimi bir avutma olarak görebilirsin. Ama inan bana yavrum, seni çok iyi tanıyorum. Çünkü seni, seni senden daha iyi tanıyan annenden dinledim ben."
  </div>

  <div>
    Hıçkırıkları bir anda kesildi. "Benim hakkımda ne söyledi size annem?" diye sordu hafif bir sesle.
  </div>

  <div>
    "Geçen yıl, Keşmir'deki son seyahatimizde sık sık senden bahsetmişti. Dünyanın sana nasıl da dar gelmeye başladığından, sahip olduklarının artık seni tatmin edemediğinden, her geçen gün daha mutsuz biri olduğundan söz etmişti."
  </div>

  <div>
    "Evet," dedi Diana başını eğerek. "Yaklaşık bir yıl önce böyle bir döneme girmiştim. Ama bu durumu annemden gizleyebildiğimi sanıyordum. Boş yere üzülsün istememiştim. Görünürde mutsuz olmam için hiçbir neden yoktu çünkü. Ama demek ki o yine içimi okuyabilmiş."
  </div>

  <div>
    Bir an gözleri dalan Diana, "Anladığını neden bana hiç belli etmedi ki?" diye mırıldandı. "Kim bilir nasıl da üzülmüştür."
  </div>

  <div>
    "Üzülmek mi, hiç sanmıyorum. Anlatırken sevinçten gözleri parlıyordu."
  </div>

  <div>
    "Sevinçten mi?!"
  </div>

  <div>
    "Evet, bu durumdan bir hayli hoşnut görünüyordu. 'Kızım, ekim yağmurlarına susamaya başladı bile,' demişti bana. Hatta bir sonraki seyahate seni de davet etmeyi düşünüyordu."
  </div>

  <div>
    Diana bir şey anlamadığını gösteren bir yüz ifadesiyle Bayan Johnson'a bakıyordu.
  </div>

  <div>
    "Ekim yağmurları? Şu her sene ekim ayında çıktığınız seyahatler mi yani? Şu her biri birer sır olan seyahatler?"
  </div>

  <div>
    Bayan Johnson onu başıyla doğruladı.
  </div>

  <div>
    "Merakımdan her seferinde beni de götürmesini isterdim. Ama o kabul etmezdi. Dönüşünde seyahatiyle ilgili sorduğumuz sorulara da, 'Dinledim ve dinlendim,' diye cevap vermekle yetinirdi."
  </div>

  <div>
    Diana bir an durup Bayan Johnson'a yalvarırmış gibi baktı.
  </div>

  <div>
    "Eskiden bu seyahatler benim için meraktan öte bir anlam taşımıyordu. Ama birkaç yıldan beri, annemin tüm gizemini bu ekim seyahatlerinden aldığına inanır olmuştum. Sanki onlar hakkında bir şeyler öğrenebilirsem, annemi daha iyi tanıyabilecekmişim gibi geliyor. Bu konuda bana yardımcı olabilecek tek kişi de sizsiniz Bayan Johnson. Lütfen, sizden rica ediyorum, Keşmir'de neler yaptığınızdan biraz bahseder misiniz bana? Ve de tabi ki Roma'da. Kudüs, Tibet ve Fez'de..."
  </div>

  <div>
    Bayan Johnson bakışlarını kaçırdı. Bu konunun açılmasına sebep olduğu için sanki pişmanmış gibi görünüyordu.
  </div>

  <div>
    "Annenin ifade yeteneğine hep saygı duymuşumdur, Diana. O, en güzel şekilde söylemiş zaten: Dinledik ve dinlendik."
  </div>

  <div>
    Bu konuda ısrar etmenin bir şeyi değiştirmeyeceğini biliyordu Diana.
  </div>

  <div>
    "Anlıyorum. O zaman izin verirseniz size başka bir soru sormak istiyorum."
  </div>

  <div>
    "Bu kadar zor olmasın," dedi Bayan Johnson hafif bir gülümsemeyle.
  </div>

  <div>
    Diana onun gözlerinin içine bakarak, zayıf bir sesle sordu:
  </div>

  <div>
    "Annem nerede, Bayan Johnson, annem nerede? Ona ne olduğunu bilmek istiyorum. 
  </div>

  <div>
    Bu soruyu benden daha iyi cevaplayabileceğinizden şüphem yok."
  </div>

  <div>
    Kısa bir sessizliğin ardından, Bayan Johnson, "Hatırlıyor musun, Diana?" dedi. "Annenle ilk tanıştığım günlerde, ona sürekli aynı şeyi soruyordun: 'Babam nerede?' Sevgili anneciğin de hep aynı şeyi söylüyordu sana: 'Baban Tanrı'nın yanında yavrum'
  </div>

  <div>
    Diana Bayan Johnson'ın cevabını duyar duymaz, az önce sorduğu sorunun, Mary'nin yıllardır dilinden düşürmediği soru olduğunu fark etti. Bayan Johnson'ın babası hakkındaki gerçeği bilip bilmediğini kestiremediği için, ona Mary konusunda bir şey söylememeye karar verdi. Ama sorduğu soruyu Bayan Johnson'ın neden böyle cevapladığını yine de merak etmişti.
  </div>

  <div>
    "Doğru. Annesini kaybeden çocukları avutmak için, 'Annen Tanrı'nın yanında,' denir genelde. Ama ben bir çocuk değilim Bayan Johnson, bana gerçeği söyleyebilirsiniz. Lütfen söyleyin, annem yok oldu, değil mi?"
  </div>

  <div>
    "Çocukları avutmak için söylenenler her zaman yanlış değildir, Diana. Annen vefat etmeden önce neredeyse, şimdi de orada. Tanrı'nın yanında."
  </div>

  <div>
    Başını öne eğdi Diana.
  </div>

  <div>
    Bayan Johnson onun eline uzandı. "Artık biraz da seni annenle baş başa bırakayım istersen. Ama unutma, davetim her zaman için geçerli."
  </div>

  <div>
    Diana ona sarıldı. "Sağ olun Bayan Johnson. En kısa zamanda yanınıza gelmeye çalışacağım. Size iyi yolculuklar...
  </div>

  <div>
    <br />
  </div>
</body>
</html>
