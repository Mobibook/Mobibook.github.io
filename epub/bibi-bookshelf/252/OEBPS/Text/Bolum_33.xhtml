<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <h2 style="text-align: center;"><b>33</b></h2>

  <div>
    <br />
  </div>

  <div>
    <br />
  </div>

  <div>
    <br />
  </div>

  <div>
    <br />
  </div>

  <div>
    Büyüleyici bir İstanbul gezintisinin ardından ders saatine kadar biraz dinlenmek için odasına çekilmişti Diana. Hâlâ geçirdiği günün etkisindeydi.
  </div>

  <div>
    Zeynep Hanım onu sabah erkenden odasından almış ve Ortaköy diye anılan küçük bir sahil semtine götürmüştü. Orada önce gözleme yemişler, sonra kiralık bir tekneyle tarihi caminin önündeki iskeleden denize açılmışlardı.
  </div>

  <div>
    Boğaz'ın durgun, masmavi sularında, Avrupa yakası boyunca Yeniköy'e kadar yol almışlardı. Oradan Asya yakasına geçerek, Marmara Denizi'ne doğru ilerlemişler ve asırlardır kapalı kaldıktan sonra birkaç yıl önce halka açılan Kız Kulesi'nde öğle yemeği yemişlerdi. Aslında gözlemeyle yemek faslını hallettiklerini düşünmüştü Diana; ama sofraya birbiri ardına gelen Osmanlı mutfağının seçme yemeklerine itiraz edememişti.
  </div>

  <div>
    Zeynep Hanım ders saatine kadar Mary ve güller hakkında konuşmayı yasakladığı, Diana da geçmişi bir günlüğüne de olsa unutmak istediği için, pek fazla konuşmamışlardı. Ama bol bol gülmüş ve hatta yemek boyunca bir ara birbirlerine fıkra anlatma yarışına girmişlerdi.
  </div>

  <div>
    Bu gezinin kusursuz olabilmesi için Zeynep Hanım'ın her detayı düşündüğünü gözlemlemişti Diana. Gün boyunca öylesine el üstünde tutulduğunu hissetmişti ki, Zeynep Hanım beni yine Mary'yle mi karıştırdı acaba, diye düşünmeden edememişti.
  </div>

  <div>
    Diana ders için bahçeye inerken, gün boyunca sık sık gülen Zeynep Hanım'ın yine "gülleri duyma sanatı"nın ciddiyetine bürünüp bürünmeyeceğini merak ediyordu. 
  </div>

  <div>
    Saat tam dersin başlayacağı dakikayı gösterdiğinde, Zeynep Hanım'ın sesini işitti:
  </div>

  <div>
    "Hiç vakit kaybetmeden bahçeye geçelim."
  </div>

  <div>
    Diana hızlı adımlarla bahçeye doğru yürüyen Zeynep Hanım'ı takip etti. Bahçenin ortasına geldiklerinde, yolun kenarında daha önce görmediği büyük bir saksı dikkatini çekti Diana'nın. Saksıda adeta iç içe geçmiş, sarmaşık güller gibi birbirine dolanmış iki ayrı gül fidanı gördü. Fidanlardan birinin üzerindeki gül kırmızı, diğerininki ise beyazdı. Kırmızı gül dimdik duruyor, beyaz olansa hafif bükülmüş yere doğru bakıyordu. İki gülün dalları ve yaprakları birbirine öylesine karışmıştı ki, saplarına dikkat edilmediğinde, aynı fidanın iki farklı renkte gül verdiği zannedilebilirdi.
  </div>

  <div>
    "Sokrates bu mu yoksa?" diye sordu Diana.
  </div>

  <div>
    "Hayır, saksının üstünde ismi yazılı."
  </div>

  <div>
    Diana eğilerek saksıya kazınmış ismi okudu:
  </div>

  <div>
    "EFES... Bir antik şehir değil mi?"
  </div>

  <div>
    "Aynen öyle. Bir zamanlar bugünkü Selçuk civarında kuruluymuş."
  </div>

  <div>
    "Oradan mı geldi bu saksı? Gördüğüm kadarıyla bahçedeki hiçbir gül saksıda değil, onları da bahçeye mi ekeceksiniz?"
  </div>

  <div>
    "Doğru, Efes'ten gelmişti. Bir süredir içerideydi, ama dün gece bahçeye aldık onu. Efes güllerinin bahçeye ekilip ekilmeyecekleri ise tamamen onlara bağlı. Üç gün süreleri var. Ya buraya ekilecekler ya da Efes'e geri yollanacaklar. Bir sınav verecekler anlayacağın."
  </div>

  <div>
    Diana artık Zeynep Hanım'ın söylediklerine şaşırmamayı öğrenmişti. "Nasıl bir sınav?" diye sordu, sanki güllerin bir bahçeye ekilmeden önce sınav vermelerinden daha doğal bir şey yokmuş gibi.
  </div>

  <div>
    "Bu bahçedeki güllerin en büyük özelliklerinden biri, renkleri, dilleri, boyları ne kadar farklı olursa olsun, birbirleriyle büyük bir uyum içinde yaşayabilmeleridir. Kavga, kıskançlık ve kibirden bütünüyle arındırılmış bir hayat sürerler burada. İşte bu sebeple, bahçeye yeni bir gül ekerken çok seçici davranıyoruz. Güller birbirinden etkilenir ve zamanla çevrelerindeki güllerin haliyle hallenirler. Bizim bunu anlatan
  </div>

  <div>
    güzel bir atasözümüz var: Üzüm üzüme baka baka kararır. Bu yüzden bir gülü bahçeye ekmeden önce, diğer gülleri kötü yönde etkileyip etkilemeyeceğini bilmek isteriz.
  </div>

  <div>
    "Hele Efes Gülü'nün çok özel bir durumu var. Bu iki başlı gül, birbirinden çok farklı özellikler taşıyan iki ayrı gülün aynı saksıya ekilmesiyle oluşmuş. Zamanla köklerinin iç içe geçmesiyle, artık onları bir daha ayırmak mümkün olmamış. Sürekli çatışma halindeler. Onları bahçeye ekebilmemiz için önce bize tek gül olabileceklerini kanıtlamaları gerekiyor."
  </div>

  <div>
    Zeynep Hanım düşünceli gözlerle Efes Gülü'nü şöyle bir süzüp sözüne devam etti:
  </div>

  <div>
    "Bu pek de kolay olmayacak anlaşılan... İkisi de aynı yöre ve topraktan gelmelerine rağmen, kendilerine bakışları çok farklı. Güllerden kırmızı olan, Efes'teki Artemis tapınağında ekiliymiş. Beyaz olansa yine Efes'teki Meryemana'da. Kırmızı gül, kendisinin okçu tanrıça Artemis olduğuna inanıyor ve sadece bu isimle çağrılmak istiyor. Beyaz gülün ise bir isim tercihi yok. Ama biz ona Meryem diyoruz."
  </div>

  <div>
    "Okçu tanrıça mı dediniz?" diye sordu Diana kuşkulu bir sesle. "Okçu tanrıça 'Diana' değil miydi? Hatta bir tanrıçanın ismini taşıdığım için arkadaşlarım sık sık bana 'tanrıça' yakıştırması yaparlardı."
  </div>

  <div>
    "Doğru, Roma mitolojisinde okçu tanrıça Diana'dır. Onun Yunan mitosundaki karşılığıysa Artemis'tir."
  </div>

  <div>
    Diana düşüncelere daldığı kısa bir sessizliğin ardından sordu:
  </div>

  <div>
    "Bu güller nasıl bir çatışma içindeler peki?"
  </div>

  <div>
    "Aralarında geçen konuşmayı aktarmamı ister misin?"
  </div>

  <div>
    Diana, Zeynep Hanım'a belli etmek istemese de, Artemis-Meryem diyalogunu mutlaka dinlemek istiyordu.
  </div>

  <div>
    "Tabi, dinleyebiliriz, neden olmasın."
  </div>

  <div>
    Zeynep Hanım saksının dibine oturdu. Diana da aynısını yaptı.
  </div>

  <div>
    "Efes Gülü, izin verirsen seni dinleyebilir miyiz?" diye sordu Zeynep Hanım. Ve bir süre sonra Diana'ya dönerek, "Artemis, 'Benim adım Artemis!' diye uyardı beni," dedi. "Madem o öyle istiyor, ben de Efes Gülü'ne iki ayrı isimle hitap edeceğim. 
  </div>

  <div>
    Konuşmalarını aynen aktarmaya başlıyorum, hazır mısın?"
  </div>

  <div>
    Diana'nın gözlerini 'hazırım' anlamında kapatıp açması üzerine, Zeynep Hanım, Artemis ve Meryem arasında geçen konuşmayı aktarmaya başladı:
  </div>

  <div>
    "Daha nazik olamaz mıydın?" dedi Meryem. "Bize hangi isimle hitap edildiğinin pek bir önemi olmasa gerek."
  </div>

  <div>
    "Ne demek önemi yok," dedi Artemis. "Benim bir ismim var! Dilden dile dolaşan, yerde ve gökte anılan bir ismim var benim. Ar-te-mis!... Nam salmışım tanrılar arasında. Güzeller güzeli, ulu tanrıça Artemis'im ben. Ben bir çiçek değilim senin gibi. Çiçekler tapınağımın süsleri olabilir ancak."
  </div>

  <div>
    "Ne çok 'ben' diyorsun."
  </div>

  <div>
    "Derim, ne olacakmış. Artemis 'ben' demeyecek de kim diyecek? Senin gibi ölümlü bir çiçek mi diyecek?"
  </div>

  <div>
    "Hep aynı şeyi söylüyorsun: Sen bir tanrıçasın, bense bir çiçek. Oysa gerçeği sen de biliyorsun."
  </div>

  <div>
    "Neymiş gerçek?"
  </div>

  <div>
    "Boş ver, seni üzmek istemiyorum."
  </div>

  <div>
    "Sen mi?! Sen mi üzecekmişsin beni? Hah hah ha!... Bir çiçek Artemis'i üzecekmiş! Hadi ne olur durma, üz beni."
  </div>

  <div>
    "Ama sen önce yüceliğinden söz et bize biraz. Artemis'in kim olduğunu anlat, seni bu kadar mağrur yapan şey nedir, onu anlat. Anlat ki, bütün bahçe bilsin."
  </div>

  <div>
    "Çok saçma. Yüce Artemis'i kim bilmez ki? Beni kim tanımaz ki?"
  </div>

  <div>
    "Senin tapınağında değiliz, Artemis. Burası bir gül bahçesi. Güller seni tanımıyor olabilir. Yüce Artemis'i tanımak onların da hakkı değil mi? Sen büyüksün, çok büyük! Lütfen, kendinden bahsederek şereflendir bizi."
  </div>

  <div>
    "Bu kez doğru söyledin, çiçek. Evet, büyüklüğümü duymak herkesin hakkı. Yüce Artemis'in kim olduğunu güller de bilmeli. Şimdi susun ve dinleyin öyleyse...
  </div>

  <div>
    "Ben tanrılar tanrısı Zeus'un kızı Artemis! Efes'te yaşardım. Efes denince akla ilk benim tapınağım gelir, Meryemana'daki o küçük, eski püskü ev gelmez yani. Yüzyıllar boyunca dünyanın yedi harikasından biri olan görkemli evimde bana
  </div>

  <div>
    tapınmaya gelenleri ağırladım ben. Bir karınca sürüsü gibi gelirlerdi insanlar, binlercesi sırf benim için gelirdi çok uzaklardan. Bana övgüler yağdırmaya, beni yüceltmeye, önümde eğilmeye gelirlerdi. Birbirlerini eze eze gelirlerdi. İşte şimdi anladın mı çiçek, Artemis'in yüceliğini? Seni ve senin gibileri koparıp vazolara tıkıştıran insanlar benim kapımda kul köle olurlardı. Ey bahçe gülleri, siz de duydunuz, değil mi? Artemis'in değerini artık siz de öğrendiniz, değil mi?"
  </div>

  <div>
    "Tam senden duymayı beklediklerimi söyledin," dedi Meryem. "Senden kendini anlatmanı istediğimde, sen, babanın kim olduğundan, evinin görkeminden ve seni övenlerden söz ettin. Oysa bunların hiçbirini sormamıştım ben. Senin kim olduğunu sormuştum sadece."
  </div>

  <div>
    "Zavallı çiçek!" dedi Artemis. "Ne demeye çalışıyorsun sen? Büyüklüğümü ve yüceliğimi sormamış miydin? Ben büyük ve yüce olmasam binlerce insan ilgilenir miydi benimle? Dilleri kuruyana kadar överler miydi beni? Esirim olurlar mıydı?"
  </div>

  <div>
    "Asıl sen onların esirisin, ama bu gerçeğin farkında değilsin ne yazık ki."
  </div>

  <div>
    "Kıskançlıktan ne dediğini bilmiyorsun sen."
  </div>

  <div>
    "Evet, asıl sen onların esirisin! Artemis ne ki? Halkın önce şekillendirip sonra da taptığı bir hayal sadece. Söyle, yalan mı? Artemis'i ortaya çıkaran halk değil mi? Önce zihinlerinde tapabilecekleri bir güç, bir güzellik, bir yücelik hayal edip, sonra da övgüleriyle seni şekillendirenler küçümsediğin o insanlar, değil mi? Sonradan sana tutkuyla bağlanmış olmalarına aldanma sakın; seni onlar uydurdular, özelliklerini onlar belirlediler, ismini onlar büyüttüler. Üzgünüm ama, bağımsız bir varlığın yok senin. Sen onlar sayesinde "var"sın ancak. Onların övgüleriyle, tapınmalarıyla, çığırmalarıyla varsın. Başkalarına bağımlısın sen!"
  </div>

  <div>
    "Haddi aştın zavallı çiçek! Sen önce kendinin ne olduğuna bak. Sen kimsin ki benimle böyle konuşabiliyorsun?"
  </div>

  <div>
    "Evet haklısın, ben öyle büyük bir şey değilim belki. Ama bir gülüm... İnsanlar beni övseler de bir gülüm, övmeseler de. Herkes benim için deli olsa da bir gülüm, yanıma hiç kimse uğramasa da. Sadece bir gül. Dedim ya, büyük bir şey değil, sadece bir gül... Ama, gül ne demek bilir misin sen, dostum? Gül, özgürlük demek! Başkalarının övgüsüyle varolmamak, yermesiyle yok olmamak demek. Yanlış anlama, ben de
  </div>

  <div>
    insanları severim; beni ziyaret etsinler, beni koklasınlar isterim. Ama bunu, onlara kokumu sunabilmek için isterim yalnızca.
  </div>

  <div>
    "Evet, belki senin tapınağına gelenler kadar çok ziyaretçim olmamıştı benim. Belki Meryemana'ya uğrayan çoğu kimse oradaki o küçük gülü fark etmemişti. Ama inan, sayıları az olsa da beni görebilen dostlar da vardı. Ama sana tapınmaya gelenlerle bir tutma onları sakın."
  </div>

  <div>
    "Nasıl tutabilirim ki, komik çiçek. Bana gelenler binlerleydi."
  </div>

  <div>
    "Hatırlıyor musun, güneşli günlerde sana akın akın koşanlar güz gelince bir bir terk etmeye başlıyorlardı seni. Kış iyice bastırınca da hiç kimseyi bulamıyordun yanında. Gururun seni yalnız bırakıyordu ve o kuru gururun yüzünden ağlayamıyordun bile. Bahardaki övgüler seni ne kadar yükseltmişse, sonbahardaki düşüşün de o denli yüksekten oluyordu. Havanın değişmesi yerle bir ediveriyordu seni."
  </div>

  <div>
    "Sonbahar hep öyledir."
  </div>

  <div>
    "Oysa bir gül için bu böyle mi? Bir gül için, güz demek, yağmur demek. Güz demek, bahara hazırlık demek. Hem bir gülü ziyaret edenler sana tapınmaya gelenler gibi vefasız değillerdir. Tapanlar kendileri için taparlar yalnızca, oysa beni ziyaret edenler benim kokum için geldiler. Karşımda küçülmelerini beklemedim onlardan hiç. Bu sevgi olmazdı; sevgi seveni küçültmez, büyütür.
  </div>

  <div>
    "Üzgünüm dostum ama, sana tutkuyla bağlananlar bir gün seni terk edecekler. Çünkü onlar sana değil, kendi tutkularına tapıyorlar yalnızca. Ve bir gün gelecek, o tutkuları başka bir tanrıça bulacak. Senden daha güzel, daha güçlü bir tanrıça! İşte o zaman sen unutulacaksın. Kendini onların övgüleriyle var ettiğin için de, unutulduğun zaman yok olup gideceksin."
  </div>

  <div>
    "Hayır, ben sonsuza kadar yaşayacağım. Ölümlü olan sensin, unuttun mu?"<br />
  </div>

  <div>
    "Evet haklısın, ben ölümsüz değilim. Bir gün solacak ve toprak olacağım. Öleceğim, ama hayatım son bulmayacak!... Çünkü o toprak başka bir gülü besleyecek. Beni kokum için seven dostlarım hariç, hiç kimse anımsamayacak kokumu. Hiç kimse ölmüş bir gülün hâlâ buram buram güzel kokular saçabildiğine ihtimal vermeyecek.
  </div>

  <div>
    Ama dostlarım uçuştuğum havayı soluduklarında, yüzlerinde ışıl ışıl bir gülümseme belirecek, işte o zaman 'Ömrüm boşa gitmemiş' diyeceğim kendi kendime. 'Gül verene kadar yaşadığım karanlık boşuna değilmiş' diyeceğim. 'İyi ki sade bir gül olmakla yetinmişim,' diyeceğim.
  </div>

  <div>
    "Dostum gel, sen de bir gül olmakla yetin. Gerçeği örtmeyi bırak. Gül yüzünü aç. Beni duy, bir ol benimle. Gel hadi, bahçıvandan saksımızı kırmasını isteyelim. Hemen şimdi! Görmüyor musun, sahici güllere en görkemli kaplar bile dar geliyor."
  </div>

  <div>
    "Ben bir gül değilim," dedi Artemis. "Bir tanrıçayım ben!"
  </div>

  <div>
    "Eğer taktığın o büyüklük maskesi seni rahatlatıyorsa, hiç durma, takmaya devam et. Sürekli 'Ben!' demeye devam et. Ama bunun bir bedeli olduğunu da bil. Bil ki, sürekli 'ben' demenin bedeli, öz benliğini unutmandır. Bir gül olduğunu unutman."
  </div>

  <div>
    "Bahçıvan! Yaşlı kadın! Şu çiçeği başımdan al çabuk!"
  </div>

  <div>
    "Biliyorsun, artık ayrılmamız mümkün değil," dedi Meryem, "istesek de istemesek de birlikte yaşamak zorundayız. Ve bu dar saksıda iki ayrı ses olarak kaldığımız sürece, içimizde huzur bulamadığımız gibi, diğer güllerin de huzurunu kaçıracağız. Hatta insanların bile... Bizi koklayan her insanın içine birbiriyle çatışan iki ses olarak düşeceğiz: Bir sen konuşacaksın, bir ben, bir Artemis, bir Meryem. Bazen de aynı anda konuşacağız. Saksımızdaki gürültü yetmiyormuş gibi, gürültümüzü bir de insanların içine taşımış olacağız. Oysa ne onları ne de kendimizi mutsuz etmeye hakkımız var.
  </div>

  <div>
    "İnan eğer elimde olsaydı, sırf seninle tek ses olabilmek adına, 'Ben Artemis'im!' diye ilan ederdim herkese. Ama yapamam! Bir gül olduğumu bildiğim için değil sadece, senin de bir gül olduğunu bildiğim için yapamam. Belki kendimden vazgeçebilirim, ama senden asla. Çünkü bir gülün güzelliğini sana bakarak gördüm ben. Kendimi sana bakarak bildim."
  </div>

  <div>
    "Bu olanaksız!" dedi Artemis. "Ben Artemis'im, sense zayıf bir çiçek."
  </div>

  <div>
    "Artemis, sen zayıfların koruyucusuymuşsun duyduğuma göre. Ayrıca okunu, ansızın gelen tatlı bir ölüm sunmak için kullanırmışsın. Doğru mu bunlar?"
  </div>

  <div>
    "Tabi ki."
  </div>

  <div>
    "Peki öyleyse... Madem ki ben zayıfım, öyleyse koru beni. Beni senden koru. Hemen şimdi. Okunu çıkar, yayına tak ve en tatlı ölümü sun kendine. Üzülme, yok olmayacaksın. Artemis zaten varlık sahibi değil ki, yok olsun. Ama benliğin o tatlı ölüme kavuştuğunda, sen, bir gül olarak dirileceksin yeniden. Biliyorum kolay değil, ama yapabilirsin."
  </div>

  <div>
    ”…”
  </div>

  <div>
    "Hadi söyle, tutma kendini. Bir gül olduğunu sen de anımsıyorsun, yanılıyor muyum?"
  </div>

  <div>
    Zeynep Hanım uzun bir süre sessiz kaldı. Ardından Diana'ya dönerek, "Artemis Meryem'e bir cevap vermiyor," dedi.
  </div>

  <div>
    "Hiçbir şey söylemedi mi?"
  </div>

  <div>
    "Hiçbir şey," diyerek ayağa kalktı Zeynep Hanım. "Sanırım bugünlük yeter kızım. Yarın sabahki dördüncü ve son dersimiz saat dördü bir geçe."
  </div>

  <div>
    Başta zihni olmak üzere, her yerinin uyuştuğunu hissediyordu Diana. Söylemek istediği çok şey vardı. Ama sessiz kalmayı tercih etti.
  </div>

  <div>
    <br />
  </div>
</body>
</html>
