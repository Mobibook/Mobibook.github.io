<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <h2 style="text-align: center;"><b>34</b></h2>

  <div>
    <br />
  </div>

  <div>
    <br />
  </div>

  <div>
    <br />
  </div>

  <div>
    <br />
  </div>

  <div>
    Beyaz geceliği üstünde, otelin bir numaralı odasının önünde duruyordu Diana. Zeynep Hanım'ın, gecenin bir vakti kapısına dikilen davetsiz bir misafire vereceği tepkiyi kestirmeye çalışıyordu.
  </div>

  <div>
    Üç saat daha bekleyebilse, Zeynep Hanım'ı uyandırmak ve ona rahatsızlık vermek durumunda kalmayacak, bütün sormak istediklerini bahçede sorabilecekti. Ama o zamana kadar yatağında bir o yana, bir bu yana dönmeyi göze alamıyordu. Bir kaç kez hafifçe vurdu kapıya.
  </div>

  <div>
    Zeynep Hanım üstünde beyaz bir gecelikle kapıyı açtı. Diana'nın gözleri bir an onun kendisininkine çok benzeyen geceliğine takıldı. Tıpatıp aynıydılar.
  </div>

  <div>
    "Çok özür dilerim sizden. Belki yatmıştınız, belki kurallarınızı çiğniyorum. Ama bir türlü uyuyamadım. Sizinle mutlaka konuşmam gerekiyordu. Ama zamansız geldim herhalde."
  </div>

  <div>
    "Yatmak üzereydim. Saat gecenin biri. Bu saatte değil benim gibi bir ihtiyarın, hiç kimsenin kapısı vurulmaz."
  </div>

  <div>
    Zeynep Hanım sonuna kadar haklıydı; ona kızamazdı. Yer varılsa da içine girsem, dedi içinden.
  </div>

  <div>
    <br />
  </div>

  <div>
    "Buyur içeri gel," diye ekledi Zeynep Hanım.
  </div>

  <div>
    "Ama siz az önce..."
  </div>

  <div>
    "Gecenin bu saatinde kapıma dayanmanın senin için ne kadar zor olduğunu bilmediğimi mi sanıyorsun? Ama yaptın. Çünkü rahat bir yatakta uyumak buraya gelmekten daha zor geldi sana. Böyle bir kimse de her zaman dinlemeye değecek şeyler söyler. Hadi, gel."
  </div>

  <div>
    Diana başı önde, gece lambasının aydınlattığı odaya yumuşak adımlarla girdi.
  </div>

  <div>
    Bahçeye bakan pencerenin önündeki sandalyelere karşılıklı olarak oturdular.
  </div>

  <div>
    "Nereden başlayacağımı bilemiyorum," dedi Diana.
  </div>

  <div>
    "En zor kısmından başla, gerisi gelir."
  </div>

  <div>
    "Mary," dedi Diana. "Mary ve ben... Mary... Aklımdan hiç çıkmıyor. Biliyorum karşılaşmamıza çok az kaldı. Kim bilir, belki de yarın. Ama bu bahçede yaşadıklarım..." Sustu. Kısa bir sessizliğin ardından devam etti:
  </div>

  <div>
    "Sizinle tanışana kadar, Mary'nin bir deli olduğuna inandırmıştım kendimi. Diğer bütün olasılıkları bir kenara itmiştim. Mektuplarında güllerle konuşmaktan bahsediyordu ne de olsa. Ama kendimi ona bütünüyle kapamamın asıl sebebi bu değildi sanırım. Annemin son günlerini korku ve endişe içinde geçirmesine sebep olmuştu o. Bunun yanında, Mary'nin mektuplarını okurken bazı şeyler hissetmiştim. Kendime bile itiraf etmekten çekindiğim, beni yakıp yıkmasından korktuğum şeyler..."
  </div>

  <div>
    "Ne gibi?"
  </div>

  <div>
    "Sanki Mary benim olmak isteyip de olamadığım kişiydi. Anneme çok benzediğini hissetmiştim."
  </div>

  <div>
    Diana bir an iç geçirip devam etti:
  </div>

  <div>
    "Bir kızın annesine benzemesinde bir sakınca yok elbette. Ama henüz bir yaşında annesinden ayrıldığı hâlde, ona, yirmi beş senesini annesiyle geçirmiş olan ikizinden daha fazla benziyorsa, bu diğer ikiz için epey zor oluyor. Üstelik o ikiz, annesini tam onu keşfetmeye başladığı bir dönemde kaybetmişse. Üstelik, annesine bir kez bile ileride tıpkı onun gibi biri olmak istediğini söylemeye fırsat bulamamışsa..." 
  </div>

  <div>
    Diana'nın gözleri dolmuştu. Zeynep Hanım sandalyesini onun yanma çekti ve ellerini sıkıca tuttu.
  </div>

  <div>
    "Anlıyorum yavrum... Ama hiç üzülme; öyle bir anne kızının söylemek isteyip de söyleyemediği her şeyi bilir zaten."
  </div>

  <div>
    "Buraya gelince fark ettim ki, benim annemden almamaya direndiğim şeyleri Mary sizden almış. Benim onun gibi olamamamın sebebi de işte bu."
  </div>

  <div>
    "Niçin Mary gibi olamadığını düşünüyorsun ki?"
  </div>

  <div>
    "Annem, 'Kendini özel hissetmek için ihtiyacın olan tek şey kendinsin,' derdi. Ama ben bunu anlamak istemedim. Hep başka şeylere ihtiyaç duydum: İlgiye, övgüye, gösterişe... Kısacası kendimi özel hissetmemi sağlayan her şeye.
  </div>

  <div>
    "Beğenilmeden yaşayabilecek biri değildim ben. Şehrin gözdesi olmayı seviyordum. Başkalarının gözündeki 'ben'i seviyordum. Belki de sırf bu yüzden, en büyük düşümden, yazar olmaktan vazgeçtim. Başarılı bir avukat olarak çevremden daha fazla takdir göreceğimi biliyordum çünkü."
  </div>

  <div>
    Diana derin bir nefes aldıktan sonra devam etti:
  </div>

  <div>
    "Mary'nin anneme yazdığı ilk mektup beni anlatıyordu sanki. Mary'nin çevresinden gördüğü aşırı ilgiyi, onun bu ilgiye rağmen mutlu olamadığını, başkaları yüzünden en büyük düşünden vazgeçmek üzere olduğunu anlatıyordu."
  </div>

  <div>
    "Bak, gördün mü," diye söze girdi Zeynep Hanım. "Mary de benzer şeyler yaşamış. Sadece sen değil, bir ölçüde hepimiz çevremizden kabul görmek için kendimizden ödün veririz."
  </div>

  <div>
    "Ama Mary sonunda kendi düşünü kovalamayı sürdürmüş. Başkalarının beklentilerinin esiri olmamış benim gibi."
  </div>

  <div>
    Zeynep Hanım tam bir şeyler söyleyeceği sırada Diana devam etti:
  </div>

  <div>
    "İlk derste, Sarı Çiçek'i dinlerken ne düşündüm biliyor musunuz? Sanki Sarı Çiçek Mary'ydi, Venüs de ben! Sonra bir de Artemis ile Meryem var tabi ki..."
  </div>

  <div>
    Diana bir an durup, Zeynep Hanım'ın, kurduğu bu paralelliklere bir tepki verip
  </div>

  <div>
    vermeyeceğine baktı. Onun yüzündeki ifadenin değişmediğini görünce sözünü sürdürdü: 
  </div>

  <div>
    "Artemis'in karşılığı Diana olduğu için söylemiyorum bunu. Ya da Meryem ile Mary arasındaki isim benzerliğinden dolayı söylemiyorum. İnanın, açıklayamadığım rastlantılar üstünde fazla kafa yormamayı çoktan öğrendim artık.
  </div>

  <div>
    "Ama kafa yormam gereken bir şey var. O da, benim tıpkı Artemis gibi, başkalarına bağımlı olduğum gerçeği. Ve bunu gizleyebilmek için de, tanrıça maskesiyle dolaşan bir zavallı olduğum gerçeği!... Lütfen söyleyin, haksız mıyım? Kendim ve Mary hakkında yanılmıyorum, değil mi?"
  </div>

  <div>
    "Diana... Hem Başkalarından şikayet ediyorsun, hem de kendini bir başkasına soruyorsun. Unutma ki, senin için ben de bir başkasıyım."
  </div>

  <div>
    "Hayır, Zeynep Hanım, Mary sizin 'bambaşka' biri olduğunuzu söylüyor ve ben de onunla aynı fikirdeyim. Lütfen doğruyu söyleyin bana, kendim ve Mary hakkında hissettiklerimde yanılmıyorum, değil mi?"
  </div>

  <div>
    Zeynep Hanım bir süre Diana'yı şefkat dolu gözlerle süzdü.
  </div>

  <div>
    "Öncelikle şunu söyleyeyim kızım, bence kendine haksızlık ediyorsun. Hiç birimiz kusursuz değiliz. Kusursuz olmak zorunda da değiliz. Ayrıca senin de dediğin gibi, herkes beğenilmek ve yaşadığı çevrede kabul görmek ister, bu gayet doğal."
  </div>

  <div>
    Diana Zeynep Hanım'a ikna olmamış gözlerle baktı.
  </div>

  <div>
    "Peki ya kendi hayatımızı değil de, başkalarının bizim için seçtiği hayatı yaşıyorsak? Bu mu doğal olan?"
  </div>

  <div>
    "Ne ben ne de bir başkası senin yaşamını yargılama hakkına sahibiz, yavrum. Evet, gülleri duyabilmen için sana öğretmenlik yapabilirim ben belki. O konuda sana bol bol öğüt verebilirim; bahçede, 'şunu yap, bunu yap' diyebilirim hiç durmadan. Çünkü gülleri duyma sanatı benim bildiğim, senin bilmediğin bir şey ve sen benden onu sana öğretmemi istedin. Ama bana kendini sorma Diana... Ben seni bilemem. Ve hiçbir zaman da seni sana öğretemem.
  </div>

  <div>
    "Mary'ye gelince... İnan bana, onun hakkında zannettiğinden çok daha azını biliyorum. Seni ne kadar gördüysem, onu da o kadar gördüm. Ama tanıdığım kadarıyla çok cesur bir kız o."
  </div>

  <div>
    "Bir de," diye ekledi Zeynep Hanım. "Senin kadar güzel." 
  </div>

  <div>
    Diana gülümsedi. Minnet dolu gözlerle Zeynep Hanım'ın gözlerinin içine baktı bir süre. İyi ki kapıyı çalmışım, diye düşündü. Odasına dönmek hiç içinden gelmiyor; Zeynep Hanım'ın yanında kalmak, sabaha kadar onu dinlemek istiyordu.
  </div>

  <div>
    Ama bu neyi değiştirirdi ki? Annesinin yanında yirmi beş sene kalmamış mıydı?
  </div>

  <div>
    Gözleri saatine kaydı.
  </div>

  <div>
    "İzninizle ben gitsem iyi olacak artık. Gecenin bu saatinde bana zaman ayırdığınız ve söyledikleriniz için size nasıl teşekkür edeceğimi bilemiyorum."
  </div>

  <div>
    "Ben bir şey yapmadım," dedi Zeynep Hanım, Diana'yı geçirmek üzere ayağa kalkarken. "Ama haklısın, artık biraz dinlensek iyi olacak. Son ders, derslerin en zorudur çünkü."
  </div>

  <div>
    <br />
  </div>
</body>
</html>
