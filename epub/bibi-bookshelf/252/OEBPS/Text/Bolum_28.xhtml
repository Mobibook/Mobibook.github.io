<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <h2 style="text-align: center;"><b>28</b></h2>

  <div>
    <br />
  </div>

  <div>
    <br />
  </div>

  <div>
    <br />
  </div>

  <div>
    Tahta taburelerden birine oturdu. Zeynep Hanım'la buluşacağı zamana daha beş dakika vardı. Boyunu aşan ahşap duvar yüzünden bahçeyi göremiyordu. Duvarın kliğinin aksine, bahçeye açılan kapı alçak ve dardı.
  </div>

  <div>
    Gözü saatinin yelkovanı, zihni de Gülleri Duyma Matematiğinin ne anlama geliyor olabileceğiyle meşguldü. Her ne kadar hayal gücünü zorlasa da, bu tuhaf matematik in içeriği hakkında en ufak bir fikir yürütemiyordu.
  </div>

  <div>
    Yelkovan 11'inci dakikanın üzerine atladığı an, Zeynep Hanım'ın sesini duydu:
  </div>

  <div>
    “Aklınla anlayamazsın."
  </div>

  <div>
    Diana yaşadığı anlık şaşkınlığı belli etmemek için gülümsedi. Her şeye rağmen, Zeynep Hanım'ın düşüncesini okuduğuna ihtimal vermemişti. Benim durumumdaki birinin ne düşündüğünü tahmin etmek hiç de zor olmasa gerek, diye geçirdi içinden. Sabahın köründe, gülleri duymayı öğrenmek üzere bilmem kaçıncı dakikanın sini bekleyen biri, dersin içeriğini düşünmez de, ne düşünürdü başka?
  </div>

  <div>
    “Benim aklım kavrayamıyorsa, gülleri duymanın nasıl bir şey olduğunu siz anlatın o zaman.”
  </div>

  <div>
    “Sen hiç zeytin yedin mi, kızım?"
  </div>

  <div>
    “Tabiki. Neden?"
  </div>

  <div>
    “Bir zeytinin tadını bana tarif edebilir misin acaba, diye düşünüyorum da. Gel seninle bir anlaşma yapalım. Sen bana zeytinin tadını anlat, ben de sana gülleri duymanın nasıl bir şey olduğunu anlatayım."
  </div>

  <div>
    “Pekâlâ," dedi. "Zeytin... şey... tuzlu... şey gibi... yağlı... yani şey gibi tadı... keskin bir tadı var... şey gibi..."
  </div>

  <div>
    Zeynep Hanım yüzünü buruşturdu. "Ağzıma tuzlu, yağlı, keskin bir tat geldi. Neyse daha önce zeytin yemişim; yememiş olsaydım, senin anlatışından sonra hiç denemezdim herhalde."
  </div>

  <div>
    “Tamam tamam, siz kazandınız."
  </div>

  <div>
    “Şimdi artık zeytinin ve gülleri duymanın tadını bir kenara bırakalım da, bahçeye geçmeden, şu matematik dersini bir aradan çıkaralım, ne dersin?” “Buyurun, sizi dinliyorum.” “Gülleri duyma matematiği, gülleri duyma sanatına inanan inanmayan herkesin mutlaka gözden geçirmesi gereken bir derstir. Çünkü gülleri duyma konusunda değil, beş duyuyla cevaplanamayan ve cevap olasılıkları sayısız olan her soru için geçerlidir. Örneğin, “Ölümden sonra ne olur?” gibi bir soru için.
  </div>

  <div>
    Bu gibi sorulara cevap vermeden önce, mutlaka şu formülü hatırımıza getirmeliyiz: Bir bölü sonsuz (1/∞) Bu formüle daha sonra geleceğim. Şimdi söyle bana Diana, şu anda güllerin söylediği şarkıyı sen de duyabiliyor musun?”
  </div>

  <div>
    “Diz de gayet iyi biliyorsunuz ki, ben hiçbir şey duymuyorum.”
  </div>

  <div>
    “Hangi şarkıyı söylüyorlar?”
  </div>

  <div>
    “Duymadığımı itiraf ettim ya.”
  </div>

  <div>
    “Olsun, bir şarkı ismi söyle, belki tutturursun.”
  </div>

  <div>
    Zeynep Hanım’ın pes etmeyeceğini anlayınca, “Pekâlâ,” dedi. “Morning Has Broken’ı söylüyorlar, Cat Stevens”
  </div>

  <div>
    “Sence bu tahmin tuttu mu peki?”
  </div>

  <div>
    “Tabi ki hayır. Ne yapmaya çalıştığınızı sorabilir miyim acaba?”
  </div>

  <div>
    “Biraz da istatistik bilgini yoklayalım istersen. Söyle bakalım, tahmin yürüterek güllerin hangi şarkıyı söylediğini bulma ihtimalin nedir?”
  </div>

  <div>
    “Hiç gib bir şey.”
  </div>

  <div>
    “Doğru. Söylenen şarkı adedi bölü cevap olasılıklarının adedi, bize, tahmin yürüterek söylenen şarkıyı bilebilme ihtimalini verir. Söylenen şarkı adedi bir. Günümüze kadar, dünyanın dört bir yanında, binlerce yıldır, yüzlerce dilde, milyonlarca sanatçının bestelediği şarkılar düşünülürse, cevap olasılıkları ise trilyonları bulur. Bir de onlara, henüz yazılmamış ama güller tarafından bilinen şarkıları eklersek, cevap olasılıkları için sonsuz diyebiliriz, öyle değil mi? O hâlde, tahmin yürüterek doğru şarkıyı bulma ihtimalimiz: Bir bölü sonsuz. İşte gülleri duymayı öğrenmeden önce bilmemiz gereken formül. Şimdi söyle öyleyse, bir bölü sonsuz kaç eder?"
  </div>

  <div>
    "Sıfır, hatırladığım kadarıyla."
  </div>

  <div>
    "Doğru, ama normal bir sıfır olsaydı, bu gülleri duyma ihtimalimizin hiç olmadığı anlamına gelirdi. Bir bölü sonsuz, 'özel bir sıfır' eder."
  </div>

  <div>
    "Özel bir sıfır?"
  </div>

  <div>
    "Matematik bilginin benden daha fazla olduğundan şüphem yok, Diana. Ama yine de, formülün matematiksel değerinin üstünden şöyle bir geçmek istiyorum.
  </div>

  <div>
    "Herhangi bir kesir ele alalım, 1 bölü herhangi bir sayı... Bir sayısını böldüğümüz rakam büyüdükçe, cevaptaki birin önünde yer alan sıfırların adedi de artar. Yani eğer biri sonsuza bölersek, birin önünde sonsuz sayıda sıfır yer alır. Böylece cevap, sıfır nokta sıfır sıfır diye sonsuza kadar sürüp gider. Ama biz hiç görmesek dahi, cevabın en sonunda mutlaka bir 'Bir' rakamı vardır. Cevap sıfır, ama sonsuz kadar ötede de olsa, 'Bir' ile biten özel bir sıfır.
  </div>

  <div>
    "İşte bu çok önemli. Çünkü bu cevap, bir yandan bize, tahmin yürüterek güllerin söylediği şarkıyı bilme olasılığımızın sıfır olduğunu söylerken, öbür yandan da, şarkının ismine erişmenin imkânsız olmadığına işaret ediyor.
  </div>

  <div>
    "Sana güllerin hangi şarkıyı söylediğini sorduğumda, sen en doğrusunu yaparak, bilmediğini söyledin. Neden? Çünkü bilmediğini biliyordun. Beş duyunla yanıtlayamadığın ve sayısız cevap ihtimali olan bir soruyu tahmin yürüterek cevaplamanın anlamsızlığını görüyordun.
  </div>

  <div>
    "'Gerçek Şarkı'ya zihnin ürettiği tahminlerle değil, ancak tanıklık yoluyla ulaşabiliriz. En başta, gülleri kulağımızla değil, ancak kalbimizle duyabileceğimizi iyi anlamamız lâzım.
  </div>

  <div>
    "Her insanın kalbi doğuştan bu yetiye sahiptir aslında. Ama kalpler zamanla sağır olur ve gülleri duyamaz hâle gelir. Güllerin şarkı söyleyişlerine 'tanık olmak' isteyen bir kimse, önce, büyürken kaybettiği bu yetiyi geri kazanmalıdır. Bu da ancak, sürekli güllerle ilgilenmek, onları sevmek ve o sevgiyi sürekli artırmakla olur.
  </div>

  <div>
    "Bahçedeki ilk günlerimizde gülleri duyamayız belki. Ama hiç ümitsizliğe kapılmamalıyız. Başta şüphe olmak üzere, her türlü olumsuz düşünce ve his, bahçede bize düşmandır.
  </div>

  <div>
    "Bir dağ hayal et... Zirvesindeki manzara çok güzel. Orada olmayı çok istiyorsun, ama zirveyi kendinden çok uzakta gördüğün için ümitsizliğe kapılıyorsun. 'Oraya nasıl olsa varamam,' deyip vazgeçiyorsun.
  </div>

  <div>
    "Oysa, zirveye varanların adımları seninkilerden daha büyük değildi. Ama onlar, o küçük adımları birbiri ardınca atmayı sürdürmüş kimselerdi. İmkânsızı gerçekleştiren mucizeler değil, sürekliliktir. Suya sarp kayaları deldiren de budur. Yirmi birinci yüzyıl insanına gülleri duyuran da.
  </div>

  <div>
    "Eğer gülleri duyabileceğimize inanırsak, bir gün onları mutlaka duyarız. İhtimal var çünkü, sıfırın sonunda gizlenmiş 'Bir' var! Ve eğer hiçlik yolunu sonsuza dek takip edersek, o 'Bir'e mutlaka ulaşırız."
  </div>

  <div>
    "Peki ya güller hiç konuşmuyorsa?" diye sordu Diana. "Ya hiç şarkı söylemiyorlarsa? Onun ihtimalini de ben size söyleyeyim. Güllerin söylediği şarkı sayısı sıfırsa, formül, sıfır bölü sonsuz olur. O da, sıfır eder. Ve bu kez özel bir sıfır değil, basbayağı düz, koca bir sıfır! Yani şarkı da yok, onları duyma ihtimali de."
  </div>

  <div>
    "Doğru," dedi Zeynep Hanım. "İki yol. Biri burada başlar ve burada biter; diğeri ise ancak sonsuzlukta son bulur. 'Güllerin konuştuğuna inanıyor muyum?' sorusuna verdiğimiz cevapla, işte bu iki yoldan birini seçmiş oluruz. Bu sorunun sadece iki cevabı vardır: Ya 'evet' ya 'hayır.' Bir üçüncü cevap yok. 'Evet' diyenler için 'özel sıfır,' 'hayır' diyenler içinse senin söylediğin 'düz sıfır' cevabı geçerlidir. İşte bu yüzden, 'hayır' diyenlerin gülleri duymalarına hiç ihtimal yoktur; zaten böyle bir amaçları da yoktur onların. Kulaklarının algılayabildiği titreşimleri duymak yeter de artar onlar için. Bunun ötesindeki seslere değer vermezler."
  </div>

  <div>
    "Peki hangi cevabın doğru olduğuna kim karar veriyor?"
  </div>

  <div>
    "Hangi inancın doğru olduğunun bir önemi yok, Diana. Önemli olan, senin neye inandığın. Sor kendine, de ki: 'Ben hangisine inanıyorum?' İşte bu kadar basit. Eğer cevabın, 'Güller konuşamaz,' ise, bu da güzel, bunun için seni kimse ayıplamaz. 
  </div>

  <div>
    Güllerin konuştuğuna inanmayanlar olmalı ki, güllerin konuştuğuna inananlar olabilsin... Gündüz, gece var olduğu için vardır; gece de gündüz var olduğu için. 'Gece mi daha güzel, gündüz mü?' diye sormak yerine, sen hangisinde yaşıyorsun kendine bunu sor. 'Gülleri duyabileceğime inanıyor muyum?' diye sor.
  </div>

  <div>
    "Ama bu soruyu mutlaka sorman lâzım. Çünkü cevabının 'hayır' olduğunu bilirsen, bahçede yürümek zorunda kalmazsın; orada yaşayabileceğin zorluklara, hayal kırıklıklarına, başarısızlıklara katlanmak zorunda kalmazsın. Beni dinlemek zorunda kalmazsın en başta. 'Konuşacak da duyacağım,' diye, haftalarca, aylarca, hatta belki de yıllarca bir gülün karşısına geçip beklemek zorunda kalmazsın. Her şey çok daha rahat, çok daha kolay olur senin için. Sabahın erken saatinde bahçeye inmek yerine, bütün gün uyuyabilirsin mesela. Nasıl, bu çok daha keyifli olurdu, değil mi?"
  </div>

  <div>
    Zeynep Hanım bir an durup ekledi: "Gerçi bu da, gülleri duyabileceğine inanıp inanmamana bağlı. Bir düşün, güllerin şarkı söylediğine inanan biri için hangisi daha keyifli olurdu? Uyumak mı? Yoksa onların şarkı söyleyişlerini duyma ümidiyle uyanmak mı?
  </div>

  <div>
    "Şimdi söyle bana Diana, sen, 'Evet, gülleri duyabiliriz,' diyenlerden misin?"
  </div>

  <div>
    Zeynep Hanım bir süre Diana'nın cevabını bekledi. Onun sessizliğini koruması üzerine, "Biliyordum," dedi. "Bu cevabı verdiğin için buradasın zaten."
  </div>

  <div>
    "Ben bir cevap vermedim ki."
  </div>

  <div>
    "Ama ben duymam gereken cevabı duydum. Bazen sessizlik yüzlerce yeminden daha inandırıcı olur."
  </div>

  <div>
    Diana sessizliğini korudu.
  </div>

  <div>
    "Ama güllerin şarkı söylediğine inanman, hangi şarkıyı söylediklerini bilmene yetmiyor tabi ki. Doğru şarkıyı bilmenin sadece iki yolu vardır: Ya onları kendin duyacaksın ya da onları duyan birine inanacaksın."
  </div>

  <div>
    "Tabi en güzeli, gülleri kendin duyabilmendir. İlahi bir sese sahiptirler. Seni senden alır, uzaklara götürür ve gül kokusuyla getirirler geriye. Üstüne güllerden sinmiş bir koku değildir bu. Gül kokusu artık senin içinden çıkıyordur. Gülünden sorumlu olmanın ne anlama geldiğini öğrenmişsindir çünkü." 
  </div>

  <div>
    "Bir dakika," dedi Diana. "Mary babasına bıraktığı veda mektubunda işte tam bu ifadeyi kullanmış. Gülünden sorumlu olmanın ne anlama geldiğini anlamaya başladığı için evden ayrıldığını yazmış. Daha o zamandan sizin yanınıza gelmeyi aklına koymuş olmalı. Onun için evini terk etmiş olmalı."
  </div>

  <div>
    Diana bir an düşüncelere daldı. Ardından Zeynep Hanım'ın gözlerinin içine bakarak, "Mary sizden 'bir bilen' olarak söz ediyor mektuplarında," dedi. "Benim de bilmek istediğim bir şey var. Beş duyu sınırlarını aşan bir şey. Ama güllerle ilgili değil..."
  </div>

  <div>
    "Annenle ilgili değil mi?"
  </div>

  <div>
    "Nereden bildiniz?"
  </div>

  <div>
    "Mary de aynı şeyi merak ediyordu. Sen de Mary gibi yap, Diana. O buradayken Tanrı'ya yalvarır ve annesinden haber isterdi. Hiç kimse bilmese dahi, Tanrı annene ne olduğunu biliyor. Ona sor, cevap alırsın. Ve unutma, sen Tanrı'yı duyamasan bile, O seni duyuyor."
  </div>

  <div>
    Diana ikna olmamış gözlerle Zeynep Hanım'a bakıyordu.
  </div>

  <div>
    "Tanrı annesinden haber bekleyen temiz kalpli bir kızı cevapsız bırakmaz. Yarattığı kullarını kendilerinden ve Kendisinden habersiz bırakmayacak kadar yücedir O... Kimi insanlar, Tanrı'nın, gündelik meselelerimizle ilgilenmeyecek kadar büyük ve yüce olduğuna inanırlar. Oysa O, büyük ve yüce olduğu için bizim en küçük meselelerimizle dahi ilgilenir."
  </div>

  <div>
    Zeynep Hanım'ın gözleri ışıldadı. "O bizimle ilgilenir, Diana. Hem de en güzel şekilde ilgilenir. Bizzat Diana'yla ilgilenir. Mary'yle, Zeynep'le ilgilenir. Her birimizle ayrı ayrı, her birimizle özel olarak. O her an bizimledir; ama bunu hissedebilmemiz için, bizim de O'nunla olmamız lâzım. İşte Mary, Tanrı'nın her an kendisiyle ilgilendiğini hissettiği için annesini O'na sordu."
  </div>

  <div>
    "Ben de sordum. Annemden bana bir haber ulaştırsın diye sürekli O'na dua ettim, yalvardım, ama bir cevap alamadım. Üzgünüm ama, demek ki Tanrı bizi habersiz bırakabiliyormuş."
  </div>

  <div>
    "O bizi cevapsız bırakmaz, Diana. Ama cevaplarını farklı yollarla iletebilir. Bazen bir rüya, bazen bir gül, bazense bir anne aracılığıyla... Bazen de bir dilenci." 
  </div>

  <div>
    "Bir dilenci?!"
  </div>

  <div>
    "Yanlış bir şey mi söyledim, kızım?"
  </div>

  <div>
    Ne diyeceğini bilemedi Diana. Söylenen sözün bir tesadüf olduğuna inanmak istediğinden gözlerindeki derin şaşkınlığı gizlemeye çalıştı. Zeynep Hanım'a 'siz devam edin,' anlamında işaret etti eliyle.
  </div>

  <div>
    "Tıpkı senin gibi, Mary de henüz annesinden bir haber alamadı. Ama alacak! Hem de annesini kaybettiğinin haberini değil, annesini hiç kaybetmeyeceğinin haberini alacak."
  </div>

  <div>
    "Nasıl olacak bu?" diye sordu Diana buruk bir sesle.
  </div>

  <div>
    "Tanrı isterse her şey olur. Tanrı isterse, sırf Mary'ye annesinin haberini ulaştırmak için, altmış yedi sene önce bir kadın ve bir erkek birbirini sever. Evlenerek iki yıl sonra bir kız çocuğu dünyaya getirirler. Doktorlar erken doğan bebeğin fazla yaşamayacağını söyleseler de, bebek iyileşir ve büyür... Uzun yıllar sonra, yetişkin bir kadın olarak uzak ülkelerden birine yaptığı bir seyahatte, yaşlı bir bahçıvan ile tanışır; bahçıvan ona güllerle konuşmayı öğretebileceğim söyler. Kadın ona inanır ve yaklaşık yirmi sene gülleri duyabilme sanatıyla uğraşır. Bu arada büyük sıkıntılar yaşar; sırf bu deliliği (!) yüzünden, eşi tarafından terk edilir, yaşadığı şehirde dışlanır ve sonunda İstanbul'a göç eder. Burada bahçeli bir köşk satın alarak, sadece güllerle ilgilenmeye başlar. Bir süre sonra, o bahçıvanın kalbine ektiği tohumlar açar ve sonunda güllerle konuşur."
  </div>

  <div>
    Zeynep Hanım bir an durup Diana'nın gözlerinin içine baktı. "Bütün bunlar ve çevresinde gelişen daha yüzlerce olay niçin gerçekleşir biliyor musun, Diana? Sırf, Tanrı bir gül aracılığıyla Mary'ye annesinin sesini duyurmak istediği için. İşte sırf bunun için, bir Zeynep doğar, bir bahçe kurulur ve bir gül açar."
  </div>

  <div>
    Zeynep Hanım güzel konuşuyor, diye düşündü Diana. Ama söyledikleri Mary'nin annesini duyması gibi büyük bir varsayıma dayandığından, bu sözler pek bir önem taşımıyordu onun için.
  </div>

  <div>
    "Pekâlâ," dedi Zeynep Hanım. "Bu kadar önsöz ve matematik yeter. Şimdi yarım saatlik bir ara verelim istersen. Konuşmaktan boğazım kurudu. Sen de bir soluklan, 33 dakika sonra burada buluşalım, olur mu?"
  </div>

  <div>
    "Peki. Ama önce bir sorum var: Güller hangi şarkıyı söylüyorlardı?"
  </div>

  <div>
    "Bunu sana söyleyemem," dedi Zeynep Hanım. "Kendin duymak için uğraşmazsın sonra."
  </div>

  <div>
    <br />
  </div>
</body>
</html>
