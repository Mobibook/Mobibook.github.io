<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <h2 style="text-align: center;"><b>32</b></h2>

  <div>
    <br />
  </div>

  <div>
    <br />
  </div>

  <div>
    <br />
  </div>

  <div>
    <br />
  </div>

  <div>
    Diana bir buçuk gün otele kapanmaktan sıkılmamıştı çünkü aklı hep Mary'yle meşguldü. Zeynep Hanım'a bu hafta içinde geleceğini söylediğine göre, belki bugün, belki yarın, ama en geç birkaç gün içinde karşılaşacaktı onunla.
  </div>

  <div>
    Bahçede geçirdiği zaman, özellikle de Sarı Çiçek'in anlattıkları, kendisi ve Mary hakkında derin düşüncelere dalmasına sebep olmuştu. Bu durum, ikiziyle gerçekleşecek buluşmayı Diana için kolaylaştırmaktan çok, zorlaştırıyordu kuşkusuz; ama her şeye rağmen bir an önce Mary'yle tanışmak istiyordu.
  </div>

  <div>
    Zeynep Hanım her zamanki gibi tam zamanında geldi.
  </div>

  <div>
    "Bu akşam nasılsın kızım? Hemen bahçeye geçebiliriz, sürpriz seni sabırsızlandırıyor olmalı..."
  </div>

  <div>
    Bahçenin iç kısmına doğru ilerlemeye başladılar. Zeynep Hanım az sonra güllerden birinin önünde durup eğildi.
  </div>

  <div>
    "Hayır o değil!" dedi güle.
  </div>

  <div>
    Gülün yanından biraz uzaklaştıklarında Diana'ya döndü. "Senin Mary olup olmadığını sordu da."
  </div>

  <div>
    "Siz dün Sarı Çiçek'le konuşurken soracaktım aslında, ama aklımdan çıkıverdi. Bu bahçede sanki her şey Mary'nin ekseninde dönüyor gibi. Güller seneler önce bahçeye gelen birini nasıl bilebiliyor ki?"
  </div>

  <div>
    "Çiçeklerinin ömrü bir iki haftayı geçmese de, gördüğün gül ağaçlarının çoğu Mary geldiğinde de buradaydı. O zaman üzerlerinde bulunan güller ondan çok etkilenmiş, hepsi sanki ağız birliği etmişçesine, 'Mary tıpkı su gibi,' demişlerdi. Gül dilinde en büyük iltifattır su gibi olmak. Çünkü güller de su gibidir; içleriyle dışları birdir. Bizden de aynısını beklerler. Mary'nin bu beklentiyi fazlasıyla karşılayabilecek biri olduğunu hissetmişlerdi güller.
  </div>

  <div>
    "Bunun yanında, onun çok değerli biri olduğunu ona söylememi istemişlerdi benden. Güllerin mesajını kendisine ilettiğimde utancından yüzü kızarmıştı Mary'nin. 'Bir değerim varsa eğer, bu sadece sizi sevdiğim içindir,' diye karşılık vermişti güllere. Onun kendi değerini yalnızca güllere duyduğu sevgiyle tanımlaması güllerin çok hoşuna gitmişti. Bir an önce Mary'ye seslerini duyurmak istiyorlardı. Ama ne yazık ki bu o sırada imkânsızdı. Önce Mary'nin belli bir olgunluğa erişmesi gerekiyordu.
  </div>

  <div>
    "Güller, ileride onun olgunlaşarak, kendilerinden nesiller sonra açacak gülleri duymak üzere buraya döneceğinden emindiler. Aralarında bir toplantı yapıp oybirliğiyle önemli bir karar aldılar. Her gül solmadan evvel, Mary hakkında bütün bildiklerini yeni açmakta olan goncalara aktaracaktı; bunlar da kendilerinden sonra açacaklara, onlar da bir sonrakilere... Böylece Mary'nin tüm özellikleri nesiller boyunca gülden güle dolaştı. O gün bugündür bu bahçede açan her gül, onunla konuşacak şanslı nesil güllerden olmak için can atıyor.
  </div>

  <div>
    "Bunun yanında, o toplantıdan çok önemli bir karar daha çıkmıştı: Mary'nin, Sokrates isimli gülü duyması sağlanacaktı."
  </div>

  <div>
    "Sokrates?"
  </div>

  <div>
    "Bahçenin en nadide gülüdür. Gülleri duyma sanatının en üst basamağıdır. Sadece şiirle konuşur. Mary buradayken Sokrates ile görüşememişti; henüz hazır değildi buna. İşte bu bahçenin gülleri senelerdir Sokrates-Mary buluşmasının heyecanıyla yaşıyorlar."
  </div>

  <div>
    Anlatılanları masalmış gibi dinliyordu Diana. Artık gerçek ile gerçek üstü kafasında birbirine girmiş, ne düşüneceğini, ne hissedeceğini iyiden iyiye şaşırmıştı. Ama en azından Sokrates'in kim olduğunu biliyordu artık! İster istemez, bahçede diğerlerinden farklı duran bir gül aradı gözleriyle. Diğerlerinden güzelliği veya görünüşüyle öne çıkan hiçbir gül yoktu.
  </div>

  <div>
    "Sokrates'i görebilir miyiz?" diye sordu Zeynep Hanım'a.
  </div>

  <div>
    "Gerçekten istiyorsan görebilirsin tabi. Sana sürprizim de buydu zaten."
  </div>

  <div>
    Zeynep Hanım Diana'ya kendisini takip etmesini söyledi. Bir kaç dakika sonra en uçtaki gül ağaçlarını da geride bırakarak bahçenin sonuna ulaştılar. Yaklaşık yarım
  </div>

  <div>
    metrekare büyüklüğündeki boş bir toprak parçasının önüne geldiklerinde Zeynep Hanım durdu.
  </div>

  <div>
    "Geldik işte."
  </div>

  <div>
    Bahçede hemen hemen her karış toprağa güller ekiliydi. Bir tek orası hariç! Zeynep Hanım hiç kıpırdamadan orada öylece duruyordu. Diana da bir süre hiç sesini çıkarmadan onun yanında bekledi.
  </div>

  <div>
    Ama bir iki dakika geçince dayanamayarak, "Niçin burada böyle duruyoruz?" diye sordu. "Sokrates'e gittiğimizi zannediyordum ben?"
  </div>

  <div>
    "Onun yanındayız zaten, Diana. İşte Sokrates bütün ihtişamıyla karşında."
  </div>

  <div>
    "Şaka yapıyorsunuz değil mi? Lütfen bana şaka yaptığınızı söyleyin."
  </div>

  <div>
    Zeynep Hanım avucuna bir gülü tutarmış gibi şekil verip, elini boşlukta öylece tutmaya başladı.
  </div>

  <div>
    "Şu güllerin güzelliğine bak!"
  </div>

  <div>
    Sözünü bitirir bitirmez, başını pişman olmuşçasına salladı. "Çok afedersin, Diana... Göremeyeceğin bir şeyin güzelliğinden sana bahsetmemeliydim."
  </div>

  <div>
    Diana hayret dolu bakışlarla Zeynep Hanım'ı izliyordu.
  </div>

  <div>
    "Sokrates'in tam karşımızda durduğuna inanmıyorsun, değil mi?"
  </div>

  <div>
    "Eh, buna inanmam epey güç."
  </div>

  <div>
    "Peki söyle bana o zaman," dedi Zeynep Hanım. "Başkaları senelerce seni gülleri duyamayacağına inandırabildiler de, ben niçin seni birkaç dakikalığına bir gülü göremeyeceğine inandıramıyorum?"
  </div>

  <div>
    Zeynep Hanım Diana'dan bir cevap beklemeden eliyle boş toprağı işaret etti. "Sokrates bir hafta önce işte tam burada ekiliydi. Onu Mary'ye armağan etmeyi düşündüğümden, bazı hazırlıklar için seracı bir arkadaşıma yolladım."
  </div>

  <div>
    "Böyle bir açıklamaya gerçekten ihtiyacım vardı doğrusu. Ne sürprizmiş ama! Neredeyse kaçıp gidecektim yanınızdan."
  </div>

  <div>
    "Bu arada sana bir özür borcum oldu, Diana. Ne pembe, ne de beyaz yalan vardır çünkü; yalan yalandır. Ama eğer bir yalan, kendisinden kat be kat daha büyük bir yalanı ortaya çıkarıyorsa, senin gülleri duyamayacağın yalanını meselâ, o zaman hoş
  </div>

  <div>
    görülebilir sanırım. Yine de senden özür diliyor ve beni anlayışla karşılamanı istiyorum."
  </div>

  <div>
    "Önemi yok," dedi Diana gülümseyerek.
  </div>

  <div>
    Kapıya vardıklarında, "Yarın sabahki dersi saat 15:31 'e erteleyelim," dedi Zeynep Hanım. "Ama saat dokuz buçuk gibi odanda bekle beni. Şöyle seninle güzel bir Boğaz turu yapalım, ne dersin?"
  </div>

  <div>
    "Müthiş olur derim."
  </div>

  <div>
    <br />
  </div>
</body>
</html>
