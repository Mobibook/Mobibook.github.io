<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <h2 style="text-align: center;"><b>30</b></h2>

  <div>
    <br />
  </div>

  <div>
    <br />
  </div>

  <div>
    <br />
  </div>

  <div>
     
  </div>

  <div>
    Eğildiği hâlde, kapıdan geçerken kafasını çarpmıştı Diana. Neyse ki kapının ötesinde gerçekten de bir bahçe vardı.
  </div>

  <div>
    Etrafı, günün ilk ışıklarıyla pembeleşen ince bir sis tabakası kaplamıştı. Bahçedeki renk cümbüşünü gizleyemeyen sis, bahçeye büyülü bir hava veriyordu.
  </div>

  <div>
    Yere döşenmiş altıgen taşlar güllerin arasından bahçenin içine uzanan dar bir yol çiziyordu. Güller gövdelerini gizleyen sisi delerek, tepelerinde uçuşan serçelere eşlik edercesine, hafif bir esintiyle sağa sola sallanıyorlardı. Sessizliği, kuş sesleri ve mermer havuzdan gelen su şırıltısı bozuyordu yalnızca.
  </div>

  <div>
    Aldığı ilk nefesle içine dolan gül kokusu Diana'yı masalsı bir âleme taşımıştı. Yüzünde bir gülümseme belirdi, gözlerini kıstı ve bir süre öylece durup o havayı içine çekti.
  </div>

  <div>
    Zeynep Hanım'ın ayakkabılarını çıkarıp da, çıplak ayaklarını toprağın üstünde gezdirmeye başlaması, onu dalıp gittiği âlemden geri getirdi.
  </div>

  <div>
    "Hadi, benim yaptığımı sen de yap, kızım."
  </div>

  <div>
    Çeşmeye giderken takındığı tavırla ayakkabılarını çıkardı Diana.
  </div>

  <div>
    "Biliyorum, sormam bir şeyi değiştirmeyecek ama, yine de merak ediyorum. Neden benim bir çift topraklı ayağım var artık?"
  </div>

  <div>
    "Güller hediyenin büyüsüne kapılıp da, hediyeyi vereni unutmaktan korkarlar."
  </div>

  <div>
    "Tabi ya! Ben niçin düşünemedim ki bunu?"
  </div>

  <div>
    "Güzelliklerini toprağa borçlu olduklarını bir an bile akıllarından çıkarmazlar," diye devam etti Zeynep Hanım. "Bir gün solacaklarını, ardından tohum olup tekrar toprağa düşeceklerini, toprağın da yalnızca geldikleri yeri unutmayan güllerin tohumlarını kabul edeceğini çok iyi bilirler. Ayağımıza toprak sürerek, bir anlamda biz de güllere toprağı unutmadığımızı göstermiş oluyoruz. Bu güllerin hoşuna gider."
  </div>

  <div>
    Zeynep Hanım ayaklarını topraktan çekti.
  </div>

  <div>
    "Şu ana kadar yaptığımız ve konuştuğumuz her şey, gülleri duyma yolculuğuna çıkmadan önceki hazırlıklar. Hepsi bizimle alâkalı. Oysa bahçede dolaşırken, kendimizi sadece güllere vermeliyiz. Aklımızı, kalbimizi ve ruhumuzu... Ve her şeyimizi. Hazırsan başlayalım, ne dersin?" 
  </div>

  <div>
    "Siz nasıl isterseniz."
  </div>

  <div>
    "Bir gül hakkında ne biliyorsun?"
  </div>

  <div>
    "Sizin kastettiğiniz anlamda hiçbir şey."
  </div>

  <div>
    "İşte bu iyi bir başlangıç. Sana gülleri duymanın altın kuralını söyleyebilirim öyleyse."
  </div>

  <div>
    "Altın kural?"
  </div>

  <div>
    "Altın kural şöyle der: Önce bir gülü tanı."
  </div>

  <div>
    Zeynep Hanım sol yanındaki pembe gülü parmak uçlanyla okşadıktan sonra, sözünü sürdürdü:
  </div>

  <div>
    "Bir gülü, bir gülden dinlemek gerek. Onu tanımanın tek yoludur bu."
  </div>

  <div>
    Bahçenin iç kısmına doğru yürüdüler. Bir süre sonra, Zeynep Hanım aniden durdu. Önündeki sarı gül ağacına doğru eğilerek, "Ne oldu sana öyle Sarı Çiçek?" diye sordu. "İlk kez ağladığını görüyorum. Mutluluk bahçesinde ağlanır mı hiç?"
  </div>

  <div>
    Diana olup biteni dikkatle izliyordu. Gülden bir ses çıkmıyordu ama, Zeynep Hanım sanki gülü can kulağıyla dinliyor ve güle hak verirmiş gibi başını öne arkaya sallıyordu.
  </div>

  <div>
    "Üzüldüm, bilmiyordum," dedi güle. "Eğer misafirimiz kabul ederse, hikâyeni en başından dinlemek isterim."
  </div>

  <div>
    Diana'ya dönerek, sordu:
  </div>

  <div>
    "Bugün Sarı Çiçek çok sıkıntılı... Biraz onun yanında bulunmak, onu dinlemek ister misin?"
  </div>

  <div>
    "Nasıl yani? Onu duyamadığımı siz de biliyorsunuz."
  </div>

  <div>
    "Sen onu duymasan da, o seni duyuyor. Ne dersin, biraz yanında oturalım mı?" "Kendimi biraz garip hissedeceğim ama, madem öyle, oturalım."
  </div>

  <div>
    Zeynep Hanım'ın gösterdiği yere bağdaş kurarak oturdu. Beyaz pantolonu toz toprak içinde kalmıştı ama, bir güle moral vermek için değerdi doğrusu!
  </div>

  <div>
    "Sarı Çiçek konuşurken, ben de onun her söylediğini aynı anda aktaracağım sana," dedi Zeynep Hanım. Ardından Sarı Çiçek'e döndü: 
  </div>

  <div>
    "Mary'nin ikizi."
  </div>

  <div>
    "Çok memnun oldum," dedi Sarı Çiçek Zeynep Hanım'ın ağzından. "İlk başta Mary sanmıştım onu, ama küçük bülbül o olmadığını söyledi."
  </div>

  <div>
    "Ben de memnun oldum," diye karşılık verdi Diana, kendi kendine konuşuyormuş gibi.
  </div>

  <div>
    "Seni dinliyoruz," dedi Zeynep Hanım tekrar Sarı Çiçek'e dönerek. "Anlat, nedir seni bu kadar üzen?"
  </div>

  <div>
    "Eski dostum Venüs'ün, kokusunu kaybedişinin yıldönümü bugün. Senede bir gün böyle olurum işte. Biliyorum, bahçenizde gülleri hep sevinçli görmeye alışıksınız, özür diliyorum sizden."
  </div>

  <div>
    "Hiç önemli değil, Sarı Çiçek. Bazen sevinç kendini en güzel bir dost uğruna dökülen gözyaşında ifade eder. Şimdi söyle bakalım nasıl oldu bu? Senin arkadaşın olan bir gül kokusunu kolay kolay kaybetmez çünkü."
  </div>

  <div>
    "Anlatmaya neslimizin türediği ilk kokulu gülden başlayayım isterseniz, Venüs'ün yaşadıklarıyla yakından ilgili de."
  </div>

  <div>
    "Tabi, buyur."
  </div>

  <div>
    "Günlerden bir gün," diye söze başladı Sarı Çiçek. "Kendi kokusuyla kokan bir gül yetiştirmek isteyen ulu sultanımız toprağa saltanat esansından serpmiş. Ve bahçesini hayat iksiriyle sulamış ki, gülü hiç solmasın. Bir süre sonra açan gülünün adını 'yokluk gülü' koymuş. Kendi kokusundan bağımsız bir kokuya sahip olmadığını gülü hiç unutmasın diye, bu ismi özellikle seçmiş sultan. Bizim ülkede, bir gül sadece kokusuyla varlık sahibidir çünkü.
  </div>

  <div>
    "Bir zaman sonra, kokusunun halkı tarafından bilinmesini isteyen sultanımız, gülünün saray dışına ekilmesini buyurmuş. Saray bahçesinin hayat iksirinden mahrum kalan gülü bir gün solacakmış ama, onun tohumlarından bitecek sayısız gül, sultanın kokusunu ülkenin dört bir yanına taşıyacakmış...
  </div>

  <div>
    "İşte o tohumlardan biten Venüs ve ben, küçük bir köyün meydanına dikiliydik. Sadece sultanımızın kokusunu tanıtmak için açıyor ve sadece onun kokusuna sahip olduğumuz için sevilmeyi bekliyorduk. 
  </div>

  <div>
    "Köyümüzde iki tip insan yaşıyordu: 'Mary gibiler' ve Başkaları. 'Mary gibiler/ bizim sultanın kokusunu taşıdığımızı fark edebilen ve bunun için daha çok kokumuzla ilgilenen kimselerdi. Başkaları ise onların aksine, yalnızca rengimize, dallarımıza ve taç yapraklarımıza, kısacası göze görünen yüzümüze önem veriyorlardı.
  </div>

  <div>
    "Bir gün tüccarın biri köyümüze yapay güller getirdi. Sahte, cansız ve kokusuz güller... Köy halkının onlara ilgi duyacağını hayatta tahmin edemezdik. Ama çok geçmeden Başkaları şöyle demeye başladılar: 'Tüccarda harika güller varmış. Yaprakları ipeksi kumaştan, renkleri hiç solmuyor, üstelik gövdeleri de dikensiz!'
  </div>

  <div>
    "Sonuçta, köyde bir sürü gül sattı tüccar. Kısa zamanda köyümüz 'sahte güller köyü'ne dönmüştü. 'Mary gibiler' bu durumu içlerine sindiremeyip yavaş yavaş köyü terk ettiler. Venüs ve ben iki şeyle kalakalmıştık: Sevilme beklentisi ve Başkaları.
  </div>

  <div>
    "Bu durumun bizi ileride büyük bir felakete sürükleyeceğini kestirememiştik o zaman. Başkalarının sevgisini kazanabilmek için yavaş yavaş kendimizi onların değer yargıları doğrultusunda şekillendirmeye başladık. Onlar gözle görünen özelliklerimize değer verdiklerinden, kokumuza özen göstermeyip dış yüzümüzle ilgilendik daha çok. Daha dik durmaya çalıştık yapay güller gibi, yapraklarımızı daha geç dökmek için çabaladık, hislendiğimizde taç yapraklarımız kırışmasın diye ağlamadık. Ve ihmal edilen kokumuz zamanla uçmaya başladı.
  </div>

  <div>
    "Başkalarının beklentisi doğrultusunda şekilden şekile giriyor, renkten renge bürünüyorduk. Büyüyün diyorlardı, büyüyorduk. Parlatın kendinizi diyorlardı, parlatıyorduk sessiz bir telaşla. Bizi, önce görmek istedikleri gibi şekillendiriyor, sonra da sanki dünyada eşimiz yokmuş gibi övüyorlardı.
  </div>

  <div>
    "Ama aldığımız tüm övgülere rağmen, içten içe sevilmediğimizi hissediyorduk. Bizi kokumuzla ilgilenenler sevebilirdi yalnızca. Çünkü bir gülü gül yapan, kokusudur her şeyden önce. Başkalarının bize karşı duydukları his, olsa olsa 'beğeni' olabilirdi.
  </div>

  <div>
    "Bunu içten içe seziyordum ben. Venüs ise bu durumun farkında değilmiş gibi davranıyordu. Onu uyarmayı denedim. Başkalarının, yatağımıza sızan gözle görülmez bir kurt gibi, yaşamımızı yok ettiklerini söyledim ona. 'Acilen 'Mary gibi'lerin bulunduğu bir yere kaçmalıyız!' dedim. Beni dinlemedi bile. 'Normal değilsin sen!'
  </div>

  <div>
    dedi bana. Bir şey diyemedim; doğru söylüyordu. Köyde o kadar çok yapay gül satılmıştı ki, artık 'normal' kabul edilen, bir gülün kokusuz olmasıydı.
  </div>

  <div>
    "Ben Venüs'ü ikna etmeye çalışırken, bir karınca sürüsü bitiverdi yanımızda. Toprağı eşeleyerek şöyle yazdılar: 'Sizi sizden çalan Başkalarına itiraz edin!' Venüs onlara şöyle bir baktı ve 'Lanet olsun!' dedi. 'Karıncalar sarmış her yanı.'
  </div>

  <div>
    "Venüs'e yardım edemeyeceğimi anlayınca kendi başımın çaresine bakmaya karar verdim ben de. Oradan bir an önce ayrılmalıydım ama, bunu nasıl yapacağımı bilemiyordum. Bilirsiniz, güllerin ayakları yoktur. Böylece, beni meydandan söküp alacak birini beklemeye başladım.
  </div>

  <div>
    "Sonunda geldiler: İri yarı bir adam, sıska bir çocuk ve bir de boz eşek. Çocuk da, babası da, çok yorgun görünmelerine rağmen, ikisi de eşeğe binmemişti. Açıkçası bu duruma bir anlam verememiştim.
  </div>

  <div>
    Önümüzdeki ağacın altına çöküp kaldılar. Oğlan adama, "Baba, neden böyle oldu?" diye sordu. "İkimiz de yorgunluktan öleceğiz."
  </div>

  <div>
    "Çok konuşma!" dedi babası oğlunun kafasına bir şamar patlatarak. "Yaya yolculuk hep böyle olur."
  </div>

  <div>
    "Ama bizim bir eşeğimiz vardı baba. Hem de çok güçlü bir eşek!"
  </div>

  <div>
    "Kapa çeneni dedim sana! Bilmiyormuş gibi konuşuyorsun. İkimiz de eşeğin üstündeyken, sen yoldan geçenlerin ne dediğini duymadın mı? 'Şu acımasızlığa bakın, zavallı eşeğe ikisi birden binmişler, ' demediler mi?"
  </div>

  <div>
    "Evet, sen de indirmiştin beni eşekten. Ama en azından sen rahattın, baba."
  </div>

  <div>
    "Yanımızdan geçen bir başkasının, 'Merhametsiz adama bakın, kendi kurulmuş eşeğe, çocuğunu süründürüyor' dediğini duydum. Tanıyorum o adamı, ağzı gevşektir. Köyde bir duyulursa millet ne der sonra?"
  </div>

  <div>
    "Evet, sen eşekten inip beni bindirmiştin o zaman. Ama baba, en azından ben rahattım."
  </div>

  <div>
    "Karşıdan gelenlerin kendi aralarında, 'Terbiyesize bak! Babası nerdeyse yere yığılacak, kendi eşek üstünde,' diye konuştuklarını duydum. Benim yetiştirdiğim çocuğa kimse 'terbiyesiz' diyemez. Gördüklerini bir anlatırlarsa, millet ne der sonra?" 
  </div>

  <div>
    "Ama baba! Böylece ikimiz de yaya kaldık."
  </div>

  <div>
    "Sus be akılsız çocuk! En azından milletin dilinden kurtulduk."
  </div>

  <div>
    Tam o sırada, az ilerideki bir adam yanındakine, 'Ahmaklara bak!' dedi, parmağıyla baba-oğlu göstererek. 'Eşekleri var, ama ikisi de yayan kat ettiler koca köy yolunu.'
  </div>

  <div>
    "Baba kıpkırmızı kesilmişti. Çocuk ise gülümsüyordu. Sanırım anlaması gerekeni anlamıştı. Küçükler anlar.
  </div>

  <div>
    "Çocuğun beni yanına alması için iyice azalmış olan kokumu bütün gücümle havaya saldım; sultanın kokusunu alan çocuk hemen bana döndü. Çocuklar sultanın kokusunu iyi tanırlar çünkü. Hava iyice kararınca da beni yerimden özenle sökerek, eşeğin üstüne yerleştirdi.
  </div>

  <div>
    "Ayrılmadan önce Venüs bana son kez bakarak, 'Sarı Çiçek,' dedi. 'Kokunu korumak için ayrıldığını söylüyorsun ama, bütün kokun uçup gitmiş bile.' O bunu söyler söylemez yapraklarımdan bir damla yaş süzüldü. Anladım ki o gece Venüs kokusunu tamamen kaybetmiş. Bir gül, bir diğerinin aynasıdır çünkü; biri diğerine baktığında, ya kendi kokusunu ya da kendi kokusuzluğunu görür.
  </div>

  <div>
    "Ertesi sabah beni fark eden babası, eşeğe bir daha 'gereksiz şeyler' yüklememesi konusunda oğlunu uyardı. Sonra da beni pazar yerine götürüp sattı. Uzun bir süre elden ele dolaştım. Ama sonunda, bir gülsever tarafından, kaybolmaya yüz tutmuş kokumu geri kazanmak üzere bahçenize yollandım. O günden beri çok mutluyum, ama köy meydanından ayrılışımın yıldönümlerinde Venüs'ü düşünmeden edemiyorum işte."
  </div>

  <div>
    Kısa bir sessizlik oldu.
  </div>

  <div>
    "Eğer sözü bittiyse, Sarı Çiçek'e bir şey söyleyebilir miyim?" diye sordu Diana.
  </div>

  <div>
    "Tabi kızım," dedi Zeynep Hanım.
  </div>

  <div>
    "Sarı Çiçek, siz gerçek güller, yapay güllerin varlığından epey rahatsızlık duyuyor olmalısınız?"
  </div>

  <div>
    "Neden duyalım ki?" dedi Sarı Çiçek, Zeynep Hanım'ın ağzından. "Yapay güllerin varlığı, sahici güllerin değerini gösterir. Gerçeği değerli olmayan bir şeyin sahtesini yaparlar mı ki?" 
  </div>

  <div>
    Diana Sarı Çiçek'e katıldığını belirtircesine başını salladı. Ardından Zeynep Hanım'a dönerek, "İzninizle size bir şey sormak istiyorum," dedi. "Sarı Çiçek'in baba ve oğluyla ilgili anlattıklarını sanki bir yerlerden hatırlar gibiyim. Sanki çok eskiden annem buna benzer bir şey anlatmıştı bana. Sizce yanılıyor olabilir miyim?"
  </div>

  <div>
    "Yanıldığını sanmıyorum. Sarı Çiçek'in yaşadığı bu olay bizde de Nasrettin Hoca öyküsü olarak bilinir. Ama bizim Hoca Sarı Çiçek'in anlattığı babaya pek benzemiyor, çok daha duyarlı ve sevgi doludur o."
  </div>

  <div>
    Diana kafası karışmış bir şekilde, bir açıklama bekliyormuş gibi Zeynep Hanım'a baktı.
  </div>

  <div>
    "Bunda şaşılacak ne var kızım? Nasrettin Hoca'nın da gülleri vardı ve doğal olarak öykülerinin ilham kaynağı da onlardı."
  </div>

  <div>
    Zeynep Hanım ayağa kalktı. "Eveeet, bugünlük bu kadar, Diana. Yarınki ders sabah 5:57'de."
  </div>

  <div>
    <br />
  </div>
</body>
</html>
