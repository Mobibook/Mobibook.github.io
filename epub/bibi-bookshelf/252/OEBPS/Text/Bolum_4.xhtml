<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
</head>

<body>
  <h2 style="text-align: center;"><b>4</b></h2>

  <div>
    <br />
  </div>

  <div>
    <br />
  </div>

  <div>
    Ecza dolabının bulunduğu mutfak epey uzaktaydı.
  </div>

  <div>
    Ev Diana için her geçen gün daha da büyüdüğünden, salondan mutfağa, mutfaktan yatak odasına, yatak odasından banyoya giden yolların uzaması da doğaldı. Son bir aydır, alt kattaki spor salonuna, yüzme havuzuna, üst kattaki terasa veya resim odasına uğramadığından, oraya giden yolların da uzayıp uzamadığını bilmiyordu. Bilmek de istemiyordu.
  </div>

  <div>
    Mutfağa vardığında bir bardak su doldurup başına dikti. Bir bardak daha. Üçüncünün içinde iki tablet aspirin eritip içti.
  </div>

  <div>
    <br />
  </div>

  <div>
    Salona geri döndü. Kanepeye yöneldiği sırada, telefonu çalmaya başladı.
  </div>

  <div>
    Umursamadı. Üçüncü kez çaldı. Beş. Altı. Yedincide cevap verdi.<br />
  </div>

  <div>
    Genç bir adam bağırıyordu:
  </div>

  <div>
    "Mutlu yıllar Diana! Mutlu yıllar Diana! Mutlu yıllar sanaaa..."
  </div>

  <div>
    Telefonu kapatıp masanın üstüne attı.
  </div>

  <div>
    Doğru muydu bu? Gerçekten doğum günü müydü bugün? Bunu bir başkasından mı öğrenecekti?
  </div>

  <div>
    Oysa bugüne kadar doğum günlerini iple çeker, o gün için haftalar öncesinden planlar yapar, gün boyunca kendisini kutlayanları sırayla bir yere not ederdi. Annesi birinci sırayı hiç kimseye kaptırmazdı.
  </div>

  <div>
    Onsuz geçireceği ilk doğum günüydü bugün. Bundan sonraki bütün doğum günlerinin ilki... 
  </div>

  <div>
    Gözleri doldu.
  </div>

  <div>
    Ağlamak istemiyordu. Hızla salonun uzak köşesindeki dolaba doğru yürüdü. Birkaç çekmece karıştırdıktan sonra günlüğünü buldu. Yere oturup annesine yazmaya başladı.
  </div>

  <div>
    <br />
  </div>

  <div>
    <br />
  </div>

  <div>
    <i>Sevgili anneciğim,</i>
  </div>

  <div>
    <i><br /></i>
  </div>

  <div>
    <i>Hep benimle olduğunu söylemiştin... Eğer öyleyse, o halde seni neden bu kadar özlüyorum?</i>
  </div>

  <div>
    <i><br /></i>
  </div>

  <div>
    <i>Az önce doğum günüm olduğunu öğrendim, biliyor musun?</i>
  </div>

  <div>
    <i><br /></i>
  </div>

  <div>
    <i>Annem... Neredesin?</i>
  </div>

  <div>
    <i><br /></i>
  </div>

  <div>
    <i><br /></i>
  </div>

  <div>
    <i>Bugüne kadar sana yazamadığım için bağışla beni. Tek sebebi, gittiğin günden beri günlüğümü ilk kez şimdi açmış olmam.</i>
  </div>

  <div>
    <i><br /></i>
  </div>

  <div>
    <i>Hayır, itirafların yüzünden sana kızgın değilim. Belki ilk günlerde biraz kızmış, biraz kırılmış olabilirim ama, hepsi geçti. Eğer bugüne kadar bazı gerçekleri benden gizlemişsen, bunu, öyle olması gerektiği için yapmışsındır.</i>
  </div>

  <div>
    <i><br /></i>
  </div>

  <div>
    <i>Ama üzgünüm, anneciğim... Mary'yi hiç aramadım. Son günlerini korku ve endişeyle geçirmene sebep olduğu için onu hiçbir zaman affetmeyeceğim.</i>
  </div>

  <div>
    <i><br /></i>
  </div>

  <div>
    <i>Sana gönderdiği mektupları bile okumadım, inanabiliyor musun? Belki de çoktan ölmüştür. Bağışla beni.</i>
  </div>

  <div>
    <i><br /></i>
  </div>

  <div>
    <i>En çok neye üzülüyorum, biliyor musun?</i>
  </div>

  <div>
    <i><br /></i>
  </div>

  <div>
    <i>Tutamadığım bir söz yüzünden seni içimde yaşatmayı bile başaramıyorum. Her şey seni hatırlatıyor, ama bu işleri daha da kötü yapıyor. Seni hatırlamak bana sadece acı veriyor. O kız ortaya çıkmamış olsaydı, bu böyle olmayacaktı.</i>
  </div>

  <div>
    <i><br /></i>
  </div>

  <div>
    <i>Babam olacak o adamı da merak etmiyorum. Mektubunda, "Baban ikimiz için de ölmüştü," dediğine göre, eminim ki haklı sebeplerin vardır.</i>
  </div>

  <div>
    <i><br /></i>
  </div>

  <div>
    <i>Neyse, unutalım bunları. Ben senin sorularını cevaplamaya çalışayım anneciğim...</i>
  </div>

  <div>
    <i><br /></i>
  </div>

  <div>
    <i>Bugün okulun son günü. Hâlâ okulu ilk üç içinde bitirebileceğim. Mezuniyet töreni, 19 Mayıs Pazar, saat beşte. Orada olabilmeni ne çok isterdim bilemezsin...</i>
  </div>

  <div>
    <i><br /></i>
  </div>

  <div>
    <i>Doğruyu söylemek gerekirse, akşam yürüyüşlerine devam edemedim. Ama söz, yorgunluğum bir geçsin, başlayacağım.</i>
  </div>

  <div>
    <i><br /></i>
  </div>

  <div>
    <i>İş başvurularıma gelince... Daha geçen hafta şehrin en iyi iki hukuk bürosundan iş teklifi aldım. Bu ayın sonuna kadar cevap bekliyorlar, ama hangisini seçeceğime karar vermedim henüz.</i>
  </div>

  <div>
    <i><br /></i>
  </div>

  <div>
    <i>Biliyorum, sana sorsam, hepsini bir kenara bırakıp öykü yazarı olmamı söylersin. Bunu yapabilmeyi ben de çok isterdim, anneciğim. Ama sen de biliyorsun ki, öykülerimi bir tek sen beğeniyorsun. Başkaları iyi olmadıklarını düşünüyorlar.</i>
  </div>

  <div>
    <i><br /></i>
  </div>

  <div>
    <i>İşte bu yüzden bu konuyu tamamen unutmak benim için daha iyi olacak. Hem ben öykü yazarı olmayı, senin o güzel öykülerini dinlerken hayal ediyordum. Senin öykülerinle anlam kazanıyordu her şey. Ama artık sen yoksun. Öykülerin de yok. Bir daha hiç öykü anlatamayacaksın bana, bir kitap yazmaya kalksam, onu okuyamayacaksın, "Güzel olmuş Diana'm," diyemeyeceksin hiç.</i>
  </div>

  <div>
    <i><br /></i>
  </div>

  <div>
    <i>Şimdilik söyleyebileceklerim bu kadar, anneciğim. Umarım iyi olduğumun haberi bir şekilde sana ulaşır.</i>
  </div>

  <div>
    <i><br /></i>
  </div>

  <div>
    <i><br /></i>
  </div>

  <div>
    <i>Bir süre gözlerini günlüğünden ayıramadı Diana. Bu sayfayı, bir anlığına da olsa, annesinin kendisinden bir haber beklediğini hissettiği için yazmıştı. Ama saçmaydı! Ölüler kendilerine yazılan mektupları okuyamaz, ölü anneler de kızlarının iyi olduğunun haberini alamazlardı.</i>
  </div>

  <div>
    <i>Günlüğünü kapatıp annesinin ona doğum günü hediyesi olarak verdiği el yapımı gümüş çerçevenin yanına gitti. Annesi ölmeden yaklaşık bir ay önce, her bir kenarı siyah gül motifiyle süslü bu çerçeveyi ona uzatarak, "İyi ki doğdun, yavrum," demişti. Kelimelere dökülmeden söylenen şeyi anlayan Diana, "Daha doğum günüme iki ay var, anne," deme saflığını göstermemişti.</i>
  </div>

  <div>
    <i>Bu ona annesinden kalan en değerli hatıraydı. Parmaklarıyla çerçeveyi süsleyen dört siyah gülü okşadıktan sonra, çerçevenin içindeki yazılı dörtlüğü tekrar tekrar okudu:</i>
  </div>

  <div>
    <i><br /></i>
  </div>

  <div>
    <i><br /></i>
  </div>

  <div>
    <i>"Hayır, sandığın gibi değil!</i>
  </div>

  <div>
    <i>Sen beni hiç kaybetmedin.</i>
  </div>

  <div>
    <i>Her şeyle seslenirim sana</i>
  </div>

  <div>
    <i>Hatıraların ötesinden..."</i>
  </div>

  <div>
    <i><br /></i>
  </div>

  <div>
    <i><br /></i>
  </div>

  <div>
    Yanağından bir damla yaş süzüldü. "Hayır, anne, asıl senin sandığın gibi değil," dedi içinden. "Seni kaybettim. Bana seslendiğin de yok."
  </div>

  <div>
    <i><br /></i>
  </div>

  <div>
    <br />
  </div>
</body>
</html>
