<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>6-3.html</title>
  <link href="../Styles/template.css" rel="stylesheet" type="text/css" />
  <meta content="urn:uuid:c75c0c9f-d470-44c8-85e1-a0db56922462" name="Adept.expected.resource" />
</head>

<body>
  <div id="x6-3.html" xml:lang="tr-TR">
    <div class="Basic-Text-Frame">
      <p class="Govde"></p>

      <p class="sayfa-basi" xml:lang="en-GB"><span xml:lang="en-US">6 Nisan Cuma</span></p>

      <p class="sayfa-basi" xml:lang="en-GB"><span xml:lang="en-US">Cehennem’de ilk gün</span></p>

      <p class="osman-ara"></p>

      <p class="BB" id="toc_marker-4">I</p>

      <p class="osman-ara para-style-override-12">ŞİFRELİ VURULAN KAPI</p>

      <p class="osman-duz"><span>Üç arkadaşı taşıyan taksi, üzerinde “Kümes Hayvanlarını Koruma ve Geliştirme Derneği” yazan kapının önüne saat 23.59’da ulaştı.</span></p>

      <p class="osman-duz">Duran İstanbul’un dip varoşlarından birinde, sıvası bile yapılmamış bir apartman bozuntusunun önünde, ayı gibi iki adamla karşı karşıya gelince “Ne işim var benim burada?” diye düşündü. Neyse ki dert anlatmak zorunda olan kendisi değildi.</p>

      <p class="osman-duz">Burak “Biz Erdoğan Bey’in misafiriyiz. Kendisi içeride bizi bekliyor” deyince, orman kaçkınları “Haberimiz var” gibi de yorumlanacak bir şeyler homurdandılar. Biri etrafı gözetlemeye devam eder gibi yaptı, öteki demir kapıyı önce yumrukladı, sonra tekmeledi.</p>

      <p class="osman-duz">Kapı açılırken, Burak Gizem’in kulağına “Şifreli vurdu!” diye fısıldadı. Burak’ın sözlerine kulak kabartan Duran “Ne şifresi? Ayıca vurdu işte!” diye düşündü.</p>

      <p class="osman-duz">Oyuncular, gerçek İstanbulluların adını bile bilmedikleri bir semtte, bina demeye bin şahit isteyecek bir izbeye, arkalarında sözde bile olsa uygar dünyayı bırakarak girdiler. Adımlarını attıkları yeni dünyada, bilgi dağarcıklarına ilk katacakları, birbirlerine seslerini duyurabilmek için bağırmalarının gerektiği olacaktı.</p>

      <p class="osman-duz">Burak “Siz burada bekleyin, ben Erdoğan Bey’i bulayım. Onun yanında oturursak başımız derde girmez” diye haykırdı.</p>

      <p class="osman-duz">O yanlarından ayrılınca, Duran etrafta kopmakta olan cayırtının gerçekten büyük olduğunu düşündü. Fondaki bağırış çağırışa asıl damgasını vuranın ne olduğunu keşfetmeye çalıştı. Belli ki bulundukları yerde, sayıları tahmin edilemeyecek miktarda horoz vardı ve nedense hayvanlar aralıksız feryat figan halindeydi. Genç adam, en azından kendi adına bu duruma uzun süre tahammül edemeyeceğini düşündü. Henüz insanları ve dövüşmekte olan horozları görmüyordu ama az sonra büyük bir vahşete tanık olacağından emindi. Demek bunun için “insanın hayvanlaştığı yer” diye tarif etmişti Cebrail horoz dövüşünün yapıldığı mekânı.</p>

      <p class="osman-duz">Duran’ın aklına, bir süre önce İspanya’da rastladığı San Fermin festivali geldi. “Lanet olasıca encierros” diye söylendi kendi kendine. Dünyanın her yerinden gelen binlerce çılgın, Pamplona sokaklarında boğaların önünde koşarak, kendilerine “zevkli” gelen bir encierros satın almışlardı. Genç adam, bu saçmalığı bir kafenin balkonundan izlerken insan olmaktan utandığını hatırladı. Sözde boğalar kovalamış, insanlar (!) kaçmıştı ama festival sonunda, birkaç insan müsveddesi hariç, olan boğalara olmuştu.</p>

      <p class="osman-duz">Duran encierros’u düşünürken, Gizem önlerini kapatan ahşap paravanın arkasında neler olduğunu hayal etmeye çalıştı ama başaramadı.</p>

      <p class="osman-duz">Az sonra Burak, kapıdakilerle karşılaştırıldığında bir hayli uygar görünen biriyle çıkageldi ve kendisinden en az yirmi yaş büyük bu adamı iki arkadaşına tanıttı:</p>

      <p class="osman-duz">“Erdoğan Bey.”</p>

      <p class="osman-duz">Sonra Erdoğan Bey’e döndü ve bu kez iki arkadaşını ona takdim etti:</p>

      <p class="osman-duz">“Gizem ve Duran, tiyatrodan arkadaşlarım.”</p>

      <p class="KB" id="toc_marker-4-1">“Makul” Bir Adam</p>

      <p class="osman-duz">Ütülü siyah pantolon, tertemiz beyaz gömlek ve siyah süveter giymiş adam, ilk bakışta “makul” birine benziyordu. Üstelik zamanın modasına uymayıp sinekkaydı tıraş olmuş, az da kalmış olsa saçlarını tuhaflaştırmayıp özenle taramıştı. Deri siyah ayakkabılarının pırıl pırıl parlıyor olması da cabasıydı.</p>

      <p class="osman-duz">“O halde burada ne arıyor?” diye düşündü doğal olarak adamı görür görmez Duran.</p>

      <p class="osman-duz">Erdoğan Bey ona uzun boylu düşünme imkânı tanımadı, acelesi varmış gibi “Hoş geldiniz. Beni takip edin, size yanımda yer ayırdım” dedi ve öne geçti.</p>

      <p class="osman-duz">Etraftakilerin saygılı davranışları, Erdoğan Bey’in bu çevrede sözü geçen biri olduğunu gösteriyordu. Ev sahibi rolünü üstlenmiş adam, paravanın kenarından dolaştı ve mini bir arena olarak düzenlenmiş mekânın amfi biçimindeki iğreti basamaklarını tırmanmaya koyuldu. Üç genç onu izlediler.</p>

      <p class="osman-duz"><span>Duran vahşetle, daha yerine oturmaya fırsat bulamadan tanıştı. Ortada, zeminde bulunan, etrafı brandayla çevrelenmiş alanda, iki hinthorozu kıyasıya mücadele içindeydi. Genç adam, horozların mahmuz, kanat, gaga ve Allah başka ne verdiyse kullanarak sürdürdükleri hayatta kalma savaşında, oturdukları yere göre sol tarafta bulunanını sanki üstünlük kurmuş gibi gördü.</span></p>

      <p class="osman-duz">Erdoğan Bey genç adamın zihnini okumuş gibiydi. “Soldaki benim horozum” dedi muzaffer bir komutan edasıyla.</p>

      <p class="osman-duz">Duran en saf haliyle “O mu kazanıyor?” diye sordu.</p>

      <p class="osman-duz">Erdoğan Bey “Sorulur mu?” der gibi baktı genç adama. Tabii ki başka söyleyecekleri de vardı:</p>

      <p class="osman-duz">“Horozlarım kırk yıldır sadece ben isteyince kaybederler. Bu akşam kulaklarına, kazanmaları gerektiğini fısıldadım. Onun için kazanacaklar.”</p>

      <p class="osman-duz">Duran şaşırdı. Az önce tanıştığı Erdoğan isimli bu tuhaf yaratığın, kilit altında tutulmacasına ruh hastası olduğunu düşündü. Düşüncesi yüzüne yansıdı.</p>

      <p class="osman-duz">Ev sahibi, genç adamın yüzüyle verdiği tepkiye aldırış etmedi. Arenaya döndü ve elini kaldırdı “Var!” diye bağırdı.</p>

      <p class="osman-duz">Arenanın karşı tarafında bir adam başını sallayınca, misafirler Erdoğan Bey’in dövüşü yöneten adama seslendiğini anladılar. Dikkat edince, yöneticinin elindeki kâğıda bir şeyler çiziktirdiğini gördüler. Adam bahisleri kontrol altında tutmak için not alıyor olmalıydı.</p>

      <p class="osman-duz">Kırk, belki elli kişiden oluşan izleyici grubu, kıran kırana devam eden mücadeleye yoğunlaşmıştı. Yabancı birilerinin içeriye girmiş olduğunun, hatta aralarında bir de kadın bulunduğunun farkında bile değillerdi. Arada bir içlerinden biri “Var” filan gibi bir şey söyleyerek, dövüşün yöneticisi adama hangi horozdan yana iddiaya girdiğini haber veriyordu. Bunun dışında, herkes pür dikkat iki horozun birbirlerini öldüresiye dövmelerini izliyordu.</p>

      <p class="osman-duz">Genç oyuncunun yüzünü iyice buruşturmuş olduğunu fark eden Erdoğan Bey “İngilizlerin Pakistanlılara öğrettiği köpekler ile ayı dövüşünden daha insancıl değil mi?” diye sordu.</p>

      <p class="osman-duz">Duran adama, anlayamadığını söyledi.</p>

      <p class="osman-duz">“Siyah bir ayının dişleri ve tırnakları sökülür, arenanın ortasına çakılan kazığa bağlanır. Birkaç saldırgan köpek arenaya salınınca, savaş başlar. Ayı yakalayabildiği köpeği dişsiz ağzıyla ya da üstüne oturarak boğmaya çalışır. Köpekler ise onu kan kaybından öldürmek için parçalamaya çabalarlar. Dostum, inan bana horoz dövüşüyle karşılaştırılamayacak kadar vahşidir.”</p>

      <p class="osman-duz">Genç adamın nutku tutuldu. Cevap vermemek en doğrusu olacaktı. Süren vahşet tablosunu bir gözü arenada öteki insanlarda olmak üzere izlemeye devam etti.</p>

      <p class="osman-duz">Az sonra Duran dövüşmekte olan horozların haricinde başka bir horozun özel olarak feryat ettiğini duydu. Bir yerlerde sanki etinden et koparılıyormuş gibi bir horoz ötüyordu. Etrafa bakındı, amfinin bittiği yerde, bir adam elinde iğne ve iplikle bir horoza bir şeyler yapıyordu. Sohbetinden pek hazzetmemiş olsa da yanında oturan Erdoğan Bey’i dürttü, merak ve korkuyla “Orada ne yapıyorlar?” diye sordu.</p>

      <p class="osman-duz">“Az önce dövüşen horozların yaralarını dikiyorlar.”</p>

      <p class="osman-duz">Duran şaşırdı:</p>

      <p class="osman-duz">“Nasıl yani?”</p>

      <p class="osman-duz">Erdoğan Bey önce “Buyur buradan yak” der gibi baktı. Sonra delikanlının ilk kez horoz dövüşü seyrediyor olduğunu hatırlayıp, kendisinden beklenmeyecek uzunlukta bir açıklamada bulundu:</p>

      <p class="osman-duz"><span>“Horozlar dövüşürken birbirlerine mahmuz ve gagayla girişirler. Başları delinir, gagaları çıkar, gözleri oyulur, mahmuzları sökülür... Eğer hayvanın sonraki dövüşlere katılmasından umut kesilmemişse, dövüşün bitiminde bu hasarlar mümkün olduğunca onarılmaya çalışılır. Biraz tentürdiyot dökülür, açık yerler iğne iplikle dikilir.”</span></p>

      <p class="osman-duz">Genç adam kulaklarına inanamadı.</p>

      <p class="osman-duz">“Acımaz mı horozların canı?”</p>

      <p class="osman-duz">Erdoğan Bey gözünü arenada dövüşmekte olan horozundan ayırmadan ve umursamaz bir edayla cevap verdi:</p>

      <p class="osman-duz">“Kaldıysa bir canı, acır herhalde.”</p>

      <p class="osman-duz">Sonra dayanamadı, her sözcüğün hakkını vererek zor bir soru sordu:</p>

      <p class="osman-duz">“Geldiğin dünyada, her gün onlarca insan birbirini daha da acımasız yollara başvurarak öldürüyor! O insanlar için de horozlara üzüldüğün kadar üzülüyor musun?”</p>

      <p class="KB" id="toc_marker-4-2">“Kan Güzeldir”</p>

      <p class="osman-duz">Duran, Erdoğan Bey’in bu zor sorusu üzerine ne diyeceğini bilemedi. Böyle olunca, tuhaf adam yüklenmeye devam etti:</p>

      <p class="osman-duz">“Hiç Hemingway okudun mu delikanlı?”</p>

      <p class="osman-duz">“Evet” diye cevapladı soruyu Duran.</p>

      <p class="osman-duz">Erdoğan Bey takdir eder gibi başını salladı ve anlatmaya koyuldu:</p>

      <p class="osman-duz">“Boğa güreşini üç sözcükle kutsar Hemingway: sanat, atletizm ve cesaret. Bir insan, bir hayvan ve sopa üzerine asılı bir parça kırmızı tülle yaratılan duygusal ve ruhsal yoğunluk, diye tarif eder boğa güreşini. Sana sorulsa, muhtemelen vahşet diye nitelersin. Oysa Hemingway’e göre, saf klasik bir güzelliktir boğa güreşi. Sopanın delici kısmı hayvanın vücuduna girer ve al kan yere akar. Estetik doruğa ulaşmıştır. Kan güzeldir. Ve Hemingway, güzelliğin bu yolla yüceltilmiş olduğunu düşünür.”</p>

      <p class="osman-duz">Duran kulaklarına inanamadı, önüne baktı. Nasıl olup da Hemingway’in kitaplarını zevkle okumuş olduğuna şaşırdı. Erdoğan Bey’in az önce söylediği sözleri şu anda olduğu gibi kan ve dehşetin içinde duymuş olsa, Hemingway’i de yazdıklarını da sevmeyeceğinden emindi. Genç oyuncu ünlü yazara mı yoksa Erdoğan Bey’e mi kızması gerektiğini bilemedi. Başını eğdiği gibi yavaşça kaldırdı, tuhaf adama baktı. Az önce Hemingway’in satırlarından hareketle şiddete methiye düzmüş olan Erdoğan Bey, horozlar arasında süren savaşa çoktan geri dönmüştü. Duran az önce aklından geçenleri kendine saklamaya karar verdi. Tekrar ileriye, ameliyatın sürdüğü yere baktı. Aynı adam, iğne ve iplik marifetiyle, bas bas bağırmakta olan hinthorozunun gaga kısmını, yırtılmış iki parça bezi diker gibi dikmeyi sürdürüyordu.</p>

      <p class="osman-duz">Duran, gözlerini yapılmakta olan ameliyattan uzun süre alamadı. Cerrahlığa soyunmuş adam işini tamamlayınca düğümünü attı, bir makas yardımıyla ipi kesti, diktiği yerin üzerine biraz daha tentürdiyot döktü. Ciyaklayan horoz bir kafesin içinde giderken yerine yenisi getirildi. Uzaktan da olsa dikiş işinin bütün safhalarını seyreden Duran daha fazla bakamadı.</p>

      <p class="KB" id="toc_marker-4-3">Zihin Bulanmaya Başlayınca</p>

      <p class="osman-duz">Arenada dövüş son hızıyla devam ederken, bir adam Erdoğan Bey’e yaklaşıp naylon torba içinde bir şeyler uzattı.</p>

      <p class="osman-duz">Duran’a göre, her ne geldiyse, Erdoğan Bey çok sevinmişti. Merakla, torbanın içinde ne olduğunu sordu. Ev sahibi tebessüm etti ve “Bayılacaksın!” dedi.</p>

      <p class="osman-duz">Erdoğan Bey torbadan, kapakları açık dört cam şişe çıkardı. Portakal suyu şişelerini misafirlerine dağıtırken “Yarısı cin öteki yarısı sıkma portakal suyu” dedi ve bir açıklamada bulundu:</p>

      <p class="osman-duz">“Mekânın alkollü içki satma ruhsatı yok. Anlarsınız ya işte!”</p>

      <p class="osman-duz">Duran kendisine verilen şişeyi alırken “Tam zamanında!” diye düşündü. Yasadışı bir iş yapmakta olduğu umurunda bile değildi. Tahammül gücünü artırmasını umut ederek şişeyi başına dikti, yarısına kadar içti.</p>

      <p class="osman-duz">Duran’ın sağında oturan Gizem, “Tıpkı benim gibi, başka türlü bu zulme tahammül etme imkânı kalmamıştı zavallının” diye düşündü. Şişesinden bir yudum aldıktan sonra Burak’ın kulağına eğildi, “Doğru yoldayız!” diye fısıldadı.</p>

      <p class="osman-duz">Birden mekânın müdavimleri arasında bir kaynaşma oldu. Biri “Kaçıyor! Erdoğan Bey’in horozu kaçıyor!” diye bağırdı. Gerçekten de hayvan, ilk kez öteki horoz karşısında gerilemişti.</p>

      <p class="osman-duz">Aynı anda Erdoğan Bey şişesi elinde olmak üzere ayağa fırladı. “Gözü” dedi, “gözü çıktı galiba.”</p>

      <p class="osman-duz">Doğruydu, horozun bir gözünden kan fışkırmaya başlamıştı. Hayvan yine de dövüşmeye devam ediyordu. Erdoğan Bey canı sıkkın olarak yerine oturdu. Sağ yanındaki Duran’a döndü, başta söylediği “Horozlarım sadece benim istediğim zaman yenilir” lafını unutturmak için olsa gerek “Dövüşün cilveleri bunlar” dedi.</p>

      <p class="osman-duz">Genç oyuncu, adamın gözlerinde derin bir üzüntü okudu. Horoza mı adama mı acıması gerektiğine karar veremedi. “Ne olacak şimdi?” diye sordu. Erdoğan Bey, dövüşün kuralları hakkında bir sürü şey anlattıysa da hiçbiri kafasına girmedi. Anlaşılan içtiği cin tesirini göstermeye, zihnini bulandırmaya başlamıştı.</p>

      <p class="osman-duz">Genç adam “İçkinin tesiri işte” diye düşündü, “zihnim bulanmamış olsa kesinlikle Erdoğan Bey’in üzülmesini umursamazdım.” “Hatta” diye söylendi ardından, “annemin sözlerini kullanıp, boynunun altında kalmasını bile dileyebilirdim. Yarım şişe cinin getirisi bu işte! Şu tuhaf adamı bile hoş görmemi sağladı. ”</p>

      <p class="KB" id="toc_marker-4-4">Başka Duraklara Doğru</p>

      <p class="osman-duz"><span>Ev sahibi, başta Burak olmak üzere hepsine birden ve keyifsiz bir ses tonuyla “Göreceğinizi gördüyseniz kalkalım mı?” diye sordu.</span></p>

      <p class="osman-duz"><span>Duran hemen “Olur” diye atıldı. Sonra bir kabalık yapıp yapmadığını anlamak için Gizem’e ve Burak’a baktı. Onlar da dövüş mekânından ayrılırlarsa pek üzüntü duyacakmış gibi görünmüyorlardı.</span></p>

      <p class="osman-duz">Kapısına sanki alay eder gibi “Kümes Hayvanlarını Koruma ve Geliştirme Derneği” tabelası asılmış binanın önünde “Hızlı içtiğim için, cin çarptı!” dedi Duran.</p>

      <p class="osman-duz">Burak ve Gizem aynı anda birbirlerine bakıp aynı şeyi düşündüler. İkisi de arkadaşlarının içinde bulunduğu çakırkeyif haliyle, az sonra gelecek teklife ne cevap vereceğini merak etmişlerdi.</p>

      <p class="osman-duz">O esnada Erdoğan Bey’in siyah Mercedes’i kapının önüne geldi.</p>

      <p class="osman-duz">“İşte bu” dedi kendi kendine Duran. Otomobili görmeden önce birisi kendisine Erdoğan Bey’in nasıl bir araca bineceğini sorsa “Tam da bunun gibi, camları içeriyi göstermeyen ve büyük adamlığa vurgu yapan bir şey” der ve gülerdi.</p>

      <p class="osman-duz">Mercedes’ten eşkıya kılıklı bir şoför atlayıp patronuna arka sağ kapıyı açınca, Duran gülümsedi. Yeni tanıştığı adamla ilgili yanılmadığından emin olmuştu. “İşte şablona uygun bir durum daha!” dedi kendi kendine. Erdoğan Bey’e bir kez daha baktı. Otomobiline, ipten kazıktan kurtuldum diye bas bas bağıran şoförüne, tutkusu horoz dövüşüne rağmen, her nasılsa tuhaf adam uygar bir insan gibi görünmeyi becerebiliyordu:</p>

      <p class="osman-duz">“Gece yeni başlıyor. Acaba güzel hanımefendi ve değerli beyefendiler bana katılmak isterler mi?”</p>

      <p class="osman-duz">Ağzında hiç de iğreti durmayan bu cümleyle, bir kez daha şaşırttı Duran’ı tuhaf adam.</p>

      <p class="osman-duz">Genç oyuncu arkadaşlarına döndü. Ne hikmetse ikisi de kararı verecek olan kendisiymiş gibi ona bakıyorlardı.</p>

      <p class="osman-duz">“Ne yani?” dedi gayriihtiyari.</p>

      <p class="osman-duz">Genç oyuncunun bu sözleri üzerine, Burak düşüncesini açıklamak zorunda kaldı:</p>

      <p class="osman-duz">“Horozu talihsizlik yaşadığı için, Erdoğan Bey geceye burada devam etmek istemiyor. Eğlenebileceği bir yere gidecekmiş. Bana kalırsa, ona katılalım derim. Sen ne dersin Gizem?”</p>

      <p class="osman-duz"><span>Gizem gülümsedi “Cin nedeniyle başı dönen dostumuzu bilmem ama ben katılırım” dedi ve sözlerini Dante gibi konuşarak sürdürdü:</span></p>

      <p class="osman-duz"><span class="char-style-override-9">“Bilincin bulanmadıysa eğer katıl bize.”</span></p>

      <p class="osman-duz">Duran, Gizem’in içtikleri cine yaptığı göndermeyi ve ardından okuduğu <span class="char-style-override-9">İlahi Komedya</span>’nın on birinci satırını net olarak algıladı. Anlaşılan, kendisi olsa da olmasa da yolculuk devam edecekti. “Geliyorum” dedi.</p>

      <p class="KB" id="toc_marker-4-5">Sosyete ve Ayaktakımı</p>

      <p class="osman-duz">Mercedes’in arka koltuğuna önce Duran bindi. Pencere kenarına doğru ilerledi ve oturdu. Onu Gizem izledi. Güzel kız yerine geçerken, Erdoğan Bey Burak’ın kulağına eğildi ve “Kız çok güzel, arkadaşını da sevdim” dedi.</p>

      <p class="osman-duz">Burak ve Erdoğan Bey de yerlerini alınca, şoför koşarak otomobile atladı.</p>

      <p class="osman-duz">Mercedes hareketlenir hareketlenmez, horoz dövüşçüsü otomobilinin torpido gözünü açtı, misafirlerinin şaşkın bakışları arasında kocaman bir tabanca çıkarıp şarjörünü ve namlusunda mermi olup olmadığını kontrol etti. Tabancayı beline koyarken, en inandırıcı ses tonuyla konuşmaya başladı:</p>

      <p class="osman-duz">“Horoz dövüşü mekânı benim olduğu için, orada güvenlik sorunumuz olmazdı. Ama şimdi gideceğimiz yer öyle değil. Bu nedenle, silah taşımamı mazur görmenizi rica edeceğim.”</p>

      <p class="osman-duz">Garip bir şekilde aynı anda eşkıya ve beyefendi olabilen Erdoğan Bey, silahını beline yerleştirince, tekrar torpidoya uzandı. Bu kez de bir kravat çıkardı. Siyah kravatı gömlek yakasının altından geçirdi, aynaya ihtiyaç duymadan, alışkın hareketlerle bağladı. Kendisinden o kadar emindi ki güneşliği indirip aynaya göz atmadı bile. Onun yerine arkaya dönüp Gizem’e “Doğru bağlamış mıyım?” diye sordu.</p>

      <p class="osman-duz">Tuhaf adam güzel kızın cevabını beklemeden ve yine kendisinden emin bir ifadeyle sözlerini sürdürdü:</p>

      <p class="osman-duz">“Siyah ceketim otomobilin arkasında. Süveterimi çıkarıp onu giydiğimde, tümüyle değişmiş olacağım. Sizce de öyle değil mi Gizem Hanım?”</p>

      <p class="osman-duz">Erdoğan Bey tüm sözlerini Gizem’e bakarak söylediği için, yorum da sadece ondan geldi:</p>

      <p class="osman-duz">“Gerçekten de öyle, bir kravat insanı ne kadar değiştiriyor değil mi?”</p>

      <p class="osman-duz">Erdoğan Bey kendisine yetecek cevabı aldığı için, Burak ve Duran’a bakmadı bile. Konuşmasının geri kalan kısmını da Gizem’e yönelik sürdürdü:</p>

      <p class="osman-duz">“Biliyor musunuz Gizem Hanım, bana sosyete mi ayaktakımı mı bir seçim yap deseler, inanın yapamam.”</p>

      <p class="osman-duz">Başka söyleyecekleri de vardı belki ama aynı anda TEM otoyoluyla bağlantı noktasına ulaştıkları için, Erdoğan Bey konuşmasına ara vermek zorunda kaldı. Şoförüne “Yeniköy’e gideceğiz” dedi.</p>

      <p class="osman-duz">Otomobil birkaç dakika içinde İstanbul varoşlarının en dibinden, dünyanın en yoğun trafiğini taşıyan TEM’e çıkıp köprü istikametinde yol almaya başlamıştı.</p>

      <p class="osman-duz">Kısa süren sessizliği Duran bozdu. Adamın Gizem’e söylediği sözlerle ilgili bir soru sormak istemişti:</p>

      <p class="osman-duz">“Az önce, sosyete ve ayaktakımı arasından bir ayrım yapamayacağınızı söylediniz. Neden?”</p>

      <p class="osman-duz">Genç adamın sorusu Erdoğan Bey’in hoşuna gitti. Tam arkasında kaldığı için Burak’ı değilse de çaprazında kaldıkları için Duran ve Gizem’i rahatlıkla görebiliyordu.</p>

      <p class="osman-duz">“Şunu demek istedim: Sosyete de ayaktakımı da o kadar erdemsiz ki her ikisi de hiç rahatsızlık duymadan benim gibi bir adamı bile içlerine kabul edebiliyorlar.”</p>

      <p class="osman-duz">Duran şaşırdı. Sustu.</p>

      <p class="osman-duz">Gizem, hatta Burak bile bocaladı.</p>

      <p class="osman-duz">Kendisini en çabuk toparlayan Gizem oldu. “Nasıl yani?” dedi.</p>

      <p class="osman-duz"><span>Burak, Gizem’in bu soruyu şaşırdığı için sorduğundan emindi. Çünkü Cebrail’le birlikte plan yaparlarken, Erdoğan Bey ile Duran arasında gerçekleşmesi gereken bu tür konuşmalara, ne kendisinin ne de Gizem’in dahil olmamaları gerektiğinde fikir birliğine varmışlardı. Onların üzerine düşen, sorulması gereken ama sorulmamış bir soru varsa, bir yolunu bulup bunu Duran’a sordurmaktı, o kadar.</span></p>

      <p class="osman-duz">“Neyse” dedi içinden Burak. Olan olmuştu. Bir ara uyarırdı Gizem’i.</p>

      <p class="osman-duz">Bu esnada Duran, güzel kızın “Nasıl yani?” sorusunun cevabını kendisinin de merak etmekte olduğunu ifade edecek şekilde başını salladı.</p>

      <p class="osman-duz">Erdoğan Bey gülümsedi ve ikisine birden hitap etti:</p>

      <p class="osman-duz">“Gizem Hanım ve Duran Bey, ne iş yaptığımdan Burak bahsetti mi size?”</p>

      <p class="osman-duz">Yan yana oturan Duran ve Gizem şaşırdılar.</p>

      <p class="osman-duz">“Yooo” dedi Gizem.</p>

      <p class="osman-duz">Duran güzel kızdan daha kesin konuştu. “Hayır” dedi.</p>

      <p class="osman-duz">Adam gülümsemesini sürdürdü. “İyi” dedi ve ekledi: “Ne iş yaptığımla ilgili ne kadar az şey bilirseniz kendimi o kadar iyi hissederim.” Sonra sustu, önüne döndü. Köprü istikametinde giden otomobillerin stop lambaları ile Mahmutbey’e doğru seyredenlerin farlarına daldı.</p>

      <p class="osman-duz">Otomobilde uzun süren bir sessizlik oldu.</p>

      <p class="KB" id="toc_marker-4-6">İnsanlar ve Hinthorozları</p>

      <p class="osman-duz"><span>Galatasaray’ın Arena Stadyumu’na yaklaşırlarken, şoför başını sağa çevirdi ve patronuna “Haberler” diyerek radyoyu işaret etti. Patronu “İyi olur” deyince, irikıyım adam radyonun düğmesine dokundu, geceleri de haber vermeyi sürdüren bir radyo kanalı buldu.</span></p>

      <p class="osman-duz">Dünya yine yanıyordu... Türkiye de ona keza...</p>

      <p class="osman-duz">Spiker haberlere son noktayı koyar koymaz, şoför bu kez sormaksızın dokundu radyonun düğmesine.</p>

      <p class="osman-duz">Otomobilde yine sessizlik hâkim oldu.</p>

      <p class="osman-duz">Çok geçmeden, Erdoğan Bey arkasına dönüp Duran ve Gizem’in gözlerinin içine baktı. Tam arkasında oturduğu için Burak’ı göremiyordu.</p>

      <p class="osman-duz">“Dinlediniz mi haberleri?” diye sordu, sanki tersi mümkün olabilirmiş gibi.</p>

      <p class="osman-duz">Görünmeyen muhatabı Burak ve gerekmedikçe sessiz kalmaya programlanmış şoför de dahil olmak üzere, otomobilde bulunan herkes başını salladı.</p>

      <p class="osman-duz">Derin bir nefes aldı Erdoğan Bey.</p>

      <p class="osman-duz">“Birbirinden kötü yedi tane haber dinledik. Sel baskınlarında onlarca kayıp ve milyonlarca liralık maddi hasar var. Irak’ta bir caminin önünde patlama olmuş, yüze yakın insan ölmüş. Suriye’de Esad kan akıtmaya devam ediyor. Afganistan’da Taliban Amerikan helikopterini düşürmüş. Fransa’da Hizbullah üyesi olduğu tahmin edilen bir kişi üç öğrenciyi vurmuş. Güneydoğu’da beş asker şehit olmuş. Trafik kazalarında on yedi kişi hayatını yitirmiş. Söyler misiniz bana, bütün bu olup bitenler, az önce izlediğiniz horoz dövüşünden daha mı akla yakın?”</p>

      <p class="osman-duz">Soru sormuştu ama belli ki yorum yapmak için kurmuştu bunca cümleyi Erdoğan Bey. Tam düşüncelerini açıklamaya başlayacaktı ki Duran sözünü kesti:</p>

      <p class="osman-duz">“Doğrusu, saydığınız bu olumsuzluklar ile horoz dövüşü arasında nasıl bir benzerlik kurduğunuzu merak ettim.”</p>

      <p class="osman-duz">Erdoğan Bey sözünün kesilmiş olmasına aldırmadı.</p>

      <p class="osman-duz">“Oysa ben” dedi tuhaf adam, “bütün o cümlelerin içinden, en önem verdiğim iki sözcüğü bulup çıkarırsın diye umut etmiştim.”</p>

      <p class="osman-duz">“Hangileri onlar?” diye sordu genç oyuncu.</p>

      <p class="osman-duz">Erdoğan Bey tebessüm etti ve “Akla yakın!” dedi.</p>

      <p class="osman-duz">Gençler, horoz dövüşü mekânında karşılaştıkları andan itibaren, Erdoğan Bey’in ilk kez tebessüm ettiğini fark ettiler.</p>

      <p class="osman-duz">Bu arada Burak ve Gizem, Erdoğan Bey’in Duran’a karşı davranışında küçük de olsa fark hissettiler. Her ikisi de değişikliğin nedenini, Duran’ın aklına gelen her şeyi açıksözlülükle soruyor olmasına bağladılar.</p>

      <p class="osman-duz">Onlar düşünürken, Erdoğan Bey derin bir nefes aldı ve konuşmasını sürdürdü:</p>

      <p class="osman-duz">“Horoz dövüşünü akla yakın bulmayanlara karşı sık sık kendimi savunmak zorunda kalıyorum. Böyle zamanlarda verdiğim bazı örnekler var: İspanya’nın bir köyünde düzenlenen keçi festivalinde, köylüler her yıl bir keçiyi kilisenin kulesinden aşağıya atarlar. Hayvan eğer hayatta kalırsa, götürüp kasabanın kuyusunda boğarlar. Yine İspanya’da bir başka köyde, her yıl tekrarlanan festivalde, bir eşek köyün meydanında kan içinde kalana kadar dövülür. İtalya köylüleri Aziz Francesco için yapılan törenlerde hayvanlara sistematik işkence uygularlar. San Antonio Abad’ı anma törenlerinde, tavuk kafası koparma yarışmaları düzenlenir. Türkiye’nin her yerinde, köylüler öldürdükleri domuzları tekmelerler.”</p>

      <p class="osman-duz"><span>Gizem ve Burak, Erdoğan Bey’in verdiği örneklerden etkilendiler.</span></p>

      <p class="osman-duz">Duran da adamın verdiği örnekler üzerine havlu atmak zorunda kaldı. Çaresiz bir ses tonuyla “Evet, kabul etmek zorundayım ki insanlar da en az hinthorozları kadar vahşiler” dedi. Erdoğan Bey’in verdiği örneklere onun da ekleyecekleri vardı:</p>

      <p class="osman-duz">“İngilizlerin köpeklerle yaptıkları tilki avı daha mı insanca sanki? Ya da Kanadalıların yavru fokları kafalarına vurarak öldürmeleri vahşet değil de ne?”</p>

      <p class="osman-duz">Duran’ın fikrini değiştirmesi Erdoğan Bey’i sevindirdi. Bu durumda, meseleyi daha felsefi bir boyuta taşıyabilirdi:</p>

      <p class="osman-duz">“Az önce ‘akla yakın’ sözcüklerine dikkat çekmiştim ya hani, işte bütün mesele burada. Horozlar nasıl akla yakın davranmıyor, içgüdülerine yenik düşüyorsa, aynı durum insanlar için de geçerli. Söyler misiniz, savaşan insan ile dövüşen hinthorozu arasında ne fark var? Sakın kimse bana, bazı insanların savaşa karşı çıktığından söz etmesin. Çünkü uzunca bir süredir, bu tür insanların hatalı üretim olduğu düşüncesindeyim.”</p>

      <p class="osman-duz">Tuhaf adam, “hatalı üretim” lafını ettikten sonra bir es verdi. Ve hemen ardından “Yanlış mı düşünüyorum?” diye sordu.</p>

      <p class="osman-duz">Erdoğan Bey’in hatalı üretim benzetmesi ve bu sözlere yaptığı özel vurgu gençlerin şaşırmasına yol açtı.</p>

      <p class="osman-duz">Duran, tam da Erdoğan Bey’in söylediklerini aklına yatırma eşiğine gelmişken, o savaş karşıtlarını “hatalı üretim” olarak nitelendirince, hem ona hem kendine kızdı. “Nasıl olur da böyle vahşi bir adamla fikir birliğine varabilirim?” diye düşündü.</p>

      <p class="osman-duz">Öte yandan, genç oyuncunun asıl saçmalayanın kendisi olduğunu düşünmesi için de nedenleri vardı. Horoz dövüşüne gitmeye karar vermesi yetmiyormuş gibi, bir de adamın otomobiline binmişti. Eğer iş şirazesinden iyice çıkarsa, bunun nedeni Erdoğan Bey değil, kendisi olacaktı. Birden aklına, kendisini bu noktaya sürükleyen Burak’a kızmak geldi ama hemen vazgeçti. Arkadaşı da gelsin diye yalvarmamıştı ki kendisine. “Faturayı illa birine çıkarmam gerekiyorsa, üzerine kendi ismimi yazmalıyım” diye düşündü Duran.</p>

      <p class="osman-duz">O düşünürken, Erdoğan Bey ve Gizem ne cevap vereceğini merak eden gözlerle kendisine bakmayı sürdürüyorlardı.</p>

      <p class="osman-duz">Öyle ya, adam az önce hatalı üretim konusunu kastederek “Yanlış mı düşünüyorum?” diye sormuştu kendisine. O andan itibaren, şoför de dahil olmak üzere, otomobilde bulunan herkes onun vereceği cevabı beklemeye başlamıştı.</p>

      <p class="osman-duz">Duran suskunluğunu sürdüremeyeceğini düşündü. Kafasını topladı, en iyi çıkış yolunun manevra yapmak olduğuna karar verdi:</p>

      <p class="osman-duz">“Şu hinthorozları, yumurtadan dövüşmek için mi çıkarlar yani?”</p>

      <p class="osman-duz">“Evet” dedi kendinden çok emin bir ses tonuyla Erdoğan Bey. Beklediği cevap değilse de Duran’ın sorduğu soru tartıştıkları konuyla ilintiliydi.</p>

      <p class="osman-duz">“Akla yakındır ya da değildir ayrı mesele ama dünyanın her yerinde, hinthorozları dövüşte kullanılır. Neden biliyor musun?”</p>

      <p class="osman-duz">Duran bilmediğini söyledi.</p>

      <p class="osman-duz">“Çünkü nerede, ne zaman, hangi şartlar altında karşılaşırlarsa karşılaşsınlar, derhal birbirlerinin üzerine saldırırlar da onun için. Ben ciddiyetle, onların bu iş için programlandıklarına inanıyorum.”</p>

      <p class="osman-duz">Tuhaf adam konuşmasının bu noktasında, anlatabildim mi der gibi bakarak, özellikle de ağzından çıkan son sözleri çok önemsediğini belli etti. Başka söyleyecekleri de vardı:</p>

      <p class="osman-duz">“İstersen, yarın sana iki hinthorozu yumurtası ile bir civciv çıkarma makinesi göndereyim. Civcivler çıkıp biraz palazlanınca, aralarında birbirlerini görebilecekleri kadar küçük delik olan iki gözlü bir kutuya koy ve izlemeye başla. Bak bakalım neler olacak?”</p>

      <p class="osman-duz">Duydukları Duran’a ilginç geldi. Erdoğan Bey, hinthorozlarının daha palazken birbirleriyle kavga etmeye başladıklarını iddia ediyordu. Peki, bu gerçekten doğru muydu?</p>

      <p class="osman-duz">Erdoğan Bey genç adamın ne düşündüğünü anlamıştı.</p>

      <p class="osman-duz">“İnan bana evlat! Söylediklerim doğru.”</p>

      <p class="osman-duz">Erdoğan Bey ile Duran arasında geçen konuşma daha uzun süre devam edebilirdi belki ama otomobil muhteşem bir yalının önünde durunca noktalandı.</p>

      <p class="osman-ara"></p>
    </div>
  </div>
</body>
</html>
