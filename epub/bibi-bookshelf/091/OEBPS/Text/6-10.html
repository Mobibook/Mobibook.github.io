<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>6-10.html</title>
  <link href="../Styles/template.css" rel="stylesheet" type="text/css" />
  <meta content="urn:uuid:c75c0c9f-d470-44c8-85e1-a0db56922462" name="Adept.expected.resource" />
</head>

<body>
  <div id="x6-10.html" xml:lang="tr-TR">
    <div class="Basic-Text-Frame">
      <p class="Govde"></p>

      <p class="osman-ara">II</p>

      <p class="osman-ara para-style-override-12">“KAÇMAMIZ LAZIM BURADAN!”</p>

      <p class="osman-duz">Küçük kızı bataklıktan çıkarıp yokuşu yarıladıklarında, Erdoğan Bey şoföründen, iki sokak çocuğunu otomobile atıp süratle Sultanahmet’e götürmesini istedi.</p>

      <p class="osman-duz">Şoför başını salladı. İki çocuğa döndü ve kendisini takip etmelerini söyledi.</p>

      <p class="osman-duz">Dört kişi kalan grup, ötekiler kadar hızlı olmamakla birlikte yokuşu tırmanmayı sürdürdü. Yokuşun başına ulaştıklarında Erdoğan Bey bu kez de üç arkadaşa döndü ve “Benimle kahvaltı etmek ister misiniz?” diye sordu.</p>

      <p class="osman-duz">Gençler şaşkınlık içinde birbirlerine baktılar. İlk cevap Gizem’den geldi:</p>

      <p class="osman-duz">“İsterim ama önce bana on dakika izin vermeniz lazım. Gece evden çıkarken az önce tamamladığımız işe göre giyindiğim için kendimi çok paspal hissediyorum. Elbiselerim TRT’nin altındaki oto parkta bulunan arabamda. On dakikada gider dönerim.”</p>

      <p class="osman-duz">Gizem’in sözleri üzerine, Duran güzel kızı Cafebar’da, horoz dövüşüne gitmeden önce ve sonra giydiği kıyafetlerle hatırladı. Muhteşem tek parça siyah mini elbisesi, kırmızı iskarpinleri ve elinde taşıdığı kırmızı parlak trençkotla son derece cazip bir görünümü vardı. Sonra şu anda üzerinde bulunanlara benzeyen siyah bir deri mont, siyah bir pantolon ve siyah düz ayakkabılar giyip gelmişti ama yine de çok güzel görünmüştü gözüne. “Demek” diye düşündü genç oyuncu, “iki gün önce de kıyafetlerini TRT’nin altındaki otoparkta değiştirmişti.” Acaba bugün nasıl bir kıyafet giyecekti Gizem?</p>

      <p class="osman-duz">Duran düşünedursun, Erdoğan Bey Gizem’e “Ben de zaten kahvaltımızı Park Otel’de yapsak olur mu diye soracaktım” dedi.</p>

      <p class="osman-duz">Güzel kız ile Erdoğan Bey konuşurken figüran gibi kalmak belli ki Burak’ı rahatsız etmişti. Hiç âdeti olmasa da “Öhö” diye başladı söze ve konuşmaya sonradan kendisinin de anlamsız bulacağı bir cümleyle dahil oldu:</p>

      <p class="osman-duz">“Ne tesadüf! Tam da Tarlabaşı’nda Emniyet Müdürlüğü’nün önündeyken...”</p>

      <p class="osman-duz">Ne olduysa işte tam o anda oldu!</p>

      <p class="osman-duz">Az önce tırmandıkları yokuştan, Tarlabaşı’nı Taksim’e bağlayan anacaddenin her iki tarafından ve caddeye açılan tüm sokaklardan aynı anda, bağırarak koşan yüzlerce insan etraflarını sardı.</p>

      <p class="osman-duz">Üç genç ve Erdoğan Bey daha ne olduğunu anlayamadan, Emniyet Müdürlüğü’nün önünde beklemekte olan panzer sirenlerini çalarak harekete geçti ve Gizem’in bacaklarını sıyırarak karşıdaki kalabalığa su sıkmaya başladı.</p>

      <p class="osman-duz">Burak ve Duran, yere yuvarlanan genç kıza doğru hamle yaptılar.</p>

      <p class="osman-duz">Erdoğan Bey ne olduğunu tam olarak anlayabilmek için etrafa göz attı, gördüklerine inanamadı. Aniden bir savaşın orta yerinde kalmak, işte tam da buna denirdi.</p>

      <p class="osman-duz">Emniyet Müdürlüğü’nden çıkan polisler binanın etrafında bir nevi barikat oluşturmaya başlamıştı... Taksim istikametinden polis kovaladığı için kaçan ve ellerinde taşlar olan kalabalık, etkili yakınlığa ulaşmak üzereydi... Karşı sokaklardan çıkan kalabalık topluluklar da slogan atarak kendilerine doğru yaklaşıyordu...</p>

      <p class="osman-duz">“Biji Apo! Katil TC, Kürdistan’dan defol!”</p>

      <p class="osman-duz">Erdoğan Bey bir gün önce gazetelerde okumuş olduğu haberleri hatırladı. BDP ve bazı sivil toplum örgütleri, hapiste bulunan Kürt tutuklu ve mahkûmlar için Taksim’de miting düzenleyeceklerini açıklamışlardı. Demek ki bu sabah miting gerçekleştirilmeye çalışılmış, ancak güvenlik güçleri tarafından dağıtılmıştı. Anlaşılan, göstericiler geri çekilirken Emniyet Müdürlüğü binasını hedef seçmişlerdi.</p>

      <p class="osman-duz">“Ne tatsız bir tesadüf!” diye söylendi Erdoğan Bey ve gözlerini tekrar Gizem’in yere düşmüş olduğu noktaya çevirdi.</p>

      <p class="osman-duz">Duran ve Burak, genç kızı yerden kaldırmakta zorlanıyorlardı. Erdoğan Bey panzerin kıza zarar vermiş olduğu düşüncesiyle bir hamle yaptı. Bu arada yanan bir molotofkokteyli yanına düştü. Gençlere yaklaştı ve sanki bir savaşın ortasında değillermiş de parkta gezintiye çıkmışlar gibi “İyi misiniz Gizem Hanım?” diye sordu.</p>

      <p class="osman-duz">Aynı anda, Taksim istikametinden gelen kalabalık, Emniyet Müdürlüğü binasına yağmur gibi taş yağdırmaya başladı. İçeriden çıkan polisler kendilerini kalkanlarıyla korumaya geçtiler. Buna karşılık Erdoğan Bey ve üç genç, saldırganların fırlattıkları taşlar karşısında çaresiz durumdaydılar.</p>

      <p class="osman-duz">Duran, aslında durumun vahametini çoktan kavramış olan Erdoğan Bey’e “Kaçmamız lazım buradan!” diye haykırdı. Gizem’i koltuk altından yakaladığı gibi ayağa kaldırdı. Arkadaşının harekete geçtiğini gören Burak da kızın öbür koluna yapıştı.</p>

      <p class="osman-duz">Gençlerin kızı kaldırdığını gören Erdoğan Bey, kaçabilecek bir yer bulma umuduyla etrafa bakındı ve “Bu tarafa!” diye bağırdı.</p>

      <p class="osman-duz">Gençler, Gizem’i Erdoğan Bey’in gösterdiği yöne, yani Tepebaşı istikametine sürüklemeye başladılar. Neyse ki az önce kendini tümüyle bırakmış olan Gizem de durumun ciddiyetini kavramış ve kendi ayaklarının üzerinde durur hale gelmişti.</p>

      <p class="osman-duz">Erdoğan Bey Gizem’in ayaklarının üzerinde durabiliyor, hatta koşabiliyor olduğunu görünce sevindi. Demek panzer kızın pantolonunu parçalayıp dizkapaklarının yaralanmasına yol açmışsa da hareket etmesini engelleyecek kadar büyük zarar vermemişti. Adamın içi rahatladı. Gençlerin peşi sıra Tepebaşı istikametinde koşmaya başladı.</p>

      <p class="osman-duz">Ama bu kez de üç genç ve Erdoğan Bey koşmaya çalıştıkları istikametten gelen göstericilerle burun buruna geldiler.</p>

      <p class="osman-duz">Yol kapandığı için durmak zorunda kalan araçların arasından çıkan üçer beşer kişilik gruplar, giderek daha fazla kendilerine yaklaşıyordu. Bazıları Emniyet Müdürlüğü binasına ve önünde barikat kurmaya çalışan polislere taş atmaya başlamışlardı bile.</p>

      <p class="osman-duz">Duran bir an arkaya, Erdoğan Bey’in nerede olduğuna baktı. Adamın peşleri sıra koşmaya çalıştığını görünce “Acele edin!” diye bağırdı.</p>

      <p class="osman-duz">Erdoğan Bey de ona “O taraf daha tehlikeli, bir yer bulup sığınmamız lazım!” diye bağırdı ve hemen yanlarında bulunan büfeyi işaret etti.</p>

      <p class="osman-duz">Duran adamın ne demek istediğini anlamıştı. Gizem ve Burak’ı durdurdu, Erdoğan Bey’in işaret ettiği büfeye doğru yönlendirdi.</p>

      <p class="KB" id="toc_marker-9-5">Ateş Topuna Dönen Adam</p>

      <p class="osman-duz">Büfeye sığınan Duran ve ötekiler, vahşi çığlıklarla saldırıya geçen göstericileri dükkân sahibinin yarı yarıya indirdiği kepengin arkasından izlemeye koyuldular. On dakikadan kısa bir süre içinde, Tarlabaşı savaş alanına dönmüştü.</p>

      <p class="osman-duz">Taksim’den itibaren kovalamaya başladıkları göstericileri Emniyet Müdürlüğü’nün önüne kadar süren polis gücü, biraz da çatışmanın ortasında kalan otobüs ve otomobiller nedeniyle topluluğu dağıtmakta başarılı olamıyordu.</p>

      <p class="osman-duz">Kaldırım taşlarını parçalayarak fırlatan göstericiler, polisin attığı göz yaşartıcı bombalara ve panzerlerin sıktığı suya bana mısın demiyordu. Bu arada etraflarındaki tüm otobüs ve otomobillerin camlarını kırıyor, kepengini kapatma fırsatı bulamamış dükkânların vitrinlerini parçalıyordu.</p>

      <p class="osman-duz">Etraf mahşer yeri gibiydi. Araçlarından çıkmayı becerebilenler, cehenneme dönmüş alandan kaçarak, en azından canlarını kurtarmaya çabalıyordu.</p>

      <p class="osman-duz">“Bu Taksim’e çıkartılmama meselesi değil” diye düşündü Erdoğan Bey.</p>

      <p class="osman-duz">Görünen köy kılavuz istemezdi! Göstericiler, en baştan geride ses getirecek bir eylem bırakmayı planlamışlardı. Taksim’de dağıtılan grupların ara sokaklardan çıkıp Emniyet Müdürlüğü binasının önüne gelmelerinin nedeni bu olmalıydı.</p>

      <p class="osman-duz">Çatışmayı sığındıkları Emniyet Müdürlüğü’ne çok yakın büfeden bir film gibi seyreden Duran, aniden “Şuraya bakın! Şuraya bakın!” diye bağırdı.</p>

      <p class="osman-duz">Dükkân sahibi de dahil olmak üzere büfede bulunan herkes, başını genç oyuncunun işaret ettiği yöne çevirdi. Hiçbiri gördüğüne inanamadı. Orta yaşlı bir gösterici, sağ elindeki bidonu aralıksız bir şekilde vücuduna ve başına boca ediyordu. Adamın sol elinde bir çakmak vardı. Gösterici elindeki bidonun içindeki tükenince, çakmağı bir an bile tereddüt etmeden yaktı ve aynı anda ateş topuna döndü.</p>

      <p class="osman-duz">Duran “Bidonun içinde benzin varmış!” dedi hayretle.</p>

      <p class="osman-duz">Bir meşale gibi tutuşan gösterici, can havliyle koşmaya, zıplamaya, yerlerde sürünmeye başlamıştı. Kısa bir süre sonra takatsız kaldı, düştü.</p>

      <p class="osman-duz">O cayır cayır yanarken, etrafındaki göstericiler, ellerindeki söndürme tüpleriyle alevleri söndürmek için yaklaşmaya çalışan birkaç dükkân sahibini kovaladılar. Gizem’in gözleri büyüdü ve cılız bir sesle “İnsan değil bunlar!” dedi.</p>

      <p class="osman-duz">Sadece yanan adama engel olmak isteyenleri geriletenler değil, öteki göstericiler de onun yere düşüp hareketsiz kaldığı ana kadar kıllarını kıpırdatmadan seyrettiler. Sonra hepsi birden, ellerinde fotoğraf makineleri ve kameralarla gösteri alanına yeni ulaşmaya çalışan medya mensuplarına, yaşanan vahşetin büyüklüğünü göstermek için el ele verdiler. Dünya âlem kendini yakan adamı görmeli, baş koydukları yolda ne kadar kararlı ve davalarında ne kadar inançlı olduklarını öğrenmeliydi.</p>

      <p class="osman-duz">Gizem ise başka bir âlemde yaşıyor gibi aynı cümleyi tekrarlayıp duruyordu:</p>

      <p class="osman-duz">“İnsan değil bunlar! İnsan değil bunlar! İnsan değil bunlar!”</p>

      <p class="KB" id="toc_marker-9-6">Kana Kan, İntikam, İntikam!</p>

      <p class="osman-duz">Göz açıp kapayıncaya kadar geçen süre içinde gerçekleşen intihar eyleminin ardından, göstericiler daha da kızgınlaştılar. Medya mensuplarının olay yerine üşüşmesi, süregelen dövüş haline ivme kazandırmıştı.</p>

      <p class="osman-duz">Göstericiler, bir mensuplarının kendisini ateşe vermesinin sağladığı yüksek ajitasyonla daha da saldırganlaştılar. İçlerinden birkaçı ellerindeki büyük sopalarla bir otobüsün kırılmamış camlarını da kırmaya giriştiler. Bir diğeri, ateşlediği bir molotofkokteylini yolcuların arasına fırlattı. Otobüsün içi aniden karıştı. Uzun ve ağzına kadar dolu aracın tam ortasından alevler yükselince içerde panik başladı. Neyse ki şoför durumun farkına varıp kapıları açtı.</p>

      <p class="osman-duz">Böyle olunca, vahşet çehre değiştirdi. Bu sefer de korkan yolcular kendilerini kurtarmak için ötekilerin canlarını hiçe saymaya, birbirlerini ezerek kapılara doğru yüklenmeye başladı. Güçsüz olanlar otobüsten caddeye dökülmeye, yerden kalkmayı başarabilenler can havliyle sağa sola koşturmaya çabaladı.</p>

      <p class="osman-duz">Öte yandan, otobüsün içindeki yangın sönmek şöyle dursun büyüyerek devam ediyordu...</p>

      <p class="osman-duz">Duran “Galiba yanan biri var!” diye haykırdı. Haklıydı. Bu kez de otobüsün içinde bir alev topu, oradan oraya koşturarak kendisini söndürmeye çalışıyordu. Genç adam hiç düşünmeden kepenkleri yarı yarıya kapalı büfeden dışarıya fırlamak için harekete geçti.</p>

      <p class="osman-duz">Neyse ki beline sarılan Erdoğan Bey tarafından durduruldu.</p>

      <p class="osman-duz">“Deli misin? Yapabileceğin hiçbir şey yok!”</p>

      <p class="osman-duz">Duran, kendisini engelleyen adamın ne söylemeye çalıştığını gayet iyi anladı. Sakinleşmeye çalıştı.</p>

      <p class="osman-duz">Zaten az sonra, belediye otobüsünün içinde bir meşale gibi yanan yolcu kıpırdayamaz hale geldi. Ondan çıkan alevler, otobüsü tutuşturdu. Koca araç çıra gibi yanmaya başladı. Yapılacak bir şey kalmadığını görenler, yakıt deposunun patlama ihtimaline karşı otobüsten uzaklaştı.</p>

      <p class="KB" id="toc_marker-9-7">“Çatallı Alevin İçinde Yanan Kim, <span class="char-style-override-10">Bilmek İstiyorum!”</span></p>

      <p class="osman-duz">Duran, “Tıpkı <span class="char-style-override-9">İlahi Komedya</span>’da olduğu gibi!” diye inledi olanlar karşısında. Kendini tutamadı ve ünlü eserin bir bölümünü seslendirmeye koyuldu:</p>

      <p class="osman-duz"><span class="char-style-override-9">“Eteokles ile kardeşinin ateşe verildiği</span></p>

      <p class="osman-duz"><span class="char-style-override-9">Odun yığınından yükseliyormuş gibi</span></p>

      <p class="osman-duz"><span class="char-style-override-9">Gelen, çatallı alevin içindeki kim, bilmek istiyorum.”</span></p>

      <p class="osman-duz">O susunca, Gizem sanki ona cevap verir gibi devam etti:</p>

      <p class="osman-duz"><span class="char-style-override-9">“Ulikses ile Diomedes ceza çekmekteler bu alevin içinde;</span></p>

      <p class="osman-duz"><span class="char-style-override-9">öfkede olduğu gibi, cezada da birlikteler;</span></p>

      <p class="osman-duz"><span class="char-style-override-9">At hilesine gözyaşı dökmekteler.”</span></p>

      <p class="osman-duz">Erdoğan Bey ile büfecinin şaşkın gözlerle Duran ve Gizem’e baktığını gören Burak, arkadaşlarının ne demeye çalıştıklarını açıklamaya karar verdi.</p>

      <p class="osman-duz">“<span class="char-style-override-9">İlahi Komedya</span>’dan” diye başladı sözlerine genç adam ve devam etti:</p>

      <p class="osman-duz">“Thebani’li iki kardeş olan Eteokles ile Polyneikes iktidar kavgası yüzünden birbirlerini öldürürler; cesetleri aynı odun yığınında yakılırken, alevler kardeşler arasındaki uyuşmazlığı vurgulayarak ikiye ayrılır.”</p>

      <p class="osman-duz"><span>Burak’ın söyledikleri büfeciyi aydınlatmak şöyle dursun iyice aptala çevirdi. “Ne saçmalıyor bu adamlar böyle?” diye düşündüğü yüzünden anlaşılıyordu. Haklıydı da. Az önce kargaşadan kaçarak dükkânına sığınmış üç gencin, Çince konuşuyor bile olsalar, ne söylemeye çalıştıklarını daha iyi anlayabilirdi. “Ne tuhaf bir dünyada yaşıyorum Allah’ım!” diye söylendi. Dışarıda kan gövdeyi götürürken içeride üstelik anlamadığı bir dilde şiirler okunuyor olması, gerçekten akıl alacak bir durum değildi.</span></p>

      <p class="osman-duz">Erdoğan Bey’in durumu kuşkusuz büfecininkinden biraz farklıydı. Duran’ın üçlüğü ile Gizem’in ona karşılık okuduğu üçlük ve bunların üzerine Burak’ın yaptığı açıklamada anladığı ve anlamadığı yerler vardı. Tuhaf adam “Bazı meselelerin anlaşılması ertelenebilir belki ama bazı durumlar erteleme kabul etmez” diye düşündü ve neyi anlayıp neyi anlamadığını ya da neyi nasıl anlaması gerektiğini çözmek için konuşmaya başladı:</p>

      <p class="osman-duz">“Duran’ın az önce adını söylediği iki kardeşle ilgili kısmı çözdüğümü tahmin ediyorum. Az önce yanan, hatta dumanları hali hazırda tütmeye devam eden iki kişiyi kastetti. Kendini yakan gösterici ile otobüste yakılarak öldürülenin aslında kardeş olduklarına, aynı ateşte yandıklarına, buna karşılık alevlerinin ayrı düşmesine vurgu yaptı.”</p>

      <p class="osman-duz">Duran, Gizem ve Burak aynı anda “Bravo!” dediler Erdoğan Bey’e.</p>

      <p class="osman-duz">Büfenin sahibi, davetsiz misafirlerine “İn midir, cin midirler?” dercesine bakmayı sürdürdü.</p>

      <p class="osman-duz">“Peki, ötekiler kim?” diye sordu Erdoğan Bey.</p>

      <p class="osman-duz">Burak açıklamaya devam etti:</p>

      <p class="osman-duz">“Onlar da yine <span class="char-style-override-9">İlahi Komedya</span>’dan. Dante eserinde Odysseus’a Ulikses diyor. Bildiğimiz Homeros destanından, İthaki kralı yani. İkinci adı geçen kişi de aynı destandan, o da Argos kralı.”</p>

      <p class="osman-duz">Erdoğan Bey’in sorusuna cevap veren Burak, konuşmasını bir soruyla tamamladı:</p>

      <p class="osman-duz">“At hilesinin ne demek olduğunu anladınız mı peki?”</p>

      <p class="osman-duz">Erdoğan Bey açıksözlülükle “Hayır, anlamadım” diye cevapladı Burak’ı.</p>

      <p class="osman-duz">Burak kendisini açıklama yapmak zorunda hissetti:</p>

      <p class="osman-duz">“Truva’nın savaşla ele geçirilemeyeceğini anlayan Odysseus, tahta at hilesini gerçekleştirir ve kenti ele geçirir.”</p>

      <p class="osman-duz">Erdoğan Bey “Duran müthiş bir benzetme yapmış” dedi. Etkilenmişti. Başka söyleyecekleri de vardı:</p>

      <p class="osman-duz">“Türkiye Cumhuriyeti Devleti’ne karşı olduğunu söyleyerek savaş başlatan Kürtlerin, aslında bu ülkenin öbür yarısı olduğuna çok iyi bir vurgu bu. Benzin dökerek kendisini ateşe veren ile molotofkokteyli atarak otobüsteki yolcuyu yakan göstericinin Truva atından bir farkı olmadığını anlatan gayet iyi bir benzetme.”</p>

      <p class="osman-duz"><span>Erdoğan Bey’in söyledikleri Duran’ın hoşuna gitti. Ortaokuldan itibaren okuduğu Dante’nin</span> <span class="char-style-override-9">İlahi Komedya</span><span>’sının, geçen yedi yüz yıla rağmen tazeliğini koruyor olduğunu ilk kez somut bir şekilde hissetti. Ünlü yazarın, Truva Savaşı’ndan hareketle dile getirdiği “kardeş savaşları” eleştirisi, tazeliğini Tarlabaşı örneğinde de görüldüğü üzere sürdürüyordu. “Demek” diye düşündü genç oyuncu, “sadece bu örnek bile, üç bin küsur yıldır, kardeşin kardeşi vahşice yok etmeye çalıştığını göstermeye yetiyor da artıyor bile.”</span></p>

      <p class="osman-duz"><span>Duran’ı vardığı bu sonuçtan daha çok şaşırtan ise, daha önce</span> <span class="char-style-override-9">İlahi Komedya</span><span>’ya yaşayan bir metin olarak bakmaması oldu. “Aslında” diye düşündü genç oyuncu, “sadece</span> <span class="char-style-override-9">İlahi Komedya</span><span>’yı değil, kim bilir ne çok metni eskiye dair sanarak okuyup geçiyoruz.”</span></p>

      <p class="KB" id="toc_marker-9-8">Geride Kalan</p>

      <p class="osman-duz">Üç arkadaş ve uzunca süredir birlikte oldukları Erdoğan Bey tekrar dışarıya baktıklarında, göstericilerin dağılmış olduğunu gördüler. Geride, enkaza dönüşmüş bir insanlık hali bırakıp gitmişlerdi.</p>

      <p class="osman-duz">Az önce Tarlabaşı’nı inleten göstericilerin feryatları, yerini giderek yaklaşan itfaiye araçlarının ve ambulansların siren seslerine bırakmıştı.</p>

      <p class="osman-duz">Duran, Gizem ve Burak, karşılaştıklarından bu yana, Erdoğan Bey’in cep telefonuna ilk kez hamle ettiğini gördüler.</p>

      <p class="osman-duz">“Şimdi Ömer Hayyam’dan aşağıya doğru yürümeye başlayacağız. Tam yolun bittiği noktaya gel.”</p>

      <p class="osman-duz">Erdoğan Bey’in konuşmasına kulak misafiri olan büfeci, tehlikenin tümüyle geçmiş olduğunu düşünmüş olsa gerek, dükkânının yarıya kadar inik olan kepengini kaldırdı ve gördükleri karşısında ağız dolusu söylendi. Boş yere başına dünya kadar iş çıkaran göstericiler hakkında söylemediğini bırakmadı. Sonra çabucak dükkânın arkasına gidip uzun saplı bir süpürgeyle geri döndü.</p>

      <p class="osman-duz">Dört arkadaş, daha kendileri ayrılmadan kaldırıma düşen taşları ve cam kırıklarını temizleme telaşına düşen adama teşekkür ettiler, geçmiş olsun dediler. Büfeci de savaşın ortasında birbirine tek kelimesini bile anlamadığı şiirler okuyan üç genç ile onların şiirlerini yorumlamaya çalışan tuhaf adama geçmiş olsun dedi ve dikkatli olmalarını tembih etti.</p>

      <p class="osman-duz">Erdoğan Bey ve üç genç, az önce bir meydan savaşının gerçekleştiği Tarlabaşı’na son bir göz atıp Ömer Hayyam’a saptılar. Yokuşun sonuna yaklaşırlarken, Erdoğan Bey üç gence kahvaltı teklifinin sürdüğünü söyledi ve çabucak bir plan yaptı:</p>

      <p class="osman-duz">“Önce Gizem’in otomobilinden kıyafetlerini alırız, sonra bir yerde dizkapaklarına pansuman yaptırırız, ardından sizi evime kahvaltıya götürürüm.”</p>

      <p class="osman-duz">Gençlerden hiçbiri Erdoğan Bey’in teklifini geri çevirmeyince plan uygulamaya konuldu.</p>
    </div>
  </div>
</body>
</html>
