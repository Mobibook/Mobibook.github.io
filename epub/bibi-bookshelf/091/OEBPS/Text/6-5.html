<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>6-5.html</title>
  <link href="../Styles/template.css" rel="stylesheet" type="text/css" />
  <meta content="urn:uuid:c75c0c9f-d470-44c8-85e1-a0db56922462" name="Adept.expected.resource" />
</head>

<body>
  <div id="x6-5.html" xml:lang="tr-TR">
    <div class="Basic-Text-Frame">
      <p class="Govde"></p>

      <p class="BB" id="toc_marker-5">III</p>

      <p class="osman-ara para-style-override-13">HER İSTEDİĞİNİ</p>

      <p class="osman-ara para-style-override-12">YERİNE GETİREBİLENİN İSTEĞİ</p>

      <p class="osman-duz">Kumar arkadaşını uğurladıktan sonra gençlerin masasına dönen Erdoğan Bey, Duran’ın yüzünün değişmiş olduğunu fark etti. Belli ki genç adam tanık olduğu olumsuzluklardan etkilenmiş ve acı çekmeye başlamıştı. Buna karşılık Burak ve Gizem’in keyifleri yerinde görünüyordu. Anlaşılan istedikleri oluyor, planları öngördükleri gibi yürüyordu.</p>

      <p class="osman-duz">“Yoruldunuz mu?” diye sordu herkese birden Erdoğan Bey.</p>

      <p class="osman-duz">İlk cevap Gizem’den geldi:</p>

      <p class="osman-duz">“Bu koltuğa oturuncaya kadar kendimi yorgun hissediyordum. Ama şimdi iyiyim.”</p>

      <p class="osman-duz">Erdoğan Bey sadece güzel kıza yönelik olarak “Haklısınız” dedi. Hemen ardından, yine sadece ona bakarak “Yorulmanıza yol açtığım için özür dilerim” diye ekledi.</p>

      <p class="osman-duz">Nedense Burak araya girdi ve Gizem’in yerine cevapladı Erdoğan Bey’i:</p>

      <p class="osman-duz"><span>“Hiç olur mu öyle şey! Asıl biz özür dileriz, eğer sizi yorduysak. Bu geceyi evimizde oturarak ya da takıldığımız mekânlardan herhangi birinde de geçirebilirdik. Bu durumda, aklımıza bile gelmezdi İstanbul’un bir yerlerinde insanların böyle hayatlar yaşıyor olduğu.”</span></p>

      <p class="osman-duz">Duran, içten içe de olsa Burak’a hak verdi. Arkadaşı doğru söylemişti. Geceyi annesi ve babasıyla ya da odasında yalnız başına veya arkadaşlarıyla hep gittiği yerlerden birinde geçirseydi, İstanbul’un dibinde bir yerlerde, insanların kan ve dehşeti yaşıyor olduklarını nereden bilebilirdi?</p>

      <p class="osman-duz">Ya da, dile bile kolay gelmeyen otuz milyon doların yarım dakika gibi kısa bir sürede el değiştirme öyküsünü, sözgelimi bir gazete haberi olarak okusa, masal gibi algılamaz mıydı?</p>

      <p class="osman-duz">Delikanlının derin bir şekilde içine dönmüş olduğunu fark eden Erdoğan Bey, daha çok ona bakarak “İsterseniz sizi azat edebilirim” dedi.</p>

      <p class="osman-duz">Duran şaşırdı. Burak ve Gizem, gecenin bitecek olmasına üzüldüler. İkisi de saatlerine bakıp, zamanın nasıl da çabuk geçmiş olduğundan yakındılar.</p>

      <p class="osman-duz">Erdoğan Bey’in “Dağılalım mı?” anlamına gelecek “İsterseniz sizi azat edebilirim” cümlesiyle birlikte, Duran’ın tuhaf adamdan kolay kurtulamayacaklarına dair görüşü yerle yeksan oldu. Nedense, cehenneme yolculuk gibi değerlendirmeye başladığı geceden kurtulamayacağı hissine kapılmış, elini verdiği için kolunu kurtaramayacağını düşünmüştü.</p>

      <p class="osman-duz">Düşüncelerinin anlamını kendisine bile ifade etmekte zorlanan genç oyuncu birden “Bizden kurtulmak mı istiyorsunuz yoksa?” diye sordu. Ve derhal saçmaladığına karar verdi. En azından başka bir şey söylememeli, ağzından tek sözcük bile çıkarmamalıydı.</p>

      <p class="osman-duz">Ama Gizem ve Burak ne demek istediğini anlamak için kendisine bakmaya başlamışlardı bile. Yine de Duran kararlıydı. Başka hiçbir şey söylemeyecekti.</p>

      <p class="osman-duz">Erdoğan Bey delikanlının konuşmaya devam etmeyeceğini anlayınca, az önce sorduğu soruya cevap vermesi gerektiğini düşündü. “Bunu da nereden çıkardınız Duran?” dedi.</p>

      <p class="osman-duz">Duran sanki anlamamış gibi “Neyi?” diye sordu adama.</p>

      <p class="osman-duz">“Sizden kurtulmak istediğimi!”</p>

      <p class="osman-duz">Delikanlı bu sözler üzerine bir milyon saat konuşabileceğinden ne kadar eminse, cevap vermemesi gerektiğinden de o kadar emindi. Otoyoldan önceki son çıkış misali, yönünü “Bilmem” tabelasına çevirdi.</p>

      <p class="osman-duz">Onun “Bilmem” sözü üzerine, Erdoğan Bey öteki iki gence baktı. Güzel kız sessiz kaldı. Bu durumda arkadaşının yardımına koşmak Burak’a düştü:</p>

      <p class="osman-duz">“Duran da bizim gibi ilginç bir gece geçirdi Erdoğan Bey. Bizden kurtulmak mı istiyorsunuz diye sorarken, birlikte cehennemin dibine doğru çıktığımız yolculuktan vazgeçtiğinizi düşündü ve korktu bence.”</p>

      <p class="osman-duz">Genç oyuncu iyice şaşırdı. Arkadaşı başta kendisine yardımcı olmaya çalışıyormuş gibi görünse de sonra içinde cehennem ve yolculuk gibi iki önemli kavram da bulunan tuhaf bir cümle kurmuş, durumu iyice içinden çıkılamaz hale sokmuştu. Ne söyleyeceğini bilemedi. Soru mu sormalı yoksa yorum mu yapmaya çalışmalıydı? Sonunda her ikisini de yapmamaya, susmaya karar verdi.</p>

      <p class="osman-duz">Erdoğan Bey aniden ayağa kalktı ve gençlerin hepsine ilginç gelecek bir cümle kurdu:</p>

      <p class="osman-duz">“O, her istediğini yerine getirebilenin isteğiyle burada!”</p>

      <p class="osman-duz">Erdoğan Bey ayağa kalkınca, gençler de ayaklandı. Bu esnada tuhaf adam konuşmasını sürdürdü:</p>

      <p class="osman-duz">“Ve o, cehennemin dibine doğru çıktığı yolculuğa, ne zaman isterse, benimle ya da bensiz devam edebilir.”</p>

      <p class="osman-duz">Duran, nutku tutulmuş gibi bir Erdoğan Bey’e bir Burak’a baktı.</p>

      <p class="osman-duz">Önce, arkadaşı cehennemin dibine doğru çıkılan yolculuktan söz etmiş; sonra, hayatı boyunca karşılaştığı en tuhaf adam, <span class="char-style-override-9">İlahi Komedya</span>’da, “Cehennem” bölümünün “Üçüncü Kanto”sunda, öfkelenmemesini öğütleyerek Vergilius’un, Kharon’a söylediği sözleri tekrarlamıştı.</p>

      <p class="osman-duz">Genç oyuncu açısından, durum tahammül edilebilir olmaktan çıktı. Suskunluğunu daha fazla devam ettirmesi mümkün değildi. Ayakta ve tam karşısında bulunan adama alaycı bir tonla cevabı zor bir soru sordu:</p>

      <p class="osman-duz">“Burası cehennem ve yoksa siz de Vergilius musunuz?”</p>

      <p class="osman-duz">Şaşırma sırası Erdoğan Bey’e gelmişti. “Yooo” dedi. Burak ve Gizem’e döndü, anlamaya çalışan gözlerle “Vergilius da kim?” diye sordu.</p>

      <p class="osman-duz">Burak “Vergilius <span class="char-style-override-9">İlahi Komedya</span>’dan bir karakter. Oyunda onu ben canlandırıyorum” diye cevapladı Erdoğan Bey’i.</p>

      <p class="osman-duz">Gizem “Cehennem’den çıkana, bir başka deyişle Beatrice devreye girene kadar, Dante’ye o eşlik ediyor” diye destekledi Burak’ın görüşünü.</p>

      <p class="osman-duz">Erdoğan Bey ayakta olmalarına aldırmadan uzun uzun düşündü. Sonunda cevabını verdi:</p>

      <p class="osman-duz">“Şimdi sorunun cevabını verebilirim delikanlı: Evet, burası cehennem. Bir başka deyişle dünya! Ama seni temin ederim ki ben Vergilius değilim.”</p>

      <p class="osman-duz">Aynı anda Burak, sıranın kendisine gelmiş olduğunu düşündü:</p>

      <p class="osman-duz">“Saat ilerledi, alkol ve yoğunluk zihnimizi iyiden iyiye bulandırmaya başladı. Duran çalıştığımız <span class="char-style-override-9">İlahi Komedya</span>’yı içinde yaşadığımız durumla karıştırıyor. En ilginci de sizi Vergilius’a benzetmesi oldu. En iyisi biz müsaadenizi isteyelim. Eğer sizin için de uygunsa, gelmek isteyenler yarın gece yarısından önce buraya gelir, öteki cehennem olan dünyada ve onun küçük bir modeli olan İstanbul’da, sizle çıkmış oldukları yolculuğu sürdürürler. Ben mutlaka geleceğim.”</p>

      <p class="osman-duz">Burak sözlerini tamamlar tamamlamaz “Ben de” dedi güzel kız onu desteklercesine.</p>

      <p class="osman-duz">Duran konuşmamayı tercih etti.</p>

      <p class="osman-duz">Erdoğan Bey’in son sözleri “O halde hepinize iyi geceler” oldu.</p>

      <p class="KB" id="toc_marker-5-1">İngiliz Destesi Ne Diyor?</p>

      <p class="osman-duz">Duran, taksiciye verdiği paranın üstünü beklerken aramaya koyulduğu anahtar destesini, adam parasının üzerini uzatırken buldu. Anahtarları sağ cebinde, Cebrail’in trende unuttuğu kalın <span class="char-style-override-9">İlahi Komedya</span> cildinin altındaydı.</p>

      <p class="osman-duz">Genç oyuncu, ağır demir kapının mermer eşiğe sürtünürken çıkardığı sesi her zaman olduğu gibi o gece de engelleyemedi. “İnşallah” diye dua etti, “annem yatağından çıkmaya üşenir de bu saate kadar nerede olduğumun ifadesini almaya kalkmaz.”</p>

      <p class="osman-duz">Montunu girişteki portmantoya, üst kattan gelebilecek sesi dinleyerek astı. <span class="char-style-override-9">İlahi</span> <span class="char-style-override-9">Komedya</span>’sı elinde, merdivenlere doğru yürüdü.</p>

      <p class="osman-duz">Duran salonun önünden geçerken, her zaman olduğu gibi kapının altından ışık sızıp sızmadığını kontrol etti. Babası, arada bir yaptığı gibi o akşam da annesinin koynu yerine, gecenin sessizliğine sığınmayı seçmiş olabilirdi.</p>

      <p class="osman-duz">Düşündüğü gibi çıktı. Merhaba demeden odasına çıkması halinde yaşlı Pisani’nin kırılacağını bildiği için yönünü değiştirdi, salonun kapısını açıp başını uzattı:</p>

      <p class="osman-duz">“Merhaba Padre.”</p>

      <p class="osman-duz">Loş ışıkta siluet gibi görünen yaşlı adam, oğlu içeri girince, sehpaya paralel duran vücudunu dik hale getirdi, gözlüğünü çıkardı.</p>

      <p class="osman-duz">“İçeri gel Duran. Hoş geldin. Ben de tam senin için tarot açmaya başlamıştım. Bu açılımı mutlaka görmen gerekiyor.”</p>

      <p class="osman-duz">Yorgunluktan ölüyor olsa da, genç adamın içeri girip babasının açtığı tarot falını dinlemekten başka çaresi kalmamıştı. Elinde <span class="char-style-override-9">İlahi Komedya</span>’sı, ipek örtü ve yanan mumla güzelleştirilmiş sehpanın karşısındaki koltuğa yerleşti. Kartların masaya konuluş şeklini çözdü ama hangi deste olduğunu anlayamadı.</p>

      <p class="osman-duz">“Hangi deste bu Padre?”</p>

      <p class="osman-duz">Bay Pisani en yenisi yirmi yıllık olmak üzere birbirinden değerli çok sayıda tarot destesine sahipti. Duran, bu destelerden bazılarının ünlü müzayede şirketlerinin açıkartırmalarında satın alındığını biliyordu. Bizzat tarot falı bakıyor olmasa, bu özelliği Bay Pisani’yi kuşkusuz sadece iyi bir tarot destesi koleksiyoncusu yapardı ama öyle değildi. Otuzdan fazla açılımı kendine özgü yorumlayışıyla, uzunca bir süredir Bay Pisani konunun uzmanı çevreler tarafından bile bir üstat olarak görülüyordu.</p>

      <p class="osman-duz">Baba Pisani “Otantik İngiliz desteyle, Gül Haç açılımına göre bakıyorum” diye cevapladı oğlunun sorusunu.</p>

      <p class="osman-duz">Duran tam babasının tüm kâğıtları tek tek açıklamaması için laf olsun diye Allah’a yakarmaya başlayacakken, aklına Erdoğan Bey geldi. Ne demişti tuhaf adam üstelik Pascal’ı dayanak göstererek Allah’a inanmak konusunda? En azından yazı tura atmasını, bu durumda hiç olmazsa yüzde elli kazanma ihtimalinin olacağını tavsiye etmemiş miydi? “Aslında” diye düşündü genç adam, “hiç de mantıksız değil.” Bu kez biraz daha inanmış olarak “Lütfen Allah’ım, babamın bütün kartları açmasına engel ol. Bir an önce odama çıkıp yatayım” diye dua etti.</p>

      <p class="osman-duz">Duran düşünürken babası konuşmaya başladı:</p>

      <p class="osman-duz">“İlk kartın, kader çarkı...”</p>

      <p class="osman-duz">Eyvah, diye düşündü Duran. Duası boşa gitmiş, korktuğu başına gelmişti. Tekrar Erdoğan Bey ve ünlü matematikçi Pascal hakkında düşündü. Bu arada babasının konuşmaya bir hayli kararlı başlamış olduğunu fark etti. Demek tam da inançlı biri olmaya karar vermişken Allah kendisine yardım elini uzatmamış, babasıyla onu baş başa bırakmıştı. O düşünürken babası anlatmayı sürdürüyordu:</p>

      <p class="osman-duz">“Değişime karşı direnmemende yarar var oğlum. Kaderin sana sunduklarını, birer hediye olarak kabul et. Unutma ki iyi de kötü de ihtiyaç duyduğumuz için bizimle. Önünde daha hızlı davranmanı gerektiren bir zaman dilimi var. Bu özel dönemde, her şeyin bir sebebi ve sonucu olduğunu fark edeceksin. Şunu unutma: Bazı durumlarda, kontrolü tümüyle kaybedip kendini gelişmelere bırakman, gelecekte gücünü artırmanı sağlayabilir...”</p>

      <p class="osman-duz">Yumuşak ses tonu ve aralarda verdiği uzun eslerle konuşan tombalak Bay Pisani’nin sözleri, salonun kapısı hışımla açılınca kesildi.</p>

      <p class="osman-duz">Geniş geceliğinin içinde bile ince görünen vücudu, serbest bırakılmış, kıvırcık, beyaz ve gür saçlarına rağmen sıskamsı yüzüyle Bayan Pisani içeriye bir ateş topu gibi düştü:</p>

      <p class="osman-duz">“Nedir bu böyle, bir uyku uyutmadınız baba oğul? Saatin kaç olduğunun farkında mısın Durante Pisani? Saat dörde geliyor! Az sonra horozlar ötecek, sen daha eve yeni teşrif ediyorsun! Ya sana ne demeli Bay Pisani? Bravo! Söyle bakalım şimdi bana, gecenin dördünde tarot bakmak akıllı işi midir? Böyle giderse, toplayacaksın bütün şeytanları başımıza!”</p>

      <p class="osman-duz">Bayan Pisani’nin hışmından nasibini alan baba oğul birbirlerine baktılar. Duran’ın aklına, az önce babasından kendisini kurtarsın diye Allah’a ettiği dualar geldi. “Demek oluyor” diye düşündü biraz eğlenerek. Bu arada kızgın kadın konuşmasını sürdürdü:</p>

      <p class="osman-duz">“Saat 24.00’ü çoktan geçtiğine göre, bugün cumartesi. İkinize de aferin! Dün akşam İsa Mesih’in ıstırapları ve ölümü için düzenlenen duadan kaytardığınız yetmiyormuş gibi, hiç olmazsa bu sabah yapılacak övgü duasını kaçırmayalım, der gibi bir haliniz de yok.”</p>

      <p class="osman-duz">Bayan Pisani eşini ve oğlunu aşağılar biçimde başlattığı konuşmasını giderek tehdide dönüştürdü:</p>

      <p class="osman-duz">“Ama yarın akşam gerçekleşecek Paskalya ayininden kaçabileceğinizi aklınıza bile getirmeyin. Ayrıca pazar gününün Paskalya olduğunu unutursanız, bilin ki kıyameti koparırım. O kadarla da kalmam, ikinize de dünyayı dar ederim. Pazar günü tüm aile burada toplanacak ve hep birlikte yemek yiyeceğiz. Sonra da akşam ayinine gideceğiz. Anlaşıldı mı? Şimdi herkes yatağına! Marş marş!”</p>

      <p class="osman-duz">Bayan Pisani’nin dehşet verici azarı, iki koca adamın iki iyi çocuğa dönüşmesine yetti de arttı bile. Paşa paşa merdivenleri tırmanan baba oğul Pisaniler, birbirlerine iyi geceler bile diyemeden soluğu odalarında aldılar.</p>

      <p class="osman-duz">Duran, eve girdiği andan itibaren elinden bırakmadığı <span class="char-style-override-9">İlahi Komedya</span>’yı komodinin üzerine bırakıp başucu lambasını yaktı. Saate baktı, gün az sonra ışıyacaktı. Yatağına uzandı. Akşamüstünden itibaren, yani yaklaşık on iki saattir yaşadıkları gözlerinin önünden bir film şeridi gibi geçmeye başladı. Başından geçenler aslında hiç de hoş değildi!</p>

      <p class="osman-duz">Genç adam kafasını dağıtmak için biraz kitabına göz atmayı düşündüyse de eli gitmedi. Yorgundu, dinlenmeliydi. Uykuya dalmak üzere lambayı kapattı.</p>
    </div>
  </div>
</body>
</html>
