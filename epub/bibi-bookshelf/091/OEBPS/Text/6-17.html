<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>6-17.html</title>
  <link href="../Styles/template.css" rel="stylesheet" type="text/css" />
  <meta content="urn:uuid:c75c0c9f-d470-44c8-85e1-a0db56922462" name="Adept.expected.resource" />
</head>

<body>
  <div id="x6-17.html" xml:lang="tr-TR">
    <div class="Basic-Text-Frame">
      <p class="Govde"></p>

      <p class="BB" id="toc_marker-13">III</p>

      <p class="osman-ara para-style-override-12">CADDE-İ KEBİR’DE</p>

      <p class="osman-duz">Cafebar’ın önünden ilk ayrılan Duran oldu. Metroyla Levent’e gideceği için onun yolu ötekilerden farklıydı.</p>

      <p class="osman-duz">Provaya otomobiliyle gelen Cebrail, Gizem ve Burak’ı gidecekleri yerlere bırakmayı teklif ettiyse de iki oyuncu Cadde-i Kebir’de işleri olduğunu söyleyerek onu geri çevirdiler. Yönetmen iki oyuncudan ayrılmak üzereyken bir noktaya ayaküstü temas etti:</p>

      <p class="osman-duz">“İçeride yardımcı olduğunuz için teşekkür ederim. Tercihim, Duran’ın her şeyin bir plan dahilinde yürüdüğünü hiçbir zaman anlamaması. En azından, oyun seçicilerin karşısına çıkana kadar, bir plan yaptığımızı asla kabul etmeyeceğiz. İlk gerçek performansa kadar ağzımızı sıkı tutmazsak, işin sihri bozulabilir. Böyle olursa, kendi elimizle bir felakete imza atmış oluruz. Ne dersiniz, haksız mıyım?”</p>

      <p class="osman-duz">İki oyuncu yönetmene hak verdiklerini söylediler. Bunun üzerine Cebrail, Gizem ve Burak’ı Cafebar’ın önünde bıraktı, otomobilini park ettiği yere doğru uzaklaştı.</p>

      <p class="osman-duz">O da ayrılınca, Gizem “Biraz yürüyelim mi Burak?” diye sordu.</p>

      <p class="osman-duz">Burak “Bir deneyelim” diye cevapladı güzel kızı. Yürümeye başlarlarken, neden böyle söylediğine açıklık getirdi:</p>

      <p class="osman-duz">“Kuşkusuz hiç kimsenin olmadığı, perdeleri çekilmiş bir odayı tercih ederdim. Kapalı mekânlarda otururken bile zorluk çekerken, yan yana yürüdüğümüzde kendimi nasıl hissederim bilemem.”</p>

      <p class="osman-duz">Burak’ın sözleri Gizem’in gülümsemesine yol açtı.</p>

      <p class="osman-duz">“Yoksa bana kur mu yapıyorsun Burak?”</p>

      <p class="osman-duz">Delikanlı geri çevrilirim korkusuyla “Yooo” dedi ıkına sıkına ama devam etti:</p>

      <p class="osman-duz">“Sana hayret ve arzuyla bakanları izlemekten bitap düşüyorum. Mesela şu sportif, mistik, çılgın, havalı barmen... Cafebar’ın her türlü müşterisi... Üstelik kadınlı erkekli... Sana bir şey sormak istiyorum Gizem, bu kadar güzel olmak senin için de zor olmuyor mu?”</p>

      <p class="osman-duz">Güzel kız, arkadaşının sorusunu iltifat ya da kur gibi algılamamayı tercih etti. Sanki teknik bir soruya cevap verir gibi konuştu:</p>

      <p class="osman-duz">“Neden zor gelsin, tersine her işimi kolaylaştırıyor.”</p>

      <p class="osman-duz">Burak şaşırdı. “Nasıl yani?” diye sordu.</p>

      <p class="osman-duz">Gizem bu soruya, bir soru sorarak cevap verdi:</p>

      <p class="osman-duz">“<span class="char-style-override-9">İlahi Komedya</span>’da Beatrice’i oynamak kolay iş mi mesela?”</p>

      <p class="osman-duz">Burak, yakınlaşma çabasının güzel kız tarafından ustalıkla püskürtüldüğünü düşündü. Yine de Gizem’in sorusuna uygun bir cevap vermeliydi:</p>

      <p class="osman-duz"><span>“Doğru. Beatrice daha çok uhrevi bir karakter ama bunun bir de dünyevi boyutu var. Benim sorum da daha çok onunla ilgili zaten.”</span></p>

      <p class="osman-duz">Burak, az önce kırılan gururunu da tamir edebilmek için sözlerini sürdürmesi gerektiğini düşündü:</p>

      <p class="osman-duz">“Yüce bir kişiliğe sahip bile olsa, eminim Dante de kara kuru, eciş bücüş bir kadını cennette yanında istemezdi. Ben de güzelliğine övgüler düzerken bunu söylemeye çalıştım zaten.”</p>

      <p class="osman-duz">Gizem, arkadaşının geri çekilmesine sevindi. Burak’ın koluna girdi ve sözlerine teşekkür etti. Bununla da yetinmedi. “O halde biraz daha yakınlaşıp, onları kıskandıralım mı?” diye sordu.</p>

      <p class="osman-duz">Burak, güzel kızın özellikle de bu sözleri üzerine sonuç alma ihtimalinin sıfır olduğunu iyice kavradı. Yine de savaştan vazgeçmediğini hissettirmek istedi:</p>

      <p class="osman-duz">“Bu arada, sakın benim Hazreti Muhammed’i miraca çıkaran yarım at olduğumu unutma. Senin gibi benim de uhrevi bir kişiliğim var. Yine de bir yarım at öteki yarım insan. Ne olur ne olmaz diye söylüyorum.”</p>

      <p class="osman-duz">Gizem, arkadaşının söylediklerinin yenilmeyi kabullenmeyenlere dair aşk sözleri olduğunun tabii ki farkındaydı. En iyisi konuyu değiştirmek olacaktı:</p>

      <p class="osman-duz">“Söyler misin bana, gecikmeyle bile olsa, Duran kendisine ilk dakikadan itibaren planlı bir davranışta bulunduğumuzu öğrenirse ne yapar?”</p>

      <p class="osman-duz">Burak güzel kızın sözleri üzerine epey düşündü. Sonunda “Bilemiyorum” dedi.</p>

      <p class="KB" id="toc_marker-13-1">Geçmişin İzinde</p>

      <p class="osman-duz">Gizem ve Burak Galatasaray Lisesi’nin dev demir kapılarını sağ yanlarında bırakırken, Duran metronun Taksim durağına ulaştı. Yol boyu yüzlerce düşünceyle boğuştuktan sonra, yürüdükçe yaklaşan klarnet ve keman sesi genç oyuncuya ilaç gibi geldi. İki müzisyenin seslendirdikleri parçayı çok iyi biliyordu. Kemancı ve klarnetçi, İtalya’ya her gidişinde arkadaşlarına hediye götürdüğü <span class="char-style-override-9">İstanbulin</span> isimli CD’den “Sultaniyegâh Sirto”yu seslendiriyorlardı. Duran, dünyaca ünlü müzisyen Cihat Aşkın’ın, bu ve benzeri çalışmalarla klasik Türk müziğine hayat öpücüğü veren müzisyenlerin başını çektiğini düşündü. Her geçişinde yaptığı gibi müzisyenlere iyice yaklaştı, önceden hazırlamış olduğu metal paraları, fazla şakırdatmamaya özen göstererek, utangaç keman kutusuna usulca bıraktı.</p>

      <p class="osman-duz">Duran trene doğru, bu kez de ıslığında ikilinin seslendirdiği “Sultaniyegâh Sirto” olmak üzere yürüdü. Merdivenlerin dibinde yolcular yine koşuşuyorlardı. Aklına birkaç gün önce yaşadığı deneyim geldi. Dersini almış olduğu için bu defa koşmadı. Merdivenlerin hızına teslim oldu. Ayrıca, eğer tren kalkmak üzereyse risk almamaya da kendi kendine söz verdi.</p>

      <p class="osman-duz">Duran, az önce müzisyenleri dinlerken ara verdiği düşüncelerine geri döndü. Yirmi beş yıllık hayatını, bir saniyesini bile atlamaksızın yan yana getirse, geçen beş gün içinde yaşadıklarının toplamı kadar yoğunluk elde edemezdi. “Peki, nasıl oldu bu?” diye sordu kendi kendine. Cebrail’in Cafebar’da anlattıklarına inanacak olursa, metroda unuttuğu <span class="char-style-override-9">İlahi Komedya</span> nüshası ile başından geçenler arasında hiçbir bağlantı yoktu. Bu durumda, 5 Nisan akşamı bir yanlış anlama sonucu Cafebar’a gitmişti. Sonra Burak vasıtasıyla Erdoğan Bey’le tanışmış ve her şey rastlantısal olarak ardı ardına gelmişti. “Gel de inan!” diye söylendi. Aklına birden, Erdoğan Bey ile Cebrail’in de tanışıyor oldukları geldi. Yetmiyormuş gibi, Erdoğan Bey’in şoförü de yönetmenin dayısıydı.</p>

      <p class="osman-duz">Hareket etmek üzereymiş gibi görünmeyen trenin açık kapısına doğru yürürken “Tesadüfün bu kadarı da fazla!” diye söylendi genç adam. Boş bir yer bulup oturunca “Neden olmasın?” diye sordu kendi kendine. Sonra yine, bazı üst üste gelişlerin aklı zorladığından hareket edip fikir değiştirdi. Az sonra tren hareket ederken son kararını vermişti. Yaşayageldiği koca macera, bir tesadüfler zincirinin eseri olamazdı.</p>

      <p class="osman-duz">Tren Levent istasyonuna yaklaşırken Duran’ın aklına, bir gece önce depodan ayrılırken Erdoğan Bey’in söylediği son sözler geldi. Ne demişti otomobilin penceresini açarak? Genç oyuncu tuhaf adamın söylediklerini kelimesi kelimesine hatırladı:</p>

      <p class="osman-duz">“Gün başlayalı iki saat kırk beş dakika oldu. Bugün değil, yarın akşamüstü 17.00’de, şoförüm evinin önünde olacak. Görmeni istediğim bir yer daha var. İstersen gelirsin.”</p>

      <p class="osman-duz">Duran gayriihtiyari saatine baktı. 14.45’ti. Anorağının koluyla, derhal saatini kapattı. “Hayır, hayır, hayır! Bırak niyetlenmeyi, düşünme bile” dedi kendi kendine. “Hayır, Erdoğan Bey” diye devam etti ve ekledi: “Bu kez olmaz!”</p>

      <p class="osman-duz">Genç adam istasyondan çıktıktan sonra eve gitmek üzere taksiye atlarken de Erdoğan Bey’in çağrısını düşündü:</p>

      <p class="osman-duz">“... akşamüstü 17.00’de, şoförüm evinin önünde olacak. Görmeni istediğim bir yer daha var. İstersen gelirsin.”</p>

      <p class="KB" id="toc_marker-13-2">Gizli İlimlere Devam</p>

      <p class="osman-duz">Duran eve düşünceler eşliğinde ulaştı. Ayaklı saat tam da o adımını evden içeri atarken üç kez çaldı.</p>

      <p class="osman-duz">Başını uzatıp içeriye baktığında, salonda çay içildiğini gördü. İyi bir evlat olarak, ailesiyle birlikte çay içmesinin uygun olacağını düşündü ve neşe içinde salona girdi:</p>

      <p class="osman-duz">“Merhaba dünyanın en güzel annesi ve en yakışıklı babasına!”</p>

      <p class="osman-duz">Daha salondan girmeden iyi evlat rolünü oynamaya karar verdiği için, önce annesini sonra babasını öptü ve kendini bir koltuğa attı.</p>

      <p class="osman-duz">“Ne o padre, bugün bir değişiklik yapmışsın, tarot bakmıyorsun?”</p>

      <p class="osman-duz">“Yine de gizli ilimlerle ilgilenmeye devam ediyorum” diye cevap verdi babası ve elindeki hayli kalın İtalyanca kitabı havaya kaldırdı.</p>

      <p class="osman-duz">“Dante var ya, Tapınak şövalyesiymiş! Biliyor muydun? Kilise’nin onu 1921 yılına kadar görmezden gelmesinin nedeni de buymuş.”</p>

      <p class="osman-duz">Duran duyduklarına şaşırmadı. “Senin gibi bir gizli ilimler uzmanının bunu yeni öğreniyor olmasına şaşırdım” dedi ve ekledi:</p>

      <p class="osman-duz">“Adam o günün koşullarında bile laikliğin ve birleşik Avrupa’nın sıkı savunucusu. İşine gelmez tabii böyle bir yaklaşım Kilise’nin. Köprülerin altından epey su akıp koşullar değişince, düşmanlığı sürdürmenin gereği kalmadığını düşündüler. Dünya her geçen gün Dante’nin önünde biraz daha fazla saygıyla eğilmeye başlayınca, geri adım atmaktan başka çareleri kalmadı. Tapınak Şövalyeleri için de aynı politikayı uygulamadılar mı? Yüzyıllar boyunca düşmanca davrandıkları ‘İsa’nın Fakir Askerleri’ni, üstelik yanlış düşündüklerini itiraf ederek bir gecede akladılar.”</p>

      <p class="osman-duz">Genç adam, anlattıklarının babasının ilgisini çektiğini anlayınca konuşmasını sürdürdü:</p>

      <p class="osman-duz">“Dante’ye gizli ilimler açısından yaklaşıyorsan eğer, daha önemli bir şey var: Alighieri 1316’da Kraliyet Piskoposu Grande della Scala’ya bir mektup yazdı ve <span class="char-style-override-9">İlahi Komedya</span>’yı kastederek, kaleme aldıklarının en azından iki farklı şekilde okunması gerektiğine dikkat çekti. Dedi ki: ‘Bir anlam harflerin kendisinden, ötekiler o harflerin aslında ne için kullanıldığından gelir.’ Ne demek istedi sence bu sözlerle?”</p>

      <p class="osman-duz">Bay Pisani oğlunun sorduğu soruya cevap vermek için hiç düşünmedi:</p>

      <p class="osman-duz">“Yazdıklarının, görünür ve alegorik olmak üzere en az iki anlamı olduğuna dikkat çekti. Bir yerde, <span class="char-style-override-9">İlahi Komedya</span>’nın üç ayrı biçimde okunması gerektiğini okumuştum.”</p>

      <p class="osman-duz">Duran babasının verdiği cevabı beğendi. Son beş gündür başından geçen olaylardan sonra, kendisinin de <span class="char-style-override-9">İlahi Komedya</span>’yı farklı algılamaya başladığını düşündü. Bu görüşünü babasıyla paylaşmalı mıydı? Üstelik yanlarında annesi de varken ortalığı karıştırması doğru olur muydu? Soyut konuşmaya devam etti:</p>

      <p class="osman-duz">“Üzerine çalışma yapmış herkes, neredeyse aynı noktada birleşiyor: Dikkatli bir okuma yapılmadan, <span class="char-style-override-9">İlahi Komedya</span>’yı anlamak mümkün olmaz. Bu yaklaşım, tabii ki derinliği olan her eser için geçerli ama <span class="char-style-override-9">İlahi Komedya</span> bunların belki de en özeli. İçerdiği alegori ve sembolleri anlayabilmek için masaya pek çok referans kitabıyla oturmak gerekiyor. Ben bunu defalarca yaptım. Yine de sıfıra sıfır, elde var sıfır!”</p>

      <p class="osman-duz">Baba oğlun konuşmalarını ilgilenmiyormuş gibi yapıp ilgiyle dinleyen Bayan Pisani, oğlunun samimi özeleştirisini beğendi. Yine de yorumunu olumsuz yapmayı seçti:</p>

      <p class="osman-duz">“Yani, na to kafari, na to mermari!”</p>

      <p class="osman-duz">Annesinin, zengin deyim dağarcığından bu kez de Rumca bir şey bulup çıkarması genç adamı güldürdü. “Evet, işte kafa işte mermer” dedi laf arasında annesine ve babasıyla konuşması henüz tamamlanmadığı için, kaldığı yerden devam etti:</p>

      <p class="osman-duz">“Padre, okuduğun kitapta, <span class="char-style-override-9">İlahi Komedya</span>’nın sayısal sembolizması üzerine bir şeyler var mı?”</p>

      <p class="osman-duz">Yaşlı adam başını salladı.</p>

      <p class="osman-duz">“Dante üç, yedi ve özellikle de yirmi iki sayısını esas alan bir metin yazmış. Biliyorsun yirmi ikinin hem kabalada hem tarotta çok özel yeri var...”</p>

      <p class="osman-duz">Bay Pisani anlattıkça anlattı. O laflarını tamamlayınca, oğlu söylediklerine bazı eklemeler yaptı:</p>

      <p class="osman-duz">“Her biri otuz üç kıtadan oluşan üç bölüm, yani doksan dokuz ediyor. Giriş bölümüyle birlikte yüz kanto. Yüz sayısını da yabana atmamak lazım. O da mükemmel bir sayı...”</p>

      <p class="KB" id="toc_marker-13-3">Gitmek ya da Gitmemek</p>

      <p class="osman-duz">Çayını içip kurabiyelerini yedikten sonra, Duran anne ve babasına odasına çıkacağını söyledi. Yukarıya çıkarken, az önce portmantoya astığı anorağının cebinden <span class="char-style-override-9">İlahi Komedya</span>’yı almayı ihmal etmedi.</p>

      <p class="osman-duz">Odasına girdiğinde genç adamın ilk aklına gelen, ayın 5’inden beri, yani beş gündür, uyku sırası hariç neredeyse hiç yalnız kalmadığı oldu. Geçen süre zarfında eve birkaç kez, o da uyumak ya da elbiselerini değiştirmek için geldiğini hatırladı. Böyle olunca, ne <span class="char-style-override-9">İlahi Komedya</span>’ya alınmış notlar üzerine çalışabilmiş ne de düşünebilmek için yeterli zaman ayırabilmişti.</p>

      <p class="osman-duz">“İşte şimdi” diye söylendi genç adam, “nihayet şimdi, istediğim kadar zaman ayırabilirim.”</p>

      <p class="osman-duz">Nedense, hemen tekrar saatine baktı. Üzerinde anorağı olmadığı için, bu kez de saatinin üzerini gömleğinin koluyla kapattı. Ama gözlerinin komodinin üzerindeki saate kaymasına engel olamadı. Saat 16.15 olmuştu bile. Ve saniye göstergesi, kadranın etrafını turlamayı sürdürüyordu.</p>

      <p class="osman-duz">Duran, Erdoğan Bey’in tatsız depo gecesi kapanırken yaptığı çağrı üzerine, o anda ilk kez sahiden düşündü.</p>

      <p class="osman-duz">Önce “Hayır” dedi kendi kendine, “aklına bile getirme bunu!”</p>

      <p class="osman-duz">Sonra “Neden?” diye sordu yüksek sesle.</p>

      <p class="osman-duz">Ardından “Cebrail, <span class="char-style-override-9">İlahi Komedya</span>’nın üzerine alınan notların benle ilgili olmadığını söyledi ya işte!” diye söylendi. Öyleyse, Erdoğan Bey ve ötekilerin peşinden koşarak Dante’nin eseri üzerine daha fazla bilgilenmeyeceği apaçık ortadaydı. Öte yandan, sahneye son çıktığında gösterdiği performansın asıl nedeni, son beş gündür başından geçenler değil miydi?</p>

      <p class="osman-duz">“Kesinlikle öyle” dedi tekrar yüksek sesle Duran ve ekledi: “Dante’nin Floransa’sı ve benim kentim! Aralarında yedi yüz yıl olmasına karşın nasıl da örtüştüler.”</p>

      <p class="osman-duz">Genç adam sokaklarını arşınlayıp havasını teneffüs ettiği güzel kentinin görünen yüzünün arkasında neler yaşandığını, Erdoğan Bey önderliğinde geçirdiği beş gün olmasa anlayabilir miydi? Ya da <span class="char-style-override-9">İlahi Komedya</span>’nın künhüne, son beş gün olmadan varabilir miydi?</p>

      <p class="osman-duz">“Kesinlikle hayır?” diye cevapladı iki soruyu da genç oyuncu. Aklına, Erdoğan Bey’in depoda Burak ve kendisinin üzerine saldırdıktan sonra Cebrail’le yaptığı telefon konuşması geldi.</p>

      <p class="osman-duz"><span>Tuhaf adamın, Cebrail’in adını duyar duymaz kendisini ve Burak’ı hırpalamayı bıraktığını hatırladı. O cesur, gözünü budaktan sakınmayan Erdoğan Bey, Cebrail’in adını duyunca nasıl da süt dökmüş kediye dönmüştü. Burak’ın uzattığı telefona korkuyla bakmış, almak ile almamak arasında gidip gelmiş, sonunda aldığında “Ben Erdoğan” demişti üzüntü içinde. Ve olabilecek en sakin ses tonuyla, telefonun öteki tarafındaki Cebrail’in sorularına cevap vermeye koyulmuştu.</span></p>

      <p class="osman-duz">Önce “Hayır, o dışarıda” demişti.</p>

      <p class="osman-duz">Duran hemen, tuhaf adamın “dışarıda” sözcüğünü şoförü için kullandığını tahmin etmişti. Sonra uzun koridorlarda yürürken, şoförün aynı zamanda Cebrail’in dayısı olduğunu da çıkarmıştı.</p>

      <p class="osman-duz">Telefon konuşması sürerken yönetmen bir soru daha sormuş, Erdoğan Bey o soruyu “Evet, galiba hassas sınırı geçtim” diye cevaplamıştı. O dakikadan sonra, asıl bu sorunun cevabını merak etmeye başlamıştı Duran. Ne demekti, hassas sınırı geçmek?</p>

      <p class="osman-duz">Duran odasında, tıpkı <span class="char-style-override-9">İlahi Komedya</span>’nın kenarına alınan notları çözmeye çalıştığı gün yaptığı gibi daireler çizerek dolaşmaya başladı. Kendisine sürekli “hassas sınır”ın ne anlama gelebileceğini soruyordu.</p>

      <p class="osman-duz">“Hassas sınırı geçmenin ne anlama geldiğini, orada Erdoğan Bey’e sormuştum” dedi bir ara. Ardından, “Cebrail’in bu konuyla ne ilişkisi var?” diye sorduğunu da hatırladı. O böyle deyince, Burak ve Gizem endişeyle birbirlerine bakmış ama verebilecekleri bir cevaplarının olmadığını ifade etmişlerdi. Duvara sırtını dayamış olarak oturan Erdoğan Bey ise yerinde kıpırdamış, eliyle gözyaşlarını silmiş ve üçüne birden, hiç beklemedikleri kadar yüksek perdeden “Büyülü gerçeklik!” diye haykırmıştı.</p>

      <p class="osman-duz">Duran, o zaman atladığı bir ayrıntıyı odasının ortasında daireler çizmeyi sürdürürken hatırladı, alabildiğine heyecanlandı. Acaba tuhaf adamın depoda “Büyülü gerçeklik!” diye haykırması ile çiftlikte sanat üzerine laflarken sözünü ettikleri “büyülü gerçeklik” aynı mıydı? Değilse, ne anlama geliyordu bu büyülü gerçeklik?</p>

      <p class="osman-duz">Az sonra başı dönmeye, gözü kararmaya başladı. Durdu. Yatağının kenarına oturdu.</p>

      <p class="osman-duz">Kısa bir süre sonra, düşünerek içinden çıkmasına imkân olmayan iki soruyla boğuşuyor olduğunu teslim etti. Farkında bile olmadan ayağa kalktı, merdivenleri indi, salona girdi.</p>

      <p class="osman-duz">Annesi okumakta olduğu gazeteden, babası da incelemekte olduğu tarot açılımından başlarını kaldırıp kendisine doğru baktılar. Genç adam bir koltuğa oturup onları seyretmeyi düşündüyse de tam o anda ayaklı saat beş kez çaldı.</p>

      <p class="osman-duz">Duran gayriihtiyari “Ben çıkıyorum” diye seslendi anne ve babasına.</p>

      <p class="osman-duz">Annesi her zaman olduğu gibi “Ne zaman dönersin?” diye sordu.</p>

      <p class="osman-duz">O da büyük çoğunlukla verdiği cevabı tekrarladı:</p>

      <p class="osman-duz">“Tam bir şey söyleyemem!”</p>

      <p class="KB" id="toc_marker-13-4">Osmanlı Evi</p>

      <p class="osman-duz">Genç adam sokağa adımını atar atmaz, Erdoğan Bey’in Mercedes’inin evinin önünde park etmiş olduğunu gördü. Saatine tekrar baktı. 17.03’tü. O kapıda görününce, şoför otomobilden atladı, koşarak geldi ve arka kapıyı açtı.</p>

      <p class="osman-duz">Seçme şansı kalmayan Duran, kendisine gösterilen arka koltuğa otururken “Umarım Bay ve Bayan Pisani pencereden bakıp bu garip manzarayı görmüyorlardır” diye düşündü.</p>

      <p class="osman-duz">Şoför gaza bastı. Otomobil Pisanilerin evinin bulunduğu ara sokaktan anayola çıkarken, genç adam merakına yenik düştü:</p>

      <p class="osman-duz">“İki dakika daha geç kalsaydım gidecek miydiniz?”</p>

      <p class="osman-duz">Aldığı cevap net oldu:</p>

      <p class="osman-duz">“Beyefendi tam 17.00’de kapınızda olmamı, 17.05 olunca da ayrılmamı emretti.”</p>

      <p class="osman-duz">Duran, kurduğu cümleler kadar sesindeki yumuşaklıkla da kendisini şaşırtan şoför için, “Ayı postunda bir beyefendi” diye düşündü bir kez daha. Acaba ondan, Erdoğan Bey’e dair bir şeyler öğrenebilir miydi? Aklında cevabını merak ettiği pek çok soru varsa da önceliği en önemli gördüklerine “büyülü gerçeklik” ve “hassas sınırı aşmak”la ilgili olanlara vermesi gerektiğini düşündü.</p>

      <p class="osman-duz">Otomobil Mecidiyeköy’ü geride bırakıp E5 karayoluna çıkıncaya kadar kendi kendine durmaksızın “Nasıl yaparım da şoförü konuşturabilirim?” diye sordu genç adam.</p>

      <p class="osman-duz">Önce “Ne kadar zamandır Erdoğan Bey için çalışıyorsunuz?” diyerek bir yoklamada bulundu.</p>

      <p class="osman-duz">Şoför kestirmeden cevap verdi:</p>

      <p class="osman-duz">“Beş yıldır.”</p>

      <p class="osman-duz">Duran aldığı ilk cevaptan, muhabbet etmeye niyetli biriyle birlikte olmadığını hissetti. Yine de konuşmasını sürdürmeye çalıştı:</p>

      <p class="osman-duz">“İyi bir patron mu?”</p>

      <p class="osman-duz">Bu sorusuna alacağı cevap da muhabbet yollarının tıkalı olduğunu gösterecekti:</p>

      <p class="osman-duz">“Çok iyidir.”</p>

      <p class="osman-duz">Duran yenilgiyi kabul etti. Şoförden, patronuna dair dişe dokunur bir laf alamayacağı belli olmuştu. Yolun geri kalanını suskunluk içinde sürdürmeye karar verdi.</p>

      <p class="osman-duz">Otomobil Haliç Köprüsü’nü geçti, Edirnekapı’dan sur içine girdi, Fatih’i geride bıraktı ve Süleymaniye’nin arka sokaklarına daldı. Şoför yıkık dökük bir sokağın içinde, yüksek duvarlarla çevrili ahşap kapılı bir evin önünde frene bastı, kontağı kapattı ve “Geldik” dedi.</p>

      <p class="osman-duz">Duran, şoförün gelip kapısını açmasına engel olmak için, otomobilden onla aynı zamanda indi.</p>

      <p class="osman-duz">İriyarı adam otomobilin kapılarını otomatik olarak kapattıktan sonra ahşap kapıya yöneldi. Cebinden çıkardığı büyükçe bir anahtarla bahçe kapısını açtı ve Duran’a “Buyrun içeriye” dedi.</p>

      <p class="osman-duz">Genç oyuncu bahçeye adımını atar atmaz bir ney sesi duydu. Etrafı çiçeklerle çevrili, içinde kırmızı balıklar yüzen küçük bir havuzun kenarında, hasır bir taburede, Erdoğan Bey ney üflüyordu. Şaşkınlıkla dönüp şoföre bakınca, iriyarı adam olabilecek en nazik şekilde işaretparmağını ağzına götürdü ve “sus” işareti yaptı. Ardından yine olabilecek en kısık sesle “Çok güzel ney üfler. Oturup dinleyin” dedi.</p>

      <p class="osman-duz">Genç adam havuzun kenarına konulmuş hasır taburelerden birine oturdu ve gerçekten de güzel üflenen neyin sihirli sesinde kayboldu.</p>

      <p class="osman-duz">Duran omzuna bir el dokununca irkildi. Etrafına baktı, geçen zaman içinde akşam çökmüş, bahçenin çeşitli yerlerine kandiller yakılmıştı. Erdoğan Bey ne kadar çalmış, o ne kadar dinlemişti bilemedi.</p>

      <p class="osman-duz">Genç adam, hayatında ilk kez zaman kavramını aştığını hissetti. Demek neyin sihirli bir müzik aleti olduğuna dair duyduğu rivayetler yanlış değildi. Başını kaldırdı, omzuna dokunan elin sahibine baktı. Cebrail’i görünce şaşırdı. Yönetmen dostça bakıyordu. Sesi de öyle çıktı:</p>

      <p class="osman-duz">“İçeride bizi bekliyorlar.”</p>

      <p class="osman-duz">Duran etrafa tekrar baktı, yüksek duvarlı bahçenin bir kenarına dayanmış Osmanlı evi dikkatini ilk kez çekti. Süleymaniye’nin arka sokaklarında bulunan bu bina da tıpkı Durusu’daki çiftlik gibi Erdoğan Bey’e ait olmalıydı.</p>

      <p class="osman-duz">O etrafı incelerken Cebrail sabırla bekledi. İncelemesini tamamlayınca yönetmene döndü ve “Erdoğan Bey az önce şu taburede ney üflüyordu, ne zaman kalktı?” diye sordu.</p>

      <p class="osman-duz">Yönetmen genç oyuncuyu “Epey oldu” diye cevapladı ve “İçeride bizi bekliyorlar” diye tekrarladı.</p>

      <p class="osman-duz">Genç adam içeride ne olduğunu ve kimlerin kendisini beklediğini merak etti. Oturmakta olduğu hasır tabureden kalktı. Gözlerini fıskiyeli küçük süs havuzu ve envai çeşit bitkiyle süslü bahçede bir kez daha dolaştırdıktan sonra tekrar eve baktı. Bina, sanki bir köşede unutulup kalmış gibi duruyordu.</p>

      <p class="KB" id="toc_marker-13-5">Ayinde</p>

      <p class="osman-duz">“Burada ayakkabılarımızı çıkaracağız” dedi kapıdan girer girmez yönetmen.</p>

      <p class="osman-duz">İçeriden gelen müzik sesini duyunca “Eğlence mi var?” dedi Duran.</p>

      <p class="osman-duz">“Bir bakıma” dedi yönetmen ve “Hiç zikir yapıldığını görmüş müydün?” diye sordu. Genç oyuncunun vereceği cevabı beklemeden bir kapıyı açtı. Çok geniş bir salonda, her yaştan otuz kadar erkeğin, halı zemin üzerine konulmuş küçük minderlerin üzerinde U düzeninde oturduklarını gördü. Bir köşede müzisyenler çalıyorlardı.</p>

      <p class="osman-duz">Duran ilk şaşkınlığını atınca “Zikir nedir galiba biliyorum ama yapıldığına hiç tanık olmamıştım” dedi korkuyla. Başka söyleyecekleri de vardı:</p>

      <p class="osman-duz">“Benim Hıristiyan olduğumu biliyor musun?”</p>

      <p class="osman-duz">Cebrail şaşırmış gibi genç adamın yüzüne baktı. Duran arkadaşının söylediğini tam olarak anlamamış olabileceğini varsayıp, bir soru daha sordu:</p>

      <p class="osman-duz">“Sence burada bulunmam doğru mu?”</p>

      <p class="osman-duz">Cebrail gülümsedi, Duran’ın sorusuna bir soruyla cevap verdi:</p>

      <p class="osman-duz">“Allah’a inanıyor musun?”</p>

      <p class="osman-duz">Duran inandığını söyleyince, konuşmasını sürdürdü:</p>

      <p class="osman-duz">“O halde rahat ol. Biz burada sadece Allah’ın adını zikrederiz.”</p>

      <p class="osman-duz">Sonra eliyle enstrüman çalan topluluğu işaret etti ve “Şu rebap çalan şişman adam var ya o Ermeni’dir mesela. U’nun sağ baştan üçüncüsü onun oğludur. Müziğe sesiyle katılan sakallı ihtiyar Rum’dur. Birkaç Avrupalı, bir Amerikalı’mız bile var” dedi gülümseyerek.</p>

      <p class="osman-duz">Duran şaşırdı. Kanun, ut ve ney gibi önceden bildiği enstrümanlar ile ilk kez gördüğü bendir, kudüm ve nevbe’lerin bir arada icra ettiği müzik fazlasıyla hoşuna gitmişti. Cebrail’in yönlendirmesiyle U şeklinde oturmuş toplulukta bir araya sıkıştı. Etrafına bakındı, herkes kendisini müziğin dinlendirici sesine kaptırmış gibi görünüyordu. Kılık kıyafetleri açısından hiçbir aşırılığı olmayan, her biri kendi halinde bireylerden oluşan bir topluluğun içinde bulunduğunu düşündü.</p>

      <p class="osman-duz">Genç adam yüzleri incelemeyi tamamlayınca, bu kez etrafa bakmaya başladı. Duvarlarda herhangi bir dini çağrıştıran hiçbir sembol yoktu. Aklına Erdoğan Bey geldi. Gözleriyle aradı. Adam U’nun kısa tarafında, ortalarda bir yerde gözlerini kapatmış, herkes gibi icra edilen müziği dinliyordu.</p>

      <p class="osman-duz">Müzik aletlerini çalanlar ve sesleriyle katkıda bulunanlar bir parçadan ötekine maharetle geçiyor, zengin bir repertuvar icra ediyorlardı. Duran, parçalar değişirken temponun hızlanmakta olduğunu, bendir, kudüm ve nevbe çalanların müziğin ritmini giderek yükselttiklerini hissetti. Onlarla birlikte salonda bulunanlar da tutmakta oldukları tempoyu yavaştan hızlıya doğru çevirip, bir sola bir sağa sallanmaya başladılar.</p>

      <p class="osman-duz">Beş dakika kadar sonra, U’nun açık tarafında bulunan bir kapıdan içeriye dikkat çekecek kadar uzun boylu bir adam girdi ve “Selamünaleyküm” dedi. Açık kahverengi uzun etekli elbise giymiş, beline gümüş kemer takmış adamın selamı, topluluk tarafından hep bir ağızdan “Aleykümselam” diye alındı. Gelen, elbisesiyle aynı renk külahı ve siyah yeleğiyle salonda bulunanlardan farklı görünüyordu. Kendisi için önceden konulmuş geniş mindere oturdu.</p>

      <p class="osman-duz">Duran, adamın elbisesiyle aynı renkten ama dövme yünden yapılmış külahının en azından kırk santim olduğunu tahmin etti.</p>

      <p class="osman-duz">Salondaki herkesin saygıyla baktığı adam oturur oturmaz “Ya hu!” dedi herkesin duyacağı kadar yüksek bir sesle.</p>

      <p class="osman-duz">Genç adam şaşırdı. Kulağına gelen sesi bir yerden hatırlıyor gibiydi. Adama dikkatle baktı.</p>

      <p class="osman-duz">Bu esnada ötekiler hep bir ağızdan ve yüksek tondan “Ya Allah!” dediler.</p>

      <p class="osman-duz">Özel elbiseli, lider görünüşlü adam “Allah” sözcüğünü duyunca ayağa kalktı. Ötekiler de ona uyum gösterip ayağa kalktılar.</p>

      <p class="osman-duz">O “Ya hu!” dedi, ötekiler “Ya Allah!” dediler.</p>

      <p class="osman-duz">Enstrümanlar insan sesine uyum gösterince, “Ya hu, ya Allah!” deyişi süreklilik kazandı ve herkes tarafından tekrarlanır oldu.</p>

      <p class="osman-duz">Duran ne yapacağını şaşırdı. Çaresiz bir şekilde ötekilere uyum gösterdi, iki tarafından beline sarılanların sarılışına iki kolunu yana uzatıp karşılık verdi.</p>

      <p class="osman-duz">Bu esnada topluluk mensupları “Ya hu, ya Allah!” nakaratını tekrarlamaya devam ettikleri gibi, sağa sola doğru sallanmaya da başladılar.</p>

      <p class="osman-duz">Genç adam ne kadar sürdüğünü bilemediği bir süre, etrafındaki insanlarla birlikte Allah’ın adını zikrederken, birden ortaya Erdoğan Bey atıldı. Tuhaf adam U’nun orta yerinde, ötekiler gibi sadece sağa sola sallanarak değil, bütün vücudunu kullanarak, tümüyle kendine özgü bir dans sergilemeye başladı. O dans etmeye başlayınca, toplantıya sonradan katılmış ve orada bulunanların saygı gösterdikleri adam minderine oturdu. Ötekiler de onun gibi yaptılar. Buna karşılık “Ya hu, ya Allah!” diye başlattıkları zikri aynı sözlerle, enstrümanların eşliğinde devam ettirdiler.</p>

      <p class="osman-duz">Erdoğan Bey, enstrüman ve insan sesinden oluşan temposu yüksek zikrin eşliğinde dansını sürdürdü, sürdürdü... Ta ki devrilinceye değin.</p>

      <p class="osman-duz">Erdoğan Bey yere düşünce, en yakınındaki iki kişi kollarına girerek onu dışarıya çıkardılar, bu esnada zikir yavaşladı yavaşladı ve sona erdi.</p>

      <p class="osman-duz">U’nun açık ucunda oturan ve salondaki herkesin lideri olduğu belli olan adam, yüksek sesle “Allah razı olsun!” dedi ve ellerini kaldırarak içinden dua etti. Kimileri ona katılıp, tıpkı onun gibi içlerinden dua ettiler.</p>

      <p class="KB" id="toc_marker-13-6">Zikir Yeniden</p>

      <p class="osman-duz">Dua edenlerden bir kısmı ayağa kalkıp diğerleri uyuşmuş ayaklarını dinlendirmek için uzatırken, Cebrail genç adamın yanında bitti:</p>

      <p class="osman-duz">“Biraz hava almak ister misin?”</p>

      <p class="osman-duz">Cebrail’in sorusu Duran’a ilaç gibi geldi. Hemen ayağa kalktı ve yönetmenle beraber salondan çıktı, ayakkabılarını ayağına geçirdi. Adımını kapıdan dışarıya atınca, bahçenin onlar gibi hava almak ihtiyacı duyanlarla dolu olduğunu gördü.</p>

      <p class="osman-duz">Aralarından biri “Sırtınıza bir şey alsaydınız. Terlisiniz, üşüyeceksiniz” diye uyardı.</p>

      <p class="osman-duz">Uzaklardan biri “Sigara içmek isterseniz bende var” dedi.</p>

      <p class="osman-duz">Gençler kendilerine ilgi gösterenlere teşekkür edip bir kenara çekildiler.</p>

      <p class="osman-duz">Yönetmen “Şaşırdın mı?” diye sordu derhal.</p>

      <p class="osman-duz">Duran “Hem de çok!” dedi.</p>

      <p class="osman-duz">Yönetmen, bahçedeki insanları işaret ederek kimler olduğunu anlatmaya başladı:</p>

      <p class="osman-duz">“Şu ileride duran Ermeni dostumuzu içerde de göstermiş, çok iyi rebab çaldığını söylemiştim. İstanbul’da akrabaları var. Esasen Fransa’da yaşar ama zikirlerimize düzenli katılır. Havuzun yanında duran şişman, bir İskoç. İngiliz Konsolosluğu’nda çalışıyor. Bir sürü enstrümanı maharetle çalar. Karşısındaki Amerikalı Berkeley Üniversitesi’nde öğretim görevlisi. Ünlü tasavvuf adamı İbnül Arabi’nin eserlerini araştırmak için kurulmuş cemiyetin dönem başkanlığını yürütüyor...”</p>

      <p class="osman-duz">Cebrail Müslüman olmayanları tanıtmayı tamamladıktan sonra, bu kez de Türklerle ilgili bilgiler vermeye başladı. Ne iş yaptıklarını, nerede oturduklarını ayrıntılı bir şekilde anlattı. Bu arada bir de soru sordu:</p>

      <p class="osman-duz">“Birkaç kişi Allah’ın adını söylemedi. Fark ettin mi?”</p>

      <p class="osman-duz">Duran şaşırdı:</p>

      <p class="osman-duz">“Öyle mi? Fark etmedim. Neden?”</p>

      <p class="osman-duz">“Onlar Musevi. Hepsi mi öyle yoksa bizimkiler mi bilmiyorum, Museviler Allah’ın isminin yüksek sesle zikredilmesini kendileri için uygun görmüyorlar. Bu nedenle, zikre Allah’ı sadece içlerinden geçirerek katılıyorlar.”</p>

      <p class="osman-duz">Her duyduğuna şaşırmakla birlikte, genç adam asıl, törenin zikir kısmına çok özel elbiselerle katılıp, liderlik yapanın kim olduğunu merak ediyordu. Bütün cesaretini toplamış tam soracaktı ki biri “Herkes içeri!” diye seslendi.</p>

      <p class="osman-duz">Cebrail “Haydi girelim” diyerek arkadaşının koluna girdi ve Duran’ı az önce zikir töreninin yapıldığı salona doğru yönlendirdi.</p>

      <p class="osman-duz">Genç adam Erdoğan Bey’in toplantının ikinci kısmına katılmadığını fark etti.</p>

      <p class="osman-duz">Özel kıyafetli ve önder rolü oynayan uzun boylu adam da toplantının daha çok müzik dinletisi şeklinde süren ikinci bölümüne katılmamıştı.</p>

      <p class="KB" id="toc_marker-13-7">Erdoğan Bey’in Kaybolması</p>

      <p class="osman-duz">Duran toplantı dağılırken de Erdoğan Bey’i göremedi. Yönetmene sordu. Alacağı cevap şaşırmasına yol açacaktı:</p>

      <p class="osman-duz">“Onu görmemiz artık o kadar kolay değil.”</p>

      <p class="osman-duz">“Peki, ortadan kaybolacaktı da” dedi Duran, “neden beni özel olarak buraya davet etti?”</p>

      <p class="osman-duz">Cebrail iki elini yanına açtı ve “Bilmem” diye cevapladı arkadaşını.</p>

      <p class="osman-duz">Yönetmen ve oyuncu, dergâhtan birlikte çıktılar. Cebrail “Evine nasıl döneceksin?” diye sordu ve ekledi.</p>

      <p class="osman-duz">“Eğer otomobilin yoksa ben götürebilirim.”</p>

      <p class="osman-duz">Duran, Cebrail’in bu teklifini, yol boyunca Erdoğan Bey’le ilgili bilgi de alabileceğini düşünerek kabul etti.</p>

      <p class="osman-duz">Cebrail Süleymaniye’nin arka sokaklarını geride bırakıp Haliç Köprüsü’nün üzerine çıkınca Duran beklediği anın geldiğini düşündü ve “Anladığım kadarıyla Erdoğan Bey’i yakından tanıyorsun” dedi.</p>

      <p class="osman-duz">Cebrail “Çok iyi tanırım” diye cevap verdi Duran’a ama hemen genç adamın planını bozdu. Onun “Nereden tanıyorsun?” diye sormasına meydan vermeden, sözü başka bir alana taşıdı:</p>

      <p class="osman-duz">“Muhteşem bir adamdır Erdoğan Bey. Sana daha önce sokak çocuğu olduğunu söylemiştim diye hatırlıyorum. On altı yaşında hayatı değişmiş. Yanında çalışmakta olduğu adam zaman içinde ona çok itimat etmiş ve önce küçük ortağı olmasını sağlamış sonra da işin tümünü ona devretmiş. Şu anda yapmakta olduğu işin ne olduğunu öğrenmek ister misin?”</p>

      <p class="osman-duz">Duran, Erdoğan Bey’le ilgili ilk kez dişe dokunur bir bilgiye ulaşacağını düşünerek, sevinç içinde “Evet” diye cevapladı yönetmeni.</p>

      <p class="osman-duz">“Dostumuz bir silah tüccarı. Hem de en büyüklerinden biri. Yakından tanıyanlar, onun bu işten muhteşem bir servet yaptığını düşünüyorlar. Duyduğum kadarıyla Türk ordusu ve çevre ülkelerdeki pek çok devletin ordularına silah satıyormuş. Birçok ülkede, devlete karşı ayaklananlar da silahlarını ondan temin ediyorlarmış.”</p>

      <p class="osman-duz">Genç adam çok şaşırdı. “Otuz milyon doları otuz saniye içinde kaybetmeyi göze almasından anlamalıydım” dedi.</p>

      <p class="osman-duz">Duran’ın söyledikleri Cebrail’i güldürdü.</p>

      <p class="osman-duz">“Aynen öyle. Sana bir sır daha vereyim mi?”</p>

      <p class="osman-duz">Duran “sır” sözcüğünü duyunca kulak kesildi.</p>

      <p class="osman-duz">“Yaptığı iş nedeniyle üzüntü içinde. İnsanların onun sattığı silahlarla ölüyor olmasından ıstırap duyuyor...”</p>

      <p class="osman-duz">Cebrail belki sözlerini sürdürecekti ama Duran araya girdi:</p>

      <p class="osman-duz">“Neden yapıyor o zaman?”</p>

      <p class="osman-duz">“O yapmazsa başkaları yaparmış. Önemli olanın silah ticaretini yaratan koşulların ortadan kaldırılmasıymış. Sokak çocukları için de aynı şekilde konuşuyor. Çocukların sokaklara düşmesini yaratan koşullar kaldırılmadıkça bu sorunun da tam olarak çözülemeyeceğini düşünüyor. Dostumuz ilginç bir adam anlayacağın.”</p>

      <p class="osman-duz">Duran arkadaşının son cümlesini çok sıradan buldu. Şaşırmış gibi bir vurguyla “İlginç mi?” dedi.</p>

      <p class="osman-duz"><span>Bu arada Cebrail’in kullandığı otomobil Zincirlikuyu’ya ulaştı. Genç oyuncu evine yaklaşıyor olmanın verdiği telaşla “Bir daha ne zaman görebilirim onu?” diye sordu. Alacağı cevap şaşırmasına yol açacaktı:</span></p>

      <p class="osman-duz">“Görebileceğini zannetmiyorum.”</p>

      <p class="osman-duz">“Nasıl yani?” diye sordu aldığı cevaba karşılık.</p>

      <p class="osman-duz">“Bir süre buralarda olmayacağını duydum.”</p>

      <p class="osman-duz">Duran yönetmenin söylediklerine inanmadıysa da ses etmedi. Otomobil evine yaklaşırken “Telefon numarasını alabilir miyim?” diye sordu.</p>

      <p class="osman-duz">Cebrail otomobilini Duran’ın evinin önünde park edene kadar, Erdoğan Bey’in telefonunu arkadaşına vermesinin doğru olup olmayacağını düşündü. Sonunda kararını verdi:</p>

      <p class="osman-duz">“Bir şekilde kendisiyle temas kurup telefonunu sana verebilip veremeyeceğimi sormam lazım. Kendisine sormadan böyle bir davranışta bulunmam, sen de takdir edersin ki doğru olmaz.”</p>

      <p class="osman-duz">Duran yönetmenin sözlerine şaşırdıysa da cevap vermedi. Otomobilden teşekkür ederek ayrıldı.</p>

      <p class="osman-duz">Genç adam eve girer girmez telefonuna sarıldı, gecenin bir yarısı olmasına aldırmadan önce Gizem’i aradı. Ne yazık ki Erdoğan Bey’in telefonu onda yoktu. Ardından Burak’ı aradı. Arkadaşının cevabı son derece ilginç oldu:</p>

      <p class="osman-duz">“Horoz dövüşüne gitmeden önce Cebrail’den almıştım telefonunu. Sonra işim bittiği için attım. Cebrail’den istesene.”</p>

      <p class="osman-duz">Sokak kapısının önünde gerçekleştirdiği bu iki telefon konuşmasından sonra, Duran lanet olası sokak kapısının merhametine sığınıp anahtarı deliğe soktu. Akşam saati uygulamasına geçmiş olduğu için, kapı azizliğini göstermedi.</p>

      <p class="osman-duz">Duran, eve girer girmez salonun kapısının altından ışık süzülüp süzülmediğine baktı. Anne ve babasının yatmış olduğunu anlayınca, portmantonun üzerindeki tabaktan babasına ait otomobilin anahtarlarını aldı ve hiç oyalanmadan evden çıktı.</p>
    </div>
  </div>
</body>
</html>
