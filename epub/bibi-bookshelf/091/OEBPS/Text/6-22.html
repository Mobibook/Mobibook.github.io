<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>6-22.html</title>
  <link href="../Styles/template.css" rel="stylesheet" type="text/css" />
  <meta content="urn:uuid:c75c0c9f-d470-44c8-85e1-a0db56922462" name="Adept.expected.resource" />
</head>

<body>
  <div id="x6-22.html" xml:lang="tr-TR">
    <div class="Basic-Text-Frame">
      <p class="Govde"></p>

      <p class="BB" id="toc_marker-18">II</p>

      <p class="osman-ara para-style-override-12">“KEŞKE OYUNU İZLESEYDİ”</p>

      <p class="osman-duz">Duran giyim ve makyaj işini tamamladıktan sonra, öteki oyuncularla laflayan Cebrail’i buldu ve derhal “Nasıl olmuşum?” diye sordu.</p>

      <p class="osman-duz">Yönetmen genç oyuncunun kıyafetinde bir iki noktayı düzeltti ve biraz geriye çekilip baktı. Yorumda bulunmak yerine soru sormayı tercih etti:</p>

      <p class="osman-duz">“Kendini Erdoğan Bey’in çiftliğindeki rüyada gibi hissediyor musun?”</p>

      <p class="osman-duz">Duran şaşırdı:</p>

      <p class="osman-duz">“Sen nereden biliyorsun o rüyayı?”</p>

      <p class="osman-duz">Yönetmen “Hem Erdoğan Bey hem de Burak ve Gizem anlattılar” diye cevapladı genç oyuncuyu. Arkadaşının şaşırdığını görünce devam etti:</p>

      <p class="osman-duz">“Tıpkı Dali’nin tablosunda olduğu gibi. Bizim oyundaki kıyafetler ile Dali’nin çizdiği Dante ve Beatrice’in kıyafetleri aynı. Sen de rüyanda, kendini ve Gizem’i aynı kıyafetle görmemiş miydin zaten?”</p>

      <p class="osman-duz">Duran, arkadaşını başını sallayarak onayladı. Cebrail devam etti:</p>

      <p class="osman-duz">“Demek aklın yolu gerçekten de bir.”</p>

      <p class="osman-duz">Genç oyuncu tam “Nasıl yani?” diyecekti ki durdu. Oyunun başlamasına yarım saatten bile az bir süre kalmışken, böylesi bir konuyu ne yönetmenle ne de başka kimseyle tartışmak istemezdi. “Hımm” diye geçiştirmeye çalıştı.</p>

      <p class="osman-duz">Ama yönetmen peşini bırakacakmış gibi görünmüyordu:</p>

      <p class="osman-duz">“Osmanlı evine gelmiştin ya hani Duran, biz orada rüyalar üzerine çok konuşuruz. Aynı zamanda hocam olarak da gördüğüm dayım, bazen mistik konularda konferanslar verir. Onlardan birinde şöyle demişti: ‘Rüyalarda gördüklerimiz gerçek olmasa da var olduğu düşünülen hallerdir. Yapmamız gereken, gördüğümüz rüyayı hakikate bağlamanın bir yolunu bulmaktır. Bir insan, aklını ve duygularını tümüyle kontrol altına alıp semboller perdesinin arkasını görmeyi becerebilirse uykudan uyanmış, bir başka deyişle rüyayı çözmüş gibi olur...’ ”</p>

      <p class="osman-duz">Cebrail konuşurken Duran’ın gözünün önüne, Erdoğan Bey’in deposunda tanık olduğu görüntüler geldi. Uzun koridorlar boyunca peşleri sıra yürüdüğü üç adam arasında geçen, sanki tuhaf adama yaptığı aşırılıklar nedeniyle haddini bildirir gibi gerçekleşen konuşmaları hatırladı. Ortada Erdoğan Bey, bir yanında iriyarı şoförü, öteki yanında Cebrail...</p>

      <p class="osman-duz"><span>Nasıl olmuştu da o zamana kadar Erdoğan Bey’in şoförünün aynı zamanda Cebrail’in dayısı olduğunu keşfedememişti? Biraz kendine kızdı. Sonra aklına, Osmanlı evinde katıldığı zikir ayini geldi. Tuhaf adamın ızbandut görünümlü şoförü, kendisini Levent’ten almış, Süleymaniye’deki Osmanlı evine getirmişti...</span></p>

      <p class="osman-duz">Duran tekrar düşününce, zikir ayinine çok özel giysiler içinde katılan ve U düzeninde yerleşmiş topluluğun açık tarafında tek başına oturan şeyh görünümlü adamın Erdoğan Bey’in şoförü olduğuna karar verdi. “Demek” diye düşündü, “Erdoğan Bey’in şoförü ve Cebrail’in dayısı olan bu kişi, aynı zamanda Osmanlı evinde faaliyet gösteren bir tarikatın da şeyhi.”</p>

      <p class="osman-duz">Genç adam sonunda, Cebrail’in az önce rüya üzerine söylediği sözlere geri döndü.</p>

      <p class="osman-duz">“Bir insan” demişti yönetmen, “aklını ve duygularını tümüyle kontrol altına alıp semboller perdesinin arkasını görmeyi becerebilirse uykudan uyanmış, bir başka deyişle rüyayı çözmüş gibi olur...” Sonra derin bir nefes almıştı. Bu da gösteriyordu ki söyleyeceklerini henüz tamamlamış değildi.</p>

      <p class="osman-duz">Duran’ın düşündüğü çıktı. Cebrail kaldığı yerden devam etti:</p>

      <p class="osman-duz">“Biliyorum rüya ve daha pek çok başka konuda konuştunuz, tartıştınız Erdoğan Bey’le. Ne diyorsun, son tahlilde sevdin mi yoksa sevmedin mi onu?”</p>

      <p class="osman-duz">Duran, arkadaşının başlangıçta anlamsız bulduğu rüya konuşmasını bu noktaya bağlayacağını hesaba katmamıştı. Aklına, bir gece önce yana yakıla Erdoğan Bey’i ararken Cebrail’in kendisini nasıl engellediği geldi. Aynı insan, şimdi karşısına geçmiş, onu sevip sevmediğini sorguluyordu. Genç oyuncu gayriihtiyari “Acaba neden böyle davranıyor?” diye düşündü.</p>

      <p class="osman-duz">Öte yandan, saat süratle ilerliyordu. Perde açılmadan önce sahneye son bir kez göz atmak, gizlice de olsa salonda nelerin olup bittiğini görmek istiyordu. Tabii her şeyden önce, kendisini meşgul eden yönetmenden kurtulmalıydı. Duran bunun için, Cebrail’in Erdoğan Bey’le ilgili sorduğu soruya kestirmeden de olsa bir cevap vermesinin zorunlu olduğunu hissetti:</p>

      <p class="osman-duz">“Erdoğan Bey’in gerçekten de çok sıra dışı bir adam olduğunu söyleyebilirim. Sorduğun soruya gelince; sevmek ve sevmemek kavramları, onunla karşılıklı pozisyonlarımıza pek uygun tanımlamalar değil.”</p>

      <p class="osman-duz">Cebrail, Duran’ın konuşmaya başladığını ve bunu bir süre daha devam ettirmesi gerektiğini düşündü:</p>

      <p class="osman-duz">“Sıra dışı sözcüğünü, bir insanla ilgili olarak kullanmak kolay iş değil. Bana söyler misin, bir gece önce onu yana yakıla ararken aklında neler vardı? Eğer görebilseydin neler soracaktın?”</p>

      <p class="osman-duz">Duran şaşırdı. Önce, tuhaf adamı bulmak için kumarhaneye ve Osmanlı evine gittiği saatler geldi gözünün önüne. Ardından, Cebrail’le yaptığı uzun konuşma çınladı kulaklarında. Aynı anda, horoz dövüşü mekânına, sokak çocuklarının sığındığı Sultanahmet’teki eve, Durusu’daki çiftliğe, Kasımpaşa’daki depoya gitmeyi düşündüğünü hatırladı. Aslında, o zaman biri Erdoğan Bey’in kendisini dünyanın öbür ucunda beklediğini söylese, giderdi.</p>

      <p class="osman-duz">Genç adam tekrar perdenin açılma saatinin süratle yaklaşmakta olduğunu hatırladı. İçinden bir ses, sahneyi son bir kez kontrol etmesi gerektiğini tekrarladıysa da aldırmadı. Zaten son provanın üzerinden henüz yirmi dört saat bile geçmemişti. Sahneye dair herhangi bir yabancılık çekmeyeceğinden emindi. Ama salonda neler olduğunu mutlaka görmeliydi. Tam da şu anda, seyirciler fuayeden salona geçiyor olmalıydılar.</p>

      <p class="osman-duz">Duran, yönetmenin cevabını sabırsızlıkla beklediğini görünce “Hem yürüyüp hem konuşsak ve en azından salona bir göz atsak olmaz mı?” diye sordu.</p>

      <p class="osman-duz">Cebrail “Korktuğum başıma geliyor” diye paniğe kapıldı. Bir yolunu bulup genç oyuncunun önünü kesmeli, oyunun başlamasına on iki dakika kaldığına göre, onu on dakika kadar daha oyalamalıydı.</p>

      <p class="osman-duz">O böyle düşünürken, Duran, Cebrail’den sorusuna cevap vermeden kurtulmasının mümkün olmayacağını hesapladı.</p>

      <p class="osman-duz">“Neyse” dedi kendi kendine, “zamanı mesele ettikçe, daha da geç kalıyorum. Soruyu cevaplayıp, bir an önce salona göz atmaya gideyim.”</p>

      <p class="osman-duz">Kararını verdi ve “Ona iki şey soracaktım” diye başladı yönetmenin sorusunu cevaplamaya:</p>

      <p class="osman-duz">“İlki, nasıl olup da aklını kontrol altında tutarken iradesini askıya almayı başardığı; ikincisi, gerçek bir düş dünyası yaratmanın sırrının ne olduğu.”</p>

      <p class="osman-duz">Cebrail duyduklarına sevindi. Duran’ın iki sorusu da dişiydi. Genç oyuncu, üremeye elverişli sorular sorarak işini kolaylaştırmıştı.</p>

      <p class="osman-duz">“Bir hayli derinmiş Erdoğan Bey’e soracağın sorular” dedi ve devam etti:</p>

      <p class="osman-duz">“Ortak dostumuz ilk bakışta sığ gibi görünür ama derindir. Ne yazık ki taşıyamaz bu derinliği. Neden böyle düşündüğümü sana uzun uzun anlatmayacağım. Çünkü, çok kısa bir süre sonra sen de anlayacaksın nedenini.”</p>

      <p class="osman-duz">Duran arkadaşına “Nereden çıktı bu sözler de şimdi?” der gibi baktı. “Ama” dedi, “o akşam Erdoğan Bey’i göremeyeceğimi söylerken sanki bir daha hiç karşı karşıya gelmeyecekmişiz gibi bir vurgu yapmıştın.”</p>

      <p class="osman-duz">Cebrail gülümsedi.</p>

      <p class="osman-duz"><span>“Kuşkusuz onu görüp görmeyeceğine karar verecek olan ben değilim. İkiniz de yetişkin insanlarsınız. Eğer birbirinizi görmek isterseniz sizi kim engelleyebilir ki? Yine de göz önünde bulundurman gereken bir faktör var. Koşullar! Sen onu o da seni görmek isteyebilirsiniz pekâlâ ama koşullar buna elvermeyebilir. Öyle değil mi?”</span></p>

      <p class="osman-duz">Duran “Ne anlamsız sözler bunlar” diye düşündüyse de söylemedi. Onun yerine samimi bir ses tonuyla “Aslında, onun bu oyunu seyretmesini çok isterdim” dedi.</p>

      <p class="osman-duz">Yönetmen “Ben de” diyerek müdahale etti Duran’ın konuşmasına ama derhal sustu. Sözü tekrar ona bıraktı.</p>

      <p class="osman-duz">Genç oyuncu konuşmasına biraz iç geçirir gibi devam etti:</p>

      <p class="osman-duz">“Birlikte geçirdiğimiz küçücük zaman diliminde, Erdoğan Bey’in hayatıyla ilgili neredeyse her şeyi öğrendim. Sokak çocukluğundan silah tüccarlığına varan yaşamı; horoz dövüşünden kumarbazlığa, kendi yiyeceklerini yetiştirmeye, resim ve heykel koleksiyonculuğuna kadar hobileri...”</p>

      <p class="osman-duz">Duran sözlerinin tam ortasında, az sonra başlayacak oyunda başrol oynayacağını hatırladı. Her şey istediği gibi gitmezse, bundan en büyük zararı kendisinin göreceğini düşündü. Sonra, karşısındaki adamın durumunun da aynı olduğu geldi aklına. Kendisi başrol oyuncusuysa, o da oyunun yönetmeniydi. Zaman işliyorsa eğer, sadece kendisi için değil yönetmen için de işliyordu. Alınacak sonuç kendisini olduğu kadar onu da etkileyecekti. Aklına Demokles’in kılıcı benzetmesi geldi.</p>

      <p class="osman-duz">“Aslında” diye düşündü, “ağır kılıç bu kez sadece Demokles’in tepesinde sallanmıyor. Eğer düşerse, onu bir sicimle tavana asan Kral Dionysios’un da kellesi gidecek. Herhalde bunun farkındadır.”</p>

      <p class="osman-duz">Yönetmenin ve kendisinin durumları aynı olduğuna göre yarıda bıraktığı konuşmasını sürdürebilirdi:</p>

      <p class="osman-duz">“Dediğim gibi, Erdoğan Bey’le ilgili neredeyse her şeyi öğrendim. Az önce saydıklarıma ek olarak felsefi dünyasını besleyen dergâh bağlantısını, ne tür yerlerde yaşamayı sevdiğini...”</p>

      <p class="osman-duz">Duran yine sözlerini tamamlayamadı. Sözlerinden tedirginlik duydu. Konuşmasını, ettiği laflara kendisi de inanmayan insanlar gibi tamamlamadan bitirdi.</p>

      <p class="osman-duz">Cebrail genç oyuncunun yüzünde, ona değil de kendi kendine konuşmuş ve vazgeçmiş gibi bir ifade okudu. “Ne güzel” dedi arkadaşının tamamlayamadığı konuşma için.</p>

      <p class="osman-duz">O an itibariyle, iki arkadaşın karşılıklı durumları değişmiş gibi görünüyordu. Başlangıcın tersine, yönetmen kısa kesmek, oyuncu konuşmak isteyen taraf olmuş gibiydi.</p>

      <p class="osman-duz">“Neden görüşmemizi engelledin o gece?” diye sordu Duran, bu sefer tükenmekte olan zamanı hiç hesaba katmaksızın.</p>

      <p class="osman-duz">“Çünkü öyle gerekiyordu” dedi yönetmen. Saatin yaklaşmakta olduğunun, yine de birkaç dakikaya ihtiyaç duyduğunun farkındaydı. Bu nedenle devam etti:</p>

      <p class="osman-duz">“Biraz önce Erdoğan Bey hakkında her şeyi öğrendim dedin ya hani, aslında bilmediğin ve anlamadığın o kadar çok şey var ki!”</p>

      <p class="osman-duz">Genç adamın canı sıkıldı. İtiraz etti:</p>

      <p class="osman-duz">“O kadar da değil.”</p>

      <p class="osman-duz">Cebrail güldü.</p>

      <p class="osman-duz">“Erdoğan Bey hakkında bilmediklerin bildiklerinden çok daha önemli desem, bana kızar mısın?”</p>

      <p class="osman-duz">Yönetmen ağzından çıkan sözlere inanamadı. “Nasıl oldu da söyledim bu sözleri!” diye düşündü. Yapmakta olduğu tüm konuşmaların, Duran’ın az sonra oynayacağı oyunu derinden etkileyeceğini gayet iyi biliyordu. Ama ok yaydan çıkmıştı bir kez. Tekrar saatine baktı, 13.58’i gösteriyordu. Etrafına göz attı. Tüm oyuncular ve teknisyenler yerli yerindeydi. Duran’ı elinden tuttu ve sahneye doğru yürüttü.</p>

      <p class="osman-duz">“O burada Duran!”</p>

      <p class="osman-duz">Yönetmen bu sözleri söyledikten sonra genç oyuncunun kulağına eğildi ve sözlerini sürdürdü:</p>

      <p class="osman-duz">“Sahneye çıkar çıkmaz karşında olacak. Sakın şaşırma! Bunun, oyunun bir parçası olduğunu düşün. Her zaman olduğu gibi oyununu oyna! Anlaştık mı?”</p>

      <p class="osman-duz">Duran, yönetmene cevap veremeden sahneye adımını attı.</p>
    </div>
  </div>
</body>
</html>
