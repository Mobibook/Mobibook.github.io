<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>6-20.html</title>
  <link href="../Styles/template.css" rel="stylesheet" type="text/css" />
  <meta content="urn:uuid:c75c0c9f-d470-44c8-85e1-a0db56922462" name="Adept.expected.resource" />
</head>

<body>
  <div id="x6-20.html" xml:lang="tr-TR">
    <div class="Basic-Text-Frame">
      <p class="Govde"></p>

      <p class="BB" id="toc_marker-16">III</p>

      <p class="osman-ara para-style-override-12">KOSTÜMLÜ PROVA</p>

      <p class="osman-duz">Son prova için tiyatro binasına ulaşan üç oyuncuyu kapıda Cebrail karşıladı.</p>

      <p class="osman-duz">“Müjde, müjde, müjde!” dedi ve ekledi: “Kostümler geldi. Dekor hazır. Kapıya, gördüğünüzde şaşkınlıktan küçükdilinizi yutmayın diye, sizi uyarmak için çıktım. İsterseniz önce beş dakika dekora bakalım, sonra giyinmek için arkaya geçersiniz.”</p>

      <p class="osman-duz">Üç genç oyuncu yönetmenin sözlerinden etkilendiler. Cebrail’in peşi sıra, zaman zaman birbirlerinin önüne geçmeye çalışarak, tiyatro salonuna girdiler. Oyunun dört ağır topu perdenin önünde toplanınca, yönetmen “Perde!” diye bağırdı.</p>

      <p class="osman-duz">Karanlık sahnede ilk göze çarpan, Dali’nin çok özel bir şekilde aydınlatılmış Kharon’u sembolize eden tablosu oldu. Yönetmen anlatmaya başladı:</p>

      <p class="osman-duz">“Perde açılır, Dante sahneye girer. Bu aşamada şu anda gördüğünüz tablo henüz aydınlanmamıştır. Dante <span class="char-style-override-9">‘Ey köle İtalya, acılar ülkesi, fırtınada kaptansız gemi, taşranın değil, kerhanenin ecesi!’</span> cümlesini tamamlarken, bu kez öteki kapıdan Vergilius gelir. Dali’nin fondaki tablosu, tam da o anda aydınlanmaya başlar. Işık, kayıkçıyı aydınlattığında, Vergilius, Dante’nin yaratan tarafından özel olarak seçilmiş olduğunu söyler...”</p>

      <p class="osman-duz">Yönetmen, arada bir ışık şefiyle de konuşarak verdiği kısa izahatı bitirince “Haydi şimdi de kıyafetlerinize bakalım” dedi.</p>

      <p class="osman-duz"><span>Duran yönetmenin peşi sıra yürürken dekor üzerine düşünmeye çalıştı. Dali’nin resimleriyle yaratılan dekor oyuna entelektüel bir hava katmakla beraber, acaba fazla mı sade olmuştu? Tam karar veremedi.</span></p>

      <p class="osman-duz">Genç adam üzerine doğru gelen bir horozu görünce küçükdilini yutacak gibi oldu. Az önce tiyatronun kapısından girerken yönetmenin yaptığı uyarı geldi aklına ve “Bu ne muhteşem bir şey böyle!” dedi.</p>

      <p class="osman-duz">Sadece Duran değil, Gizem ve Burak da oyunculardan birinin kıyafeti olarak tasarlanmış horoz kostümünü görünce “Muhteşem, inanılmaz, olağanüstü” gibi sözcüklerle yücelttiler çalışmayı.</p>

      <p class="osman-duz">Duydukları yönetmenin hoşuna gitti. “Beğendiniz değil mi?” diye sordu.</p>

      <p class="osman-duz">“Beğenmek ne demek, bayıldım!” dedi Duran.</p>

      <p class="osman-duz">Yönetmenin gözleri parladı. Bu sözleri, özellikle de ondan duymak çok hoşuna gitmişti.</p>

      <p class="osman-duz">“Tıpkı horoz dövüşü mekânında olduğu gibi” dedi Gizem.</p>

      <p class="osman-duz">Aslında, Duran da aynı şekilde düşünmüş ama nedense söyleyememişti. Sonra sırasıyla kumarbazı, satanist rahibi, eli bıçaklı sokak çocuğunu, orospu Semiramis’i de kostümleri içinde görünce, nutku tümüyle tutuldu. Sanki Erdoğan Bey’in önderliğinde beş gün boyunca bütün o mekânları dolaşırken, yanlarında Cebrail’in arkadaşı olan ve kostümleri tasarlayan modacı da varmış gibiydi.</p>

      <p class="osman-duz">Yönetmen sabırla, Duran’ın, oyunda rolü olan sanatçıların tümünü kostümlerinin içinde görmesini bekledi. Geçen süre zarfında, genç oyuncunun yüzünü okumaya çalıştı. Sonunda “Beğendin mi Duran?” diye sordu büyük bir samimiyetle.</p>

      <p class="osman-duz">Duran kendini tutamadı “Beğendin mi ne demek, bayıldım!” dedi ve ekledi: “Modacı arkadaşımız gerçekten olağanüstü bir iş çıkarmış. Düşünebiliyor musun, bütün bu insanların ölçüsünü sadece bir kez aldı ve ortaya çıkan işe bak. İnanamıyorum!”</p>

      <p class="osman-duz"><span>Duran’ın heyecanlandığını gören Gizem, arkadaşına destek oldu:</span></p>

      <p class="osman-duz"><span>“Bir de bütün bu kıyafetleri durmadan değişen Dali tablolarının önünde hayal et. Eminim o zaman hayranlığın katlanarak artacak!”</span></p>

      <p class="osman-duz">Burak da fikrini söylemek istedi.</p>

      <p class="osman-duz">“Şimdi, yönetmenin özel olarak bizi neden kostüm işinden uzak tutmaya çalıştığını daha iyi anlıyorum. Bana kalırsa dostum, sadece kostümlerin çok başarılı olması değil, onları ilk kez görüyor olmamız da bizi bu kadar etkiledi.”</p>

      <p class="osman-duz">Burak konuşurken yönetmen başını salladı. “Aynı etki seçiciler kurulu için de geçerli olacak!” dedi. Sonra bir nefes aldı, ellerini de kullanarak duygularını arkadaşlarıyla paylaşmaya koyuldu:</p>

      <p class="osman-duz"><span>“Düşünsenize, İtalya’dan gelecek dostlarımız şimdiye kadar oyunu gözlerinde canlandırabilecek ne fotoğraf, ne davetiye ne de afiş gördüler. Koltuklarına oturana kadar da görmeyecekler. Ve sonra, karşılarına aniden, aklını korurken iradesini askıya almayı becerebilen o ünlü dâhi Dali’nin tabloları çıkacak. Derken sahneyi modacı dostumuzun yarattığı ve her biri bir başka büyülü gerçekliğin ifadesi olan kostümleriyle oyuncular dolduracak. Ne dersin Duran, sen İtalyanları tanıyorsun, düşündüğüm gibi etkilenecekler mi?”</span></p>

      <p class="osman-duz">Duran yönetmenin sorusuna “Evet, kesinlikle etkilenecekler” diye cevap verdi ama kulakları duyduğu cümleler arasından daha çok Erdoğan Bey’in de zaman zaman telaffuz ettiklerini bir radar gibi bulup çıkardı.</p>

      <p class="osman-duz">Aklını korurken iradesini askıya almayı becerebilen... Her biri büyülü bir gerçekliğin ifadesi olan...</p>

      <p class="osman-duz">Genç oyuncu ani bir kararla, bu konuda hiçbir şey söylememeye karar verdi. “Neyse ne” diye düşündü. Kendisini o anda ilgilendiren tek mesele, sahneye konulacak oyunun başarısı olmalıydı. Az sonra başlayacak provayı ve dolayısıyla seçiciler önüne çıkmasına bir gün kalmış oyunu olumsuz etkilemek istemezdi.</p>

      <p class="osman-duz">Üç oyuncu ve yönetmen konuşurken, aralarına kostümleri tasarlayan modacı da katıldı. O daha bir şey söylemeden, oyuncular modacıyı tebrik ettiler. Duran ayrıca, teşekkür de etti. Bunun üzerine modacı “Eminim teşekkür etmen gereken başka insanlar da vardır” dedi ve ekledi: “Hepimiz için, çok iyi oyna! Böylece teşekkürlerin en güzelini etmiş olursun!”</p>

      <p class="KB" id="toc_marker-16-1">İnce Ayarlar</p>

      <p class="osman-duz"><span>Son prova için perde açıldı...</span></p>

      <p class="osman-duz"><span>Oyuncular muhteşem bir oyun çıkardılar...</span></p>

      <p class="osman-duz"><span>Ve perde kapandı.</span></p>

      <p class="osman-duz"><span>Prova sona erdiği anda, yönetmen tüm oyuncuları ve teknik personeli sahnenin önünde topladı, almış olduğu notlara bakarak son isteklerini sıraladı.</span></p>

      <p class="osman-duz"><span>Sonra ertesi gün buluşulmak üzere tiyatrodan ayrılındı.</span></p>

      <p class="osman-duz"><span>Herkes ertesi gün için birbirine iyi şanslar dilerken, Cebrail üç oyuncusuna “Cafebar’da buluşalım” dedi.</span></p>

      <p class="osman-duz"><span>Oyuncular ve yönetmen mekândan içeriye girerlerken barmen “Gizem n’oldu? İyi geçti mi?” diye seslendi. Burak “Bakıyorum aranız iyi” dedi güzel kıza. Yönetmen, Burak sanki kendisiyle konuşmuş gibi “Sorma” dedi kinayeli bir edayla. Duran “Demek yalnız ben değil, başkaları da farkında” diye düşündü.</span></p>

      <p class="osman-duz"><span>Herkes kendisine bir yer bulup içki kadehlerini eline alınca, yönetmen “Öncelikle, İtalya’dan gelecek kurul üyelerinin İstanbul’a ulaşıp ulaşmadıklarını biliyor muyuz?” diye sordu.</span></p>

      <p class="osman-duz"><span>Duran telefonunu çıkarıp babasını aradı. Aldığı haberleri arkadaşlarıyla paylaştı:</span></p>

      <p class="osman-duz"><span>“Gelmişler. Annem ve babam onları otele götürüyor. Yarın da birlikte kahvaltı edip, biraz İstanbul’u gezecekler. Sonra hep birlikte tiyatroya gelecekler. Akşam yemeğinde aynı kadroya dördümüz de katılacağız.”</span></p>

      <p class="osman-duz">Duydukları oyuncuları ve yönetmeni sevindirdi. Burak “Büyük gün yarın” dedi. Gizem “Sorma, kalbim şimdiden küt küt atıyor” diye katıldı ona.</p>

      <p class="osman-duz"><span>Onlar konuşurken, yönetmen bacaklarının arasında tuttuğu çantasını dizinin üzerine aldı ve açtı. İçinden lastikli bir dosya çıkardı. Çantayı yeniden bacaklarının arasına indirirken konuşmaya başladı:</span></p>

      <p class="osman-duz">“Eğer siz de uygun görürseniz, yarın oyundan sonra, şimdi göstereceğim çalışmaların içinden seçeceğimiz bir tanesini kurul üyelerinin önüne koyalım derim.”</p>

      <p class="osman-duz">Üç oyuncu, yönetmenin ne demek istediğini derhal anladılar. Cebrail daha önceki konuşmalarında, oyuna isim koyma, afiş yapma gibi konular açıldığında hep “Bu en son iş. Şimdi bunu konuşmayalım. Sonra konuşuruz” gibi laflarla oyuna ruh, kimlik verecek bu en önemli iki meseleyi öteleyip durmuştu. Anlaşılan şimdi sıra buna gelmişti.</p>

      <p class="osman-duz">Derken yönetmen lastikli dosyanın içinden üç tane A4 boyutunda zarf çıkardı ve üç oyuncuya dağıttı. Duran, Gizem ve Burak zarfları alır almaz açtılar. Her bir zarfın içinden üç tane A4 boyutuna küçültülüp fotoğraf kartına basılmış afiş çıktı. Onlar incelerken yönetmen konuşmaya başladı:</p>

      <p class="osman-duz">“Bunları bu gece evlerinizde inceleyin. Birinci, ikinci ve üçüncü tercihlerinizi numaralayın. Yarın oyuna başlamadan önce tercihimizi çakıştırır, en çok hangisini sevdiğimize karar veririz. Ve derhal afiş boyutunda bastırır, seçiciler kuruluna oyun sonunda birer tane hediye ederiz. Anlaştık mı?”</p>

      <p class="osman-duz">Yönetmen konuşurken, oyuncular durmaksızın üç afiş taslağına baktılar. Birbirinden güzel çalışmalarda oyunda kullanılan dekor ve kostümlerden esinlenilmişti. Ve üç de ayrı isim vardı.</p>

      <p class="osman-duz">Duran’ın ilk bakışta dikkatini, afişlerden birinin üzerinde yazan DurANTE DURANte çekti. Demek yönetmenin, oyun için önerdiği üç isimden biri kendi ismiydi. Genç oyuncunun aklına, daha önce Cebrail’den duyduğu sözler geldi:</p>

      <p class="osman-duz">“Evet, senin adın Duran ve bu Durante’nin kısaltılmışı. Dante de Durante’nin kısaltılmışı. Ben de bu özel durumdan hareketle iki ismi yan yana getirdim... DurANTE DURANte...”</p>

      <p class="osman-duz">Genç adam, önünde duran üç afiş taslağından üzerinde kendi adı yazılı olana bir kez daha baktı, gülümsedi.</p>

      <p class="osman-duz">Yönetmen “İsterseniz şimdi toplayın taslakları, zarflarına koyun. Bu gece düşünür, yarın hangisinin oyunun afişi olmasını istediğinizi söylersiniz” dedi ve ekledi: “Oyundan önce afişe karar vermiş, hatta basılmasını bile sağlamış olacağız ama oyun insanların önüne çıkmadan kimseye göstermeyeceğiz. Lütfen bunu unutmayın.”</p>

      <p class="osman-duz">Üç oyuncu, yönetmenin gösterdiği hassasiyeti anlayışla karşıladılar. Daha önce de defalarca konuşulduğu için kimse bu konuda bir şey söylemedi.</p>

      <p class="osman-duz">“O halde” dedi yönetmen, “şimdi evlerimize gidip iyice dinlenelim, yarın büyük bir gün olacak!”</p>

      <p class="KB" id="toc_marker-16-2">Duran ve Cebrail</p>

      <p class="osman-duz"><span>Cafebar’dan birlikte çıkan Duran ve Cebrail, yolları da aynı olunca Cadde-i Kebir’i birlikte yürümeye koyuldular.</span></p>

      <p class="osman-duz"><span>“İkimiz de metroya gidiyoruz anlaşılan” dedi yönetmen. Oyuncu başını salladı. “Evet, biliyorsun Levent’te oturuyorum, metro ilaç gibi geliyor.” Bu kez de yönetmen başını salladı. “Eğer gideceğim yerin yakınında bir metro istasyonu varsa ben de hep öyle yapıyorum” dedi.</span></p>

      <p class="osman-duz"><span>İki arkadaş yan yana yürürken, Duran “Aslında ne kadar az yalnız kalma fırsatımız oldu” diye düşündü. Aklına bir gün önce otomobilde ve Osmanlı evinde yaptıkları konuşmalar geldi. Doğal olarak Erdoğan Bey’i de düşündü. “Erdoğan Bey’i görebildin mi daha sonra?” diye sordu. Yönetmen canı sıkılmış gibi cevapladı bu soruyu:</span></p>

      <p class="osman-duz"><span>“Yok, görmedim. Aslında çok sık görüşmeyiz biz. Dayım onun şoförü olmasa belki de hiç görüşmezdik.”</span></p>

      <p class="osman-duz"><span>Yönetmenin son söyledikleri genç adama pek inandırıcı gelmedi:</span></p>

      <p class="osman-duz"><span>“Nasıl olur, sizin için bir ev bile yaptırmış. Aynı zikir törenlerine katılıyorsunuz. Bu da gösteriyor ki çok iyi tanışıyorsunuz. Öyle değil mi?”</span></p>

      <p class="osman-duz"><span>“Bir bakıma öyle” diye cevapladı Cebrail Duran’ın sorusunu. Bu kez nedense konuşmak konusunda pek de iştahsız görünmüyordu. Genç oyuncu biraz suskun kalırsa yönetmenin kendiliğinden konuşabileceğini tahmin etti. Beklediği gibi de oldu:</span></p>

      <p class="osman-duz"><span>“Daha önce de söylediğim gibi, ilginç bir adamdır Erdoğan Bey. Gözü pekse de korkak, saygılıysa da nobran, vicdanlıysa da umursamaz, derinse de sığ, hesapsızsa da hesaplı ya da söylediklerimin hepsinin tersi. Pek çok çelişkiyle birlikte yaşar, yaşamaya çalışır. Böyle olunca, dostluğu, arkadaşlığı, ağabeyliği filan hep başka anlamları da içinde barındırır. Çok iyi tanışıyorsunuz dedin ya hani, ona cevap vermeye çalışıyorum. Haklısın ama bu tanışma içinde böyle zıtlıklar da barındırıyor demek istiyorum.”</span></p>

      <p class="osman-duz"><span>Duran, arkadaşının söylediklerini dikkatle dinlediyse de pek iyi anlamadı. Didiklemek istiyormuş gibi görünmemek için sustu. Öte yandan çok da uzun bir cadde değildi yürüdükleri ve eğer arkadaşıyla yolu Taksim’de ayrılacaksa, konuşma yarıda kalmış olacaktı. Yine de birkaç dakika susmaya karar verdi. O susunca Cebrail anlatmaya devam etti:</span></p>

      <p class="osman-duz"><span>“Biraz önce söylediğim karşıtlıklardan bir örnek verecek olursam; sokak çocuklarının hamisidir mesela, onlar için çuvalla para harcar ama kalıcı bir çözüm üretmeyi teklif ettiğinde, önüne dünya kadar engel çıkarır, adeta yorgunu yokuşa sürer. Yanlış anlama, para harcamak ya da zaman bulamamak gibi engeller değildir bunlar. Tümüyle kendine özgü bir düşünce sistematiğine sahip olduğu için, onu neyin alıkoyduğunu bile tam olarak anlayamazsın.”</span></p>

      <p class="osman-duz"><span>Duran, arkadaşının söylemeye çalıştığını anlamak için bir anıştırmayla yardımcı olmak istedi:</span></p>

      <p class="osman-duz"><span>“Durusu’daki çiftlik evinde bahsettiği büyülü gerçeklik laflarını hatırlattı bu söylediklerin bana...”</span></p>

      <p class="osman-duz"><span>Duran her ne kadar usturuplu bir şekilde konuşmaya çalıştıysa da Cebrail ürktü söylediklerinden. “Yok... Yani... Aslında...” gibi birkaç kelimeyi art arda sıraladıktan sonra sustu.</span></p>

      <p class="osman-duz"><span>Genç adam “büyülü gerçeklik” lafını ederek hata yaptığını düşündü. Az önce yaptığı gibi birkaç dakika sessiz kalırsa yönetmenin tekrar konuşmaya başlayabileceğini hesapladı. Ama Taksim’e ulaşmak üzereydiler. Dayanamadı, bir soru daha sordu:</span></p>

      <p class="osman-duz"><span>“O akşam depoda, her şey kötüye gidince Burak sana telefon etti ve Erdoğan Bey’le konuşmanı sağladı. Senle konuşurken, her şey sanki sihirli bir değnek dokunmuş gibi değişti. Hassas sınırı aşmaktan bahsettiniz. Neydi o?”</span></p>

      <p class="osman-duz"><span>Duran’ın sorusu, Cebrail’in yüzünün değişmesine yol açtı. Belli ki yönetmen arkadaşının sorusuna en düzgün cevabı verebilmek için düşünüyor ama ne diyeceğine bir türlü karar veremiyordu. Bu esnada meydana ulaştılar. Genç oyuncu, yönetmenin kendisiyle birlikte metro istasyonuna doğru yürümesi için bildiği bütün duaları arka arkaya sıraladı. Cebrail ne bir cevap veriyor ne de ayrılmak zorunda olduğunu söylüyordu. Son otuz saniyelik zaman diliminde, Duran merakından ölecek gibi oldu. Cebrail ya şimdi ayaküstü bir cevap verecek ya metro istasyonuna birlikte girecekler ya da arkasını dönüp gidecekti. Eğer giderse, son altı gündür yaşadığı strese yine bir nokta konulmamış olacaktı.</span></p>

      <p class="osman-duz"><span>Genç oyuncu “hassas sınırı aşmak”la ilgili sorusunu sorduktan sonra tek bir laf etmeyip sadece yürüdü. Ta ki metro istasyonunun merdivenlerine kadar. Cebrail de merdivenleri kendisiyle inmeye başlayınca derin bir oh çekti. Sorduğu soruların cevabını alma ihtimalinin sürüyor olması rahatlamasına yol açtı.</span></p>

      <p class="osman-duz"><span>Turnikelerden geçip, kendilerini durağa yaklaştıracak yürüyen zemin üzerine adımlarını atar atmaz Duran kulak kesildi. “Bugün istasyonu acaba hangi müzisyenler ne tür müzik icra ederek şenlendiriyor?” diye düşündü. Az sonra, güzel bir sazın eşlik ettiği dokunaklı bir ses duydu:</span></p>

      <p class="osman-duz"><span class="char-style-override-9">“Gönül dağı yağmur yağmur boran olunca,</span></p>

      <p class="osman-duz"><span class="char-style-override-9">Akar can üstüne sel gizli gizli,</span></p>

      <p class="osman-duz"><span class="char-style-override-9">Bir tenhada can cananı bulunca,</span></p>

      <p class="osman-duz"><span class="char-style-override-9">Sinemi yaralar yâr oy yâr oy yâr oy yâr.”</span></p>

      <p class="osman-duz"><span>Duran yürüyen zemindeyken cebinden çıkarmış olduğu metal paraları, fazla şakırdatmamaya özen göstererek saz kılıfının üzerine bıraktı ve Cebrail’le merdivenlere doğru yürümeye devam etti.</span></p>

      <p class="osman-duz"><span>Cebrail genç adama “Biliyor musun bu bozlak kimin?” diye sordu. Delikanlı bilmediğini söyleyince “Neşet Ertaş Usta’dan ‘Gönül Dağı’ ” dedi ve bozlağın sözlerini baştan sona ezbere söyledi. Ardından “Bozkırın tezenesi” diye ilave etti.</span></p>

      <p class="osman-duz"><span>“O da ne?” diye sordu Duran.</span></p>

      <p class="osman-duz"><span>“Bazı yerlerde mızrap derler, benim doğduğum coğrafyada adı tezenedir. Gitar için pena neyse, saz için tezene odur anlayacağın.”</span></p>

      <p class="osman-duz"><span>Merdivenlerin başına ulaşırlarken Cebrail bu kez sorma sırasının kendisine geldiğini düşündü:</span></p>

      <p class="osman-duz"><span>“Neşet Ertaş’ın kim olduğunu, tezenenin ne olduğunu bilmeyen biri, neden para versin sanatçıya?” diye sordu.</span></p>

      <p class="osman-duz"><span>Duran güldü. “Cevabını kendin verdin ya işte” dedi ve ekledi: “Sanat yaptığı için.”</span></p>

      <p class="osman-duz"><span>Cebrail utandı. “Doğru” dedi.</span></p>

      <p class="osman-duz"><span>İki arkadaş platforma ulaşıp da gelecek treni beklemeye koyulunca, Duran hayatında ilk kez gecikmesi için dua etti. Cevap verse de vermese de kafasına takılan üçüncü soruyu Cebrail’e sormaya karar vermişti. “En iyisi” dedi kendi kendine, “hemen şimdi sorayım.” Ve düşündüğü gibi yaptı:</span></p>

      <p class="osman-duz"><span>“O akşam, hani Erdoğan Bey dayını gönderip beni aldırmıştı da Süleymaniye’deki Osmanlı evine gelmiştim ya, zikir başlarken içeriye giren uzun boylu şeyh görünüşlü adamın kim olduğunu sanki çıkaracak gibi olmuş ama biraz uzağında olduğum için bir türlü bulamamıştım. Sahi, kimdi o adam?”</span></p>

      <p class="osman-duz"><span>Genç oyuncunun sorusu şaşırtıcıydı. Yönetmen, tabii ki arkadaşının kastettiği kişinin kim olduğunu biliyordu. Duran’ı oraya davet ettiğine göre, anlaşılan Erdoğan Bey de onun kim olduğunu saklamaya gerek görmemişti. Ayrıca, özel kıyafeti içinde o mekânda boy gösteren kişi de kim olduğunun bilinmesini asla umursamazdı. Cebrail yine de tereddüt etti. “Eğer” diye düşündü “bana bu soruyu bugün değil de yarın, oyun sahneye konduktan sonra sormuş olsaydı, derhal cevap verirdim.”</span></p>

      <p class="osman-duz"><span>Duran daha sorusunu sorduğu an, Cebrail’den bir cevap alamayacağını hissetti. Arkadaşı, düşüncelerini kontrol edip ne yapıp yapmayacağına aklıyla karar verebiliyorsa da, duygularını yüzüne yansıtmamayı pek beceremiyordu. Duran, gözlemlediği ve zaman içinde giderek emin olduğu arkadaşına dair bu özelliklerin gayet insanca olduğunu düşündü. Ve daha fazla üstüne gitmedi.</span></p>

      <p class="osman-duz"><span>Tren Levent istasyonuna ulaşırken Duran “Ben burada ineceğim” dedi.</span></p>

      <p class="osman-duz"><span>Cebrail “Benim daha ileriye gitmem gerekiyor, yarın görüşürüz” dedi genç oyuncuya ve ekledi: “Yarın misafirleri annen ve baban getireceğine göre, tiyatroya saat 12.00’de Cafebar’da buluşarak gidelim mi?”</span></p>

      <p class="osman-duz"><span>Duran “Olur” dedi ve indi. Cebrail bir durak daha gittikten sonra dönüş platformuna geçti, Taksim’e gidecek tren için beklemeye koyuldu.</span></p>
    </div>
  </div>
</body>
</html>
