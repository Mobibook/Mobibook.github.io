<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>kirakiralina</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style>
<meta content="urn:uuid:2624e569-d918-4160-aee7-759649380618" name="Adept.expected.resource"/></head>
	<body class="calibre">
<h1 class="h1baslik1" id="calibre_toc_4"><br class="chapter"/><br class="chapter"/>   II   <br class="chapter"/><br class="chapter"/>KİRA KİRALİNA<br class="chapter"/><br class="chapter"/></h1>
				<p class="normal">Üç panayırcı arabasının öğle yemeği için durmuş olduğu bataklıkta, Stavro'nun kulağı iki yoldaşı tarafından bir saattir çekiştiriliyor ve ondan, kendisinin ve kızkardeşinin çocukluk öykülerini anlatması isteniyordu; öyküye ambarda başlamıştı. O, bunları anlatmak istemiyor değildi, çünkü şu andaki ruhsal durumu bu eski anılara hazırdı, ancak insan geçmişin sularını tıkayan paslanmış engellere dokunmak isteyince hep böyle olur; kendisine yalvartmak iyi gelir.</p>
				<p class="normal">Küçük korunun yumuşak otlarına uzanmışlar, atları ot yer ve çevrelerinde kişnerken, sigara içiyorlardı. Stâvro kalktı, kuru dal bulmaya gitti, bir ateş yaktı; köz oluşunca, arabadan kahve araçlarını aldı, suyu kaynattı ve bakır ibriğin içine şeker ve kahve attı. Daha sonra, tıpkı bir kahveci gibi, kokulu ve köpüklü sıvıyı, fincan denen tabaksız üç tasa boşalttı, arkadaşlarına verdi, kendisi de bağdaş kurup oturdu ve başladı anlatmaya:</p>
				<p class="normal">Ne tarihini, ne de o sırada kaç yaşımda olduğumu anımsamıyorum. Ancak o acıklı olayın ardından Kırım Savaşı olduğunu biliyorum.</p>
				<p class="normal">Küçük bir çocuktum, anayı, anlayamadığım bir nedenden dolayı her gün döven bir babanın gaddarlığını anımsıyorum. Anam, sık sık evde olmazdı, geri döndüğünde ve gitmeden önce dayak yerdi. Gitmeden önce dayak yemesinin nedeninin gitmeye zorlamak için mi olduğu, geldikten sonra ise yokluğu yüzünden mi, yoksa bir daha geri gelmemesi için mi olduğunu bilmezdim.</p>
				<p class="normal">Bu karışık zamanlarda, babamın yanında onun kadar kaba olan ağabeyimin; anamın yanındaysa, benden dört yaş büyük olan ve kendisine çok yakınlık duyduğum ablam Kira'nın sızlanıp durduğunu da anımsarım.</p>
				<p class="normal">Kavgalar gitgide yok oldu, büyüdüm ve anlamaya başladım. Hem de ilginç şeyler anladım... Ben, sekiz dokuz yaşlarında, ablamsa on iki on üç yaşlarındaydı, öyle güzeldi ki, onu tepeden tırnağa seyretmek için, günboyu yanından ayrılmazdım. Sabahtan akşama dek süslenirdi, anam da öyle yapardı, çünkü o da kızı kadar güzeldi. Ellerinde abanoz ağacından bir kutuyla ikisi de aynalarının karşısına geçer, gözlerini, zeytinyağına batırılmış kinorosla, kaşlarını ucu kömürlü fesleğen dalıyla boyarlar, dudaklarını ve elmacık kemiklerini de tırnaklarıyla birlikte, kirmiz atıyla renklendirirlerdi. Bu uzun işlem bitince, kucaklaşırlar, birbirlerine övgü dolu sözler söylerler ve beni süslemeye koyulurlardı. Daha sonra üçümüz, elele tutuşur Türk ve Yunan modasına göre dans eder ve birbirimizi öperdik. Özellikli bir aile olurduk böylece de...</p>
				<p class="normal">O sıralarda, babayla büyük oğlu, her akşam eve gelmezlerdi. İkisi de yörenin en aranılan, en becerikli arabacısıydı. İşlikleri, kentin tam karşı yakasındaki Karaköy mahallesindeydi, oysa biz, Çetatzue'de oturuyorduk. Aramızda koca bir kent uzanıyordu. Karaköy'deki ev babamındı. Burada, besleyip barındırdığı iki çırağı ve ev işleriyle ilgilenen yaşlı bir hizmetçisi vardı. Yedi kişiydiler. Buraya hiç gitmezdik, babamın beni korkutan işliğini pek az bilirdim. Çetatzue'de, anamın evindeydik, hiçbir şeye aldırmaz, eğlenirdik... Kışın çay, yazın şuruplar içer, yıl boyunca, Türk tatlısı olan baklava ve saraylı yer, kahve içer, nargile fokurdatır, süslenir ve dans ederdik... Yaşamımız güzeldi.</p>
				<p class="normal">Evet, babamın, oğlunun ya da ikisinin birden, eğlence ortasına pat diye çıkageldiği, anamı dövdüğü, Kira'yı yumrukladığı ve benim de başımda bastonunu kırdığı günler dışında, yaşamımız güzeldi, çünkü ben de artık dans ediyordum. Türkçe'yi çok iyi bildiğimizden, iki kadına «paçavra», bana da «küçük pezevenk» derlerdi. İki zavallı kadın, zorbalarının ayaklarına kapanır, bacaklarına sarılır ve yüzlerine vurmamaları için yalvarırlardı:</p>
				<p class="normal">— Yüzümüze vurmayın! diye bağırırlardı, Tanrı aşkına, yüzümüze vurmayın!.. Gözlere dokunmayın!.. Özür dileriz!..</p>
				<p class="normal">Ah, yüz, gözler, bu iki kadının güzelliği!.. Onlarla boy ölçüşecek başka bir kadın yoktu!.. Altın sarısı saçları bacaklarına dek uzanırdı, ciltlerini ak, kirpikleri, kaşları ve gözkapakları abanoz gibi kapkaraydı. Çünkü anam tarafından Rumen soyunda üç ayrı ırk karışmıştı: Türk, Rus ve Yunanlı; bunlar eskiden ülkeye egemen olup işgal eden milliyetlerdi.</p>
				<p class="normal">Anam, ilk çocuğunu on altı yaşında dünyaya getirmiş; ama ben doğunca, kimse onun üç çocuk anası olduğuna inanamazmış... Sevilip öpülmek üzere yaratılmış olan bu kadın, her yanı kanayıncaya dek dayak yiyordu. Bununla birlikte, babam ondan okşamalarını esirgese de, sevgilileri bu zararı parlak bir şekilde ödüyorlardı. Ben de anamın kocasını aldatmaya başlayarak ilk dayağı o zaman mı yediğini, yoksa babamın, karısına kötü davranıp onu kendisini aldatmaya mı zorladığını asla öğrenemedim. Evimizde düğün bayram hiç eksik olmazdı, çünkü zevk çığlıkları durunca, acı çığlıklar başlar ve kavganın ardından, gözyaşlarıyla ıslanmış yüzlerde kahkahalar patlardı.</p>
				<p class="normal">Kibar beyler nazik davranışlarla halının üstünde bağdaş kurup oturur, şarkı söyler, kastanyet ve davul eşliğinde gitarla Doğu havaları çalarak kadınları oynatırken, ben de pasta yiyerek nöbet tutardım, ipekler içinde, zevkten pırıl pırıl olan anamla Kira, mendil dansı yaparlar, dönerler, tek ayakları üstünde sekerler, kendilerinden geçerlerdi. Sonra sıcaktan alev alev yanan yüzleriyle, kaba şilteler üstüne atılırlar, ayaklarını ve bacaklarını uzun giysilerinin içine gizleyerek yelpazelenirlerdi. İyi cins likörler içilir, güzel kokulu bitkiler yakılırdı. Erkekler genç ve yakışıklıydılar. Hepsi de esmer ve karaydı. Şık giyimli, sivri bıyıklıydı, sakalları pek bakımlıydı; Kıvırcık ve parlak saçlarından güçlü bir bademyağı kokusu yayılırdı. Bunlar Türkler, Yunanlılar ve ender olarak Rumenler'di, çünkü milliyetin hiç önemi yoktu; yeter ki sevgililer genç, güzel, nazik, ağzı sıkı ama aceleci olmasın.</p>
				<p class="normal">Durumum pek sevimsizdi... O zamanlar çekmiş olduğum azabı, şu ana dek kimseye söylememiştim.</p>
				<p class="normal">Görevim, pencerenin kıyısına oturup gözetlemek ve her türlü baskından evdekileri korumaktı. Bu da benim çok hoşuma gidiyordu, çünkü bizi döven Karaköy-lü erkeklerden ölesiye nefret ediyordum. Ama içimde görevimle kıskançlığım arasında kıyasıya bir savaşım olmaktaydı.</p>
				<p class="normal">Kıskançtım, korkunç derecede kıskançtım.</p>
				<p class="normal">Ev, duvarlarla çevrili geniş bir avlunun sonunda bulunuyordu. Bu avluya bakan pencereler vardı, arkada bulunan öteki pencereler, limana bakan bir ovanın kıyısına açılıyordu. Eve yalnızca karşıdaki giriş kapısından girilirdi, ancak burdan kaçmak, daha kolaydı; ovanın inişinin dili olsaydı da, oradan kimlerin kaçmaya kalkıştığını anlatabilseydi!...</p>
				<p class="normal">Pencereye tutunur, her gece kapının önünü aydınlatan fenere gözlerimi dikerdim; kulağım da her zaman paslı kapı menteşelerinin sesinde olurdu.</p>
				<p class="normal">Ama, aynı zamanda içerdeki eğlenceyi görecek bir gözünün olmasını da isterdim. Anamla Kira, «bellerini, bir yüzüğün deliğinden geçirtecek derecede sıkan korselerinin içinde, iki kavun gibi dikilen göğüsleriyle; sırtlarına ve çıplak omuzlarına dökülen gür saçlarıyla; parlak kırmızı bir kurdele sıkıtı alınlarıyla; arzudan alev alev yanan gözlerinin kıvılcımlarını parlatmak istermişçesine, şeytani bir şekilde kırpışan kirpikleriyle, insanı çılgına çevirecek denli güzeldi.</p>
				<p class="normal">Her zaman kendilerini kadınlara beğendirme yarışı içinde, sıkıcı gevezelikleriyle konuklar, gülünç durumlara düşürüyorlardı kendilerini. Bir akşam bu tiplerden biri, anama övgü yağdırmak isterken, «yaşlı tavukların çorbalarının güzel» olduğunu söyledi, öfkelenen zavallı kadın, yelpazesini adamın başına fırlatıp ağladı. Bir başka konuksa öfkeyle kalktı, serseme bir tokat atıp yüzüne tükürdü. Birbirlerinin yakasına yapıştılar, evi darmadağın ettiler, nargileleri devirdiler. Gözlerimizden yaşlar akıncaya dek güldük. Barıştırmak için anam onların boynuna sarıldı.</p>
				<p class="normal">Ancak bu sarılmalar, bu öpücükler, onun için çeşitli şeyleri ödüllendirmenin iyi bir yöntemiydi. Güzel bir sese, eğlenceli bir söze, güzel bir oyuna öpücük verirdi o. Ayrıca, bir somurtkanı neşelendirmek, kırıcı bir sözün etkisini gidermek, çok kıskanç birinin öfkesini yatıştırmak, bir budalanın sersemliğini ödemek gerektiğinde de böyle yapardı. On dört yaşında çok gelişmiş olduğundan, iki yaş daha büyük gösterirdi. Biraz kalkık küçük burnuyla, Aşk Tanrısı'nın iki elmacık kemiği üstüne simetrik olarak kondurmuş olduğu iki beniyle hoppa ve alaycı olan Kira; alayları, şakaları ve kurnazlıklarıma aşıklarını ve beni kırardı. Onlar, daha fazlasını beklerlerdi ondan, bense onlara fazla yüz verdiğini düşünürdüm.</p>
				<p class="normal">Evimize gelenlere «.musafir» denirdi. Bu musafirler de, her fırsatta onun ellerini ve ayaklarını öperlerdi. Onların burunlarını ya da sakallarını çekiştirir, nargilelerin tömbekilerinin üstünde yanan kömürlerin üzerlerine şurup döker, içmeleri için kendi bardağını onlara sunar ve kızdırmak için de bardağı kırar, ama bir dakika sonra geri gelip yaraladığı adamın ağzına saçlarının ucunu sürerdi.</p>
				<p class="normal">Bütün bunlar kudurturdu beni, çünkü Kira'yı anamdan daha çok severdim... Ona tapıyordum, onu benden başkasının okşamasına hiç dayanamazdım.</p>
				<p class="normal">Anımsıyorum; bir akşam, beni kıskançlıktan iyice çıldırtmak için, dans ederken bağı çözülen ayakkabısını musafirlerden birinin dizine dayayıp bağlamasını istedi. Şanslı adam için ne büyük fırsattı, anlıyorsunuz ya! Gözlerimi kurt gibi açmış bakarken, o da elinden geldiğince zevkle uzatarak işini yaptı; alçak herif daha sonra, ayak bileğini ve baldırları yoklamaya başladı. O ise;.. bir şey demiyor, yapmasına izin veriyordu!.. O zaman öfkelenip kendimi yitirdim:</p>
				<p class="normal">- Baba!.. Bizi kurtarın!., diye bağırdım.</p>
				<p class="normal">İki musafir, göz açıp kapayıncaya dek, pencerelerden atlayıp, dere yatağının inişinden kayarak ortadan yokoldu. İçlerinden biri, bir Yunanlı, aceleyle fesini ve gitarını unutmuştu, Kira fazlalık iki nargileyi hızla saklarken, anam da onları pencereden attı.</p>
				<p class="normal">Bu olay beni öylesine eğlendirdi ki, öfkem geçince, gülme krizine tutuldum, pencere aralığından düşüp halının üstüne yuvarlandım ve soluksuz kalarak mosmor kesildim. Anam, gerçekten babamın gelişiyle korkudan çıldırdığımı sandı; zavallı kadınlar, babamı, şeytanı unutup korkunç çığlıklar attılar ve umutsuzca üstüme atıldılar.</p>
				<p class="normal">— Babam gelmedi!., diyebildim sonunda; ama çok öfkelenmiştim, çünkü Kira, bacağını elletiyordu!.. Ben de öcümü aldım!.. Hepsi bu kadar!..</p>
				<p class="normal">Bu kez sevinçten daha hızla bağırdılar. Kıçıma hızla şaplaklar indirip beni öptüler; sonra da onlar korkuyla, ben de öpülerek cezalandırıldığıma sevinip, yalnız kaldığımız için coşarak oynamaya başladık.</p>
				<p class="ortayazi">* * *</p>
				<p class="normal">Böylece aradan iki üç yıl geçti; çocukluğumdan tam olarak anımsadığım bunlardı yalnızca. On iki yaşıma gelmiştim; Kira, on besindeydi ve ben ondan ayrılmıyordum. Daha sonraları farkına vardığım bir zevk, beni ona bağlı kılıyordu. Köpek gibi peşinden ayrılmıyor, süslenirken onu gözlüyor, kokusu sinmiş giysilerini kucaklıyordum; zavallı kız, güçsüz şekilde kendini savunuyor, beni masum tehlikesiz sanıyordu. Gerçeği söylemem gerekirse, benim de belirli bir amacım yoktu, ne istediğimi bilmiyor, zevkten ölüp gidiyordum, onun yanında kendimi şaşırıyordum.</p>
				<p class="normal">Şunu da belirteyim, anamın evinde insan, kendini aşk cehenneminde sanırdı. Her şey aşktı: Aşıkları, süslenmeleri, likörleri, kokuları şarkıları, oyunları gibi iki kadın da öyleydi. Sevgililerin kaba ve acıklı bir şekilde kaçışları bile bana cinsel ve tutkulu görünüyordu. Yalnızca babamın gelişi ve azarlanmamız, sevgisiz ve sıkıcıydı. Ama bunları da aldığımız zevkin bedeli olarak görüyorduk. Anam şöyle diyordu:</p>
				<p class="normal">- Her mutluluğun bir bedeli vardır; yaşamın karşılığını bile ölümle ödüyoruz... İşte bu yüzden, onu yaşamalıyız. Hayatınızı zevkinize göre, son gün gelip çattığında, hiçbir şeyden esef etmeyecek biçimde yaşayın, yavrularım.</p>
				<p class="normal">Önümüzde, yol gösterici olarak böyle bir «felsefe» olunca, Kira ile benim, anamın yaptıklarını yapmaya nasıl can attığımızı düşünün bir Doğu malları kaçakçısı olan kardeşlerine kendi kişisel parasını teslim ettiğinden, canının istediğini kendisi alıyor, kendine hayran ediyor, giysileri kadar sık sevgili değiştiriyor, yüzünü korumaya çalışarak babamın dayaklarına katlanıyor ve hemen yeni bir eğlenceye bırakıyordu kendini.</p>
				<p class="normal">Kendince bir namusu bile vardı: Çok suçlu olduğunu hissedince, kocasının öfkesini bizden çıkarmasından korkuyor ve biz pencereden atlayıncaya dek kapıyı kilitli tutuyordu; sonra büyük bir yüreklilikle kapıyı açıyor ve bütün dayağı tek başına yiyordu.</p>
				<p class="normal">Birkaç saat sonra döndüğümüzde, onu, sofada, morluklar ve şişlikler insin diye yüzüne koyduğu şaraba batırılmış ekmek parçalarıyla, upuzun yere serilmiş olarak buluyorduk. Deli gibi gülerek kalkıyor, elinde aynayla, bize yaralanmış yüzünü gösterip şöyle diyordu:</p>
				<p class="normal">- Fazla bir şey olmamış, değil mi?.. İki gün içinde, hiçbir iz kalmaz... O zaman, yine musafir çağırırız!.. Sopalara yazık!..</p>
				<p class="normal">Vücudunun kötü olmasından endişelenirdik; görünüşü çok korkunç olmalıydı... Ama o:</p>
				<p class="normal">- Oh, vücudum mu!.. Vücudum görünmüyor ki!.. diye haykırırdı.</p>
				<p class="normal">Yaralar iyileşince, alemler başlardı yine.</p>
				<p class="normal">Evde hiç yemek pişmezdi, çünkü anamın pişmiş soğandan midesi bulanırdı. Bitişikteki lokantaya aboneydi, ordan her istediğimiz yollanırdı bize: Çorba, yemek, pasta, sütlü tatlılar anamın verdiği kalaylı bakır kaplarda gelirdi. Bir çamaşırcı kadın, pazartesi sabahları gelip haftalık kirlileri alır ve temizlerini bırakırdı. Krem ve ilaç satan yaşlı bir Türk dışında, eve kimse girmezdi - girdikleri yerden çıkıp çıkmayacakları kuşkulu olan bir de musafirler tabii. Ayrıca da «çağrılı olmayan doğal» musafirlerden babamla ağabeyim de vardı, onların gelişinden hiç hoşlanmazdık. Yaklaşık iki yıldır, babam anamın evinde yatmayıp, ayda iki üç kez geldiğinden, ev sakindi.</p>
				<p class="normal">Hizmetçi, uşak kaygısı olmayan iki kadın, zamanlarını dinlenerek, yıkanarak, süslenerek, yiyerek, şuruplarla, nargilelerle, ve kibar beyleri ağırlayarak geçiriyorlardı. Dua etmeyi de unutmazlardı hiç, ama asla kiliseye gitmezlerdi. Tanrı'ya pek az zaman ayırırlardı. Anam, şöyle diyerek özürünü açıklardı:</p>
				<p class="normal">— Tanrı, ona karşı bir suç işlemediğimi biliyor, beni yaratmış olduğu gibi kalıyorum ben... Söz dinliyor, içimin sesine, çığlıklara boyun eğiyorum...</p>
				<p class="normal">— Ama ana, diye karşı çıkardı Kira, arasıra, işin içine şeytan da karışmıyor mu?</p>
				<p class="normal">— Hayır, diye karşılık verirdi, şeytana inanmam ben, Tanrı, ondan daha güçlüdür... Biz, olduğumuz gibiysek, Tanrı böyle istediği içindir bu...</p>
				<p class="normal">Ve anam kuşkusuz, Tanrısı'nın onu böyle istemiş olmasından memnundu, çünkü o, zor şeyler istemiyordu.</p>
				<p class="normal">O, ilk önce, ananın ve kızının canları isteyinceye dek yataklarında kalmalarını istiyordu, burası tereyağlı ya da ballı bisküvi yemeleri, kahve içmeleri için uygun bir yerdi. Daha sonra onlara yıkanmalarını, aselbent iksiriyle bedenlerini ovmalarını, yüzlerini kısık ateşte pişmiş süt buğularına tutmalarını, misk kokulu bademyağıyla ovarak saçlarını parlatmalarını, mahun inilinli balsama batırılmış fırçayla tırnaklarını parlatmalarını buyururdu o. Sonra, elmacık kemiklerinin, dudakların, kaşların, kirpiklerin süslenmesi de ustalık isteyen bir işti. Ve bütün bunlar bitince, yemek yemek, sigara içmek, biraz kestirmek, ikindi olurken kalkmak, tütsüler yakmak, şuruplar içmek ve sonra da günlük büyük İşleri yapmak gerekirdi: şarkılar, oyunlar, geceyarılarına dek süren eğlenceler, alemler...</p>
				<p class="normal">Anam, babamdan çok daha zengindi; çılgınlık derecesine varan harcamalarına karşın, kardeşlerinin karanlık girişimlerine yatırmış olduğu serveti, öylesine yüklüydü ki, her ay Kira ile benim için, tabii yine kardeşlerine teslim ederek, para biriktiriyordu.</p>
				<p class="normal">Anamın geçmişini pek iyi bilmem. Ara sıra bize anlatılanlardan aklımda kaldığına göre, babaları zengin bir otelciymiş. Babası iyi yürekli, soylu bir Türk'müş, 17. yüzyılın sonlarına doğru, Babıali Sultanı'nın fermanıyla İbrail'de bir han açması için gönderilmiş. İşi gereği, Sultan'ın paşalığından yollanan pek çok ünlü kişileri konuk etmek zorundaymış. İkisi Rum, biri Rumen olmak üzere üç karısı varmış, sonuncu karısı anamın anasıymış; Öteki üç karısından üç oğlu olmuş, biri delirip kendini asmış. Ama anamla öteki kadınlardan olan iki erkek kardeşi, baba evinde yalnızca şamata etme konusunda anlaşırlarmış. Görünüşe göre, bu evde para istiflemek ve üç farklı dilde Tanrı'ya yakarmaktan başka ilginç şey yapılmazmış.</p>
				<p class="normal">İki oğlan kaçakçılık işine atılmışlar, çok genç olan anam da onların peşinden gitmeye hazırlanırken, iyi yürekli Türk, onu hemen ciddi ve acımasız biriyle evlendirmeye karar vermiş. Babam, anama yangınmış; anam da bunun «Tanrı'nın burnunu karıştırdığı» bir anda gerçekleşmiş olacağını söylerdi bana. Büyük babam, babama çok altın vermiş; servetinin büyük bir bölümünü de anama, evli kalması koşuluyla bırakmış. Nefret ettiği adama sıkıca bağlanan anam, mirastan yoksun kalma korkusuyla, Türk'ün isteğine boyun eğmeyi öğrenmiş, ona hoş görünmüş ve uzun yıllar sonra, onun güç elde edilen güvenini kazanmış. Ölümünden sonra da, kendisine ait olan serveti onun elinden alıp kendisini çok seven kardeşlerinin eline vermiş.</p>
				<p class="normal">İşte o zaman, gözlerimin önünde geçen ve babamın bütün sertliğine karşın engelleyemediği çılgın sevgiler, zevkler ve eğlencelerle dolu yaşam başlamış. Babam, ona özgürlüğünü vermiş olsaydı, anam servetini seve seve ona verirdi; ama o, öc almayı kendi onuruna yeğledi. Ayrıldıkları gün, kendisine ait olan her şeyi götürürken, beni ve Kira'yı göstererek anama:</p>
				<p class="normal">- Bu iki yılanı sana bırakıyorum, dedi; onlar benim çocuklarım değil, tıpkı analarına benziyorlar!..</p>
				<p class="normal">- Babalarına mı benzemelerini isterdiniz? diye karşılık vermişti anam. Siz, yaşayanların yaşamalarını engelleyen bir ölü, ruhsuz birisiniz... Sizin bu ruhsuzluğunuz, benim değil de kendi oğlunuz olan bir başka ruhsuzda nasıl tomurcuklandığına çok şaşıyorum.</p>
				<p class="normal">Zavallı anam, bu ölünün bizim yaşamamızı engellediğini söylerken çok haklıydı. Giderek bunu yaptı babam. Anamın yüzüne yaşamı kadar önem verdiğini bildiğinden kasıtlı olarak yaşamının bu merkezine vururdu, son zamanlarda da, zavallı kadın, morlukları ve yaraları geçirmek için, sekiz on günde bir kendini tedavi ettirirdi. Tabii bu arada, eğlenmesi ve konuk kabul etmesi söz konusu değildi. Bu durum onu derin bir üzüntüye boğdu, bizi artık eskisi gibi okşamadı ve ilk kez onu acı içinde, ağlarken gördüm.</p>
				<p class="normal">Ama bu derin umutsuzluk, zorbayı daha da öfkelendirmesi için, onu öç aldırmaya zorladı. Bunda da öyle başarılı oldu ve bizim için uğursuz bir şekilde sonuçlandı.</p>
				<p class="normal">Bir akşam, ev tıka basa musafir doluydu. En azından yedi kişiydiler. Anam tavandaki büyük avize dışında, duvarlara dört şamdan daha astırmıştı. Mumları saydım, yirmi dört taneydi. Işık gözleri kamaştırıyordu. O gün, bir çilingir getirtmiş, yalnızca anahtarla kilitlenen tek parça avlu kapısına kocaman bir sürgü taktırmıştı. Kendini iyice güvene alınca, o zamana dek görmediğim bir sevince kapıldı. Bugün bile öyle sanıyorum ki, anam mutlu yaşamının sona erdiğini sezmiş ve daha yoğun bir şekilde yaşamak istemişti.</p>
				<p class="normal">Yedi çağrılıdan üçü, eğlence dünyasının en tanınmış Yunanlı çalgıcılarıydı. Baloyu açarken anam, onlara ipek mendillere sarılmış ve içinde on iki franklık on altın bulunan birer küçük para kesesi verdi ve şöyle dedi:</p>
				<p class="normal">- Palikaryalar!.. Bütün gece çalmanız karşılığında, bu keseden hakkinizin beş katı fazla para alacaksınız!.. Bunu size yalnızca cömertliğimden vermiyorum. Bu evde neşe pahalıya ödenir; bu akşam, belki sizler de pencerelerden kaçmak zorunda kalabilirsiniz. Bacaklarınız çevik mi?..</p>
				<p class="normal">Sonra vadiye bakan pencereleri açtı. Palikaryalar eğilip incelediler, keselerini ellerinde sallayarak altının ağırlığını yokladılar ve sonunda: «Eyvallah!» deyip razı oldular.</p>
				<p class="normal">Oyun, şarkı, eğlence başladı.</p>
				<p class="normal">Üç çalgı, klarnet, çığırtma ve gitar büyük bir ustalıkla çalındı. Birbirlerinin yanında, sofada uyuşuk uyuşuk duran anamla Kira, kendilerinden geçmiş bir şekilde, iniltili başlayıp coşan Rumen doynalarını, ağır Türk havalarını ve dört musafirin çırparak ve sesleriyle eşlik ettikleri Yunan kır şarkılarını dinliyorlardı.</p>
				<p class="normal">Anam her parça ve şarkıdan sonra likör, kahve ve nargile sunuyordu. Ağızlarının tadını bilenlerin gözlerinin önüne, iki koca tepsi kadayıfla saraylı sunuluyordu.</p>
				<p class="normal">O akşam gözcülük yapmadığımdan, başım dönünceye dek, kızkardeşimle, anamla, tek başıma ya da ikisiyle birlikte, oynadım durdum. Evde geçirmiş olduğum kısa çocukluk dönemimin en büyük tutkusuydu bu: Kira'nın beni çılgınlar gibi okşamasını sağlamak istiyordum. Son âlem akşamı, tek başıma yaptığım Arap göbek dansı öylesine hareketliydi ki, bu konuda uzman olan üç çalgıcı beni övüp, coşkuyla kucakladı. Anam bağırdı:</p>
				<p class="normal">- Eh, yeter artık!.. Bu, benim oğlumdur, bundan hiç kuşku yok!..</p>
				<p class="normal">Bir dinlenme anında, bütün erkekler halıya bağdaş kurmuş gürültüyle nargilelerini içerlerken, Kira, her zaman gelen hayranlarının birinin başına neler geldiğini sordu.</p>
				<p class="normal">- Son toplantı akşamı, bayır aşağı kayarken, ayak bileğini burkmuş! diye karşılık verdi bir çağrılı.</p>
				<p class="normal">Toplu gürültü arasında, zavallı adamın masörüyle birlikte, yatağında ne denli öfkelendiğini açıkladı. Bu açıklama, kısa boylu ve ağır olan gitarcıyı endişelendirdi. Pencereye gidip mesafeyi gözleriyle ölçtü. Musafirlerden biri, açıklama yaparak adamı yatıştırdı:</p>
				<p class="normal">- Fazla yüksek değildir!.. En fazla, iki metre. Ancak fazla öne atlamamak gerek, kendinizi yavaşça bırakıp sıkı tutunacaksınız. Bayırın aşağısında, fesinizle gitarınızı bulursunuz!..</p>
				<p class="normal">Gülündü ve sonra da dansa başlandı yeniden.</p>
				<p class="normal">Bu olay, Haziran ayına doğru, hasattan kısa zaman önce geçmekteydi.</p>
				<p class="normal">Avluya bakan pencereler, ağır kalın çuhalarla örtülürken, Tuna'ya açılanların yalnızca alt bölümleri perdeliydi. O sabah şafağın yaldızlı aklığı pencerelere vururken, hepimiz yorgun düşmüştük. Esneyip duruyorduk... Yanan kuru bitkilere karşın, içerisinin havası nargile dumanından leş gibi kokuyordu.</p>
				<p class="normal">Anam gidip bir pencereyi açtı ve taze havayı derin derin içine çekti... Yanında duran Kira'yla ben, söğüt ormanında ve bataklık yanında aydınlanmakta olan şafağa bakıyorduk. Anam, daha sonra konuklarına dönerek:</p>
				<p class="normal">- Pekâlâ, dostlarım, şenlik sona erdi!.. Gidip yatalım, dedi.</p>
				<p class="normal">Tam o anda, yere ağır bir şekilde düşen bir vücudun gürültüsü bizi korkuttu ve hemen ardından, sürgünün ve kapının gıcırtısı işitildi. Anam:</p>
				<p class="normal">- Kaçın!.. Duvara tırmandılar!., diye bağırdı.</p>
				<p class="normal">Babayla oğlu kapıya vururken, konuklar, sanki aşağıda yün şilteler onları bekliyormuş gibi her türlü önlemi unutup, iki pencereden aşağı atlıyorlardı. İlk kaçan çalgıcılar oldu; ötekiler, fazla uzağa atlanmaması konusundaki uyarılara karşın, kıçkıça sıkışıyorlardı. Ev birkaç saniye içinde boşaldı, musafirlerse, kumlu kıyının üstünde, birbiri üstüne kayıyorlardı. Şölen artıklarını yok etmeyi kimse akıl edememişti.</p>
				<p class="normal">işte o zaman, anam, yiğitçe kapıyı açmaya gitti. Hemen saçlarından yakalanıp yere yıkıldı; kardeşim aynı şeyi Kira'ya yaptı. Kızkardeşimin böylesine acımasızca tekmelendiğini görüp de şaşırarak, nargilenin birini kaptım ve ağabeyimin kafasına hızla indirdim. Kira'yı bıraktı, kanayan başına elini götürdü ve üzerime yürüdü. Yirmi yaşlarında ve çok güçlüydü. Hırsını alıncaya, ağzımdan burnumdan kan gelinceye dek dövdü beni.</p>
				<p class="normal">Bu arada anam, tam anlamıyla ölmüş gibiydi. Giysileri paramparça, bedeni hemen hemen çıplaktı ve bayılmıştı, babamsa hâlâ vuruyordu ona. Ağabeyim kanlı başını yıkamaya gitti. Kira, hemen bir çekmeceye koştu ve elinde bir kamayla geri geldi; ama gözlerimizin önündeki korkunç olay karşısında dehşet içinde kaldık: Babam, elinde tahta topuklu bir ayakkabı - misafirin biri kaçarken bırakmıştı - topukla, kolunu güçlükle kımıldatan anamın yüzüne habire vuruyordu. Kanlanmış yüzü yara gibiydi.</p>
				<p class="normal">Kira, vahşi adamın sırtına kamayı vurmak için ilerledi, sendeledi ve kendinden geçip yığıldı, babam onu kaldırdı, latak adı verilen büyük bir sandığa tıkıp sürgüsünü çekti. Beni de koca bir mendille başını pansuman yapmakta olan ağabeyime teslim etti, sonra anamı sırtına alıp avluya çıktı; birkaç dakika sonra, mahzene açılan ağır döşeme kapısının büyük bir gürültüyle zavallı kadının üstüne bir mezar taşı gibi kapandığını işittim. İ-çeri girerken, sıkılmış yumruklarla üzerime atıldı, bakışlarından son saatimin geldiği anlaşılıyordu. Ama dokunmadı bana. *</p>
				<p class="normal">- Demek böyle ha!.. Ağabeyinin kafasını kırdın,</p>
				<p class="normal">paçavra kızkardeşin de beni öldürmek istiyordu!.. Bakalım, hepinizin işi bitti artık!</p>
				<p class="normal">Mumları söndürdüler ve beni götürdüler. Avludan geçerken, mahzen kapağına bir göz attım. İki vidalı halkayla bağlı olan asma kilit, her türlü kaçışı olanaksız kılıyordu. Kira kapalı olduğu sandıkta umutsuzca boğulurken, bu korkunç mezara canlı canlı gömülen ağır yaralı, zavallı anacığımı düşünüp hıçkırarak ağladım.</p>
				<p class="normal">Dışarda, hava aydınlanıyordu... Çıkınları sırtlarında, sivri değnekleri koltuklarının altındaki Türk kömürcüler, limandaki işlerine gidiyorlardı. Ya ben, nereye gidiyordum?..</p>
				<p class="normal">Babamın evine vardık, orada hemen bileği taşını çevirmeye başladım. Çıraklar baltaları, makasları ve körelmiş oluklu oyma kalemlerini biliyorlardı burada. Çevremde, meşe, ıhlamur ve kavak ağacı gövdeleriyle dağılmış araba parçaları karmakarışık yayılmıştı; tekerlekler, poyralar, tekerlek parmakları, araba okları, jantlar yonga yığınları altında yitip gitmekteydi.</p>
				<p class="normal">Öğleye dek yiyecek vermediler bana. İşe alışkın olmadığımdan, hemen yorgun düştüm. Babam beni kırbaçladı, yaşlı uşak, yemem için ekmek, zeytin ve su getirdi.</p>
				<p class="normal">Ama en çok ağrıma giden, herkesin gözünün üstümde olduğunu ve kaçmamın olanaksız olduğunu far-ketmem oldu. Öğleden sonra, yine taşı çevirdim. Bunu yapacak gücüm kalmayınca, ağabeyim geliyor, bacaklarıma tekme atıyordu. O ve babam, bütün işçiler gibi bellerine deri bir önlük bağlamışlar, çalışıyorlar, ciddi ve asık yüzle, kaşlar çatılmış, yalnızca araçların gürültülerinin ve açıklamaların ya da kısa buyrukların işitildiği bir ortamda gidip geliyorlardı.</p>
				<p class="normal">Akşam olunca beni, pencereleri parmaklıklı bir odaya kapattılar. Orada, yere yayılmış samanların üstünde, karanlıkta bütün gece, benden daha zavallı olan iki sevgili yaratığı düşünerek, ağladım durdum.</p>
				<p class="normal">Ertesi gün de aynı şekilde geçti. Babamın vahşetinin hasta ve yaralı olarak kapatılmış iki kadının terkedilmesine dek varıp varmayacağını endişeyle soruyordum kendi kendime. Akşam olunca, daha az ağlayıp, ne pahasına olursa olsun kaçmaya çalışmaya karar verdim.</p>
				<p class="normal">Avluda her boyda merdivenlerin ve odamda da kabaca yapılmış tekerlek parmaklarının yığılı olduğunu far-kettim; bu özgürlük demekti gerçekten. Hizmetçi kadın, ekmek ve peynirden oluşan akşam yemeğini getirdi ve bana, kötü kötü bakıp:</p>
				<p class="normal">-. Burası evden daha kötü, değil mi?., dedi. Görüyorsun ya, yaşam yalnızca zevk sefa değilmiş, acı da varmış, ha hah ha!..</p>
				<p class="normal">Sonra beni kapattı. Hemen uyudum. Uyandığımda, hâlâ geceydi. Gözümü kırpmadım ve anamın kanlı yüzünü anımsadım. Sonra horozlar ötmeye başladı, şafağın sökmekte olduğunu gördüm. Ev uykudaydı. Hemen pencereyi açtım ve bir tekerlek parmağıyla, fazla kalın olmayan pencere parmaklıklarından ikisini ayırdım. Avluda, bir ağaç gövdesine saplanmış bir balta duruyordu. Onu çıkardım, koltuğumun altına küçük bir merdiven alıp, bir başka merdivenle de duvara tırmandım. Dışarı çıkınca, olanca hızımla limanın yolunu tuttum.</p>
				<p class="normal">Bayır aşağısına geldiğimde, gün yeni ağarıyordu, e-vimiz umutsuzluk uykusundaydı hâlâ.. Her zaman sallanarak tırmandığım bu yokuşu, ilk kez kaymadan çıktım.</p>
				<p class="normal">Yukarı çıkınca, yüreğim çarparak merdiveni dayadım ve cama vurup parçaladım. O sırada, heyecandan göğsümden fırlayacakmış gibiydi yüreğim Kira'nın tatlı sesini işittim:</p>
				<p class="normal">- Sen misin, Dragomir?</p>
				<p class="normal">Latağında tutuklu olan sevgili ablamın sesini işitince, titredim ve bağırdım:</p>
				<p class="normal">- Benim!.. Sizi kurtarmaya geldim!..</p>
				<p class="normal">Açılan gedikten, içeri atladım ve sürgüyü çektim. Kira, sapsarı ve ağlamaktan şişmiş yüzüyle boynuma atıldı.</p>
				<p class="normal">- Ya anam?.. O nerde?.. diye sordu çabucak.</p>
				<p class="normal">- Mahzende kilitli, onu oradan kurtarıp kaçmalıyız!</p>
				<p class="normal">Evin kapısı kilitliydi. Bir pencere açıp avluya atladım. Baltayla vidaları kırdım, peşimde Kira'yla merdivenden aşağı indim. Burnumuza küf, çürümüş lahana turşusu kokusu geldi, çünkü iki üç yıldır, mahzene kimse inmemişti. Kaplumbağalar yavaşça gidiyorlardı, kuş yumurtasından fazla büyük olmayan yumurtaları duvar boyunca sıralanmaktaydı. İşte bu çirkefin ortasında, yirmi dört saattir yaşıyordu anam.</p>
				<p class="normal">Onu gördüğümüzde, ayaktaydı, artık lime lime olmuş giysilerinin parçalarıyla sarılıydı başı. Sallanan merdivenlerden çıkmasına yardım ettik. Dışarı Çıktığımızda, güzel anamızdan geriye kalanları görünce, işkence çekmiş bir azizenin önündeymiş gibi ayaklarına kapandık. Bir gözü sarılıydı, ama şişmiş yüzünün arta kalanından, patlamış burnundan, şişmiş dudaklarından, kurumuş kanla kaplı göğsünden ve boynundan ne durumda olduğu anlaşılıyordu. Elleri de kan içindeydi ve bir parmağı ezilmişti.</p>
				<p class="normal">Bize baktı ve kısık bir sesle:</p>
				<p class="normal">- Her şeyden önce, kaçalım!., dedi. Yanınıza biraz yiyecek de alın.</p>
				<p class="normal">Odaya döndük, yıkanıp aceleyle giyindiler; anam değerli takılarını ve gümüşlerini çekmeceyle getirdi, merdiveni içeri atıp musafirlerin kaçtıkları pencereyi kapattıktan sonra, bayırın yamacından ağır ağır indik. Yazgıda buradan son olarak ev sahibesinin de geçmesi de varmış.</p>
				<p class="normal">Bir saat sonra, buğday tarlalarının arasında yitip gitmiş olan Kazasu yolundaydık. Eskiden tabya adı verilen iki tepeciğin önünde, anam mola verdi... Yoldan yana bizi saklayan iki tabya arasındaki otların üstüne oturan anam bize aşağı yukarı şunları anlattı:</p>
				<p class="normal">- Yavrularım!.. Babanızdan pek çok kötülük umuyor, ama hemen öldürülmeyip tanınmaz hale gelmeyi hiç beklemiyordum, çünkü şunu bilin ki, sol gözüm gözçukurundan çıkmış gibi. Bu, benim için ölümden de beterdir... Tanrı beni tensel zevkler için, köstebeği de ışıksız yaşaması için yaratmış; toprağın içinde yaşaması için gereken şeylere sahip olan bu hayvan gibi, benim de, zevkli yaşamdan yararlanmak için her şeyim var. Eğer erkeklerin gücü, bedenimde duyumsadığım yaşamdan başka bir yaşama katlanmamı isterse, kendi kendimi öldürmeye ant içmiştim. Bugün, bu andımı düşünüyorum. Sizi terkediyorum... Kendimi sizlerden uzakta tedavi ettireceğim. Eğer gözümü kurtarıp, yüzümdeki çirkinlik izlerinin tümünü silmeyi başarırsam, yaşayacağım; o zaman görüşürüz... Eğer gözümü yitirirsem artık göremezsiniz beni... Size söyleyeceklerimi dinleyin: Sen, Kira, düşündüğüm gibi, sen namusunla, Tanrı'dan gelen ve sevinç içinde uyulan bu namusla yaşayamayacaksan, namuslu, ruhsuz ve zorlanmış olma, Tanrı'yla alay etme, onun seni yarattığı gibi ol: Zevkine düşkün ol, hatta sefih biri ol, ama asla yüreksiz olma! Böylesi çok daha iyi. Sana gelince Dragomir, namuslu bir insan olamazsan, ablan ve anan gibi ol, hatta bir hırsız ol, ama yüreği olan bir hırsız ol, çünkü yüreksiz insan, yavrularım, yaşayanların yaşamasını engelleyen bir ölüdür, tıpkı babanız gibi...</p>
				<p class="normal">Şimdi bulunduğumuz bu yerde, güneş ufka üç mızrak boyu ininceye dek kalacaksınız. Yağmur yağar ya da şimşek çakarsa, sığınmak için ağaçların altına gitmeyip bu tepeciğin içindeki oyuklara saklanın. İkindiden hemen sonra, atlı iki adam buraya gelip sizi korumalarına alacaklar. Yürekli ve sözünün eri olan bu iki adam, benim kardeşlerimdir. Şu anda onların yanına gidiyorum, ancak sizleri götüremem, çünkü siz henüz çocuksunuz, istemeden onlara ihanet edebilirsiniz, ikindi saatinden önce gelmeyecek olurlarsa, benim abone olduğum lokantaya girip yiyecek ve kalacak yer isteyin, ama kardeşlerim gelip sizi alıncaya dek, odanızdan dışarı çıkmayın! Size bir vasiyetim daha var: Bedenimiz korkunç hastalıkların kurbanıdır. Tanrı'nın yardımıyla ne sizler, ne de ben bu acıyı tatmadık, ama bu acı vardır ve sayısız insan bu hastalıklara yakalanmıştır. Mutlu olduğunuz zamanlarda, onları düşünün ve her yıl paranızın bir bölümünü, bu hastaların bakıldığı kurumlara verin! Kardeşlerime, sizin için çok para bırakıyorum...</p>
				<p class="normal">Bunu söyledikten sonra, çekmeceden iki yüzük çıkarıp ipek bir mendilin içine düğümledi ve Kira'nın göğsüne sakladı, bizi uzun uzun kucaklayıp öptü ve başlıklı mantosuna iyice sarınıp gitti.</p>
				<p class="normal">Otuz adım kadar gittikten sonra, bize doğru döndü ve ellerini dudaklarına yapıştırdı; sonra kolunu havada kaldırıp işaret parmağıyla gökyüzünü gösterdi, bize sırtını döndü ve gözden uzaklaştı.</p>
				<p class="normal">- Bu ne demek oluyor? diye sordum Kira'ya.</p>
				<p class="normal">- Sevgili kardeşim, bu, artık bir daha ancak gökyüzünde görüşeceğiz, demek oluyor, diye karşılık verdi bana.</p>
				<p class="normal">Anamı bir daha görmedim...</p>
				<p class="normal">Yalnız kalınca, birbirimize sarılıp tükeninceye, güneşin sıcaklığı bizi tatlı bir uykuya sarıncaya dek ağladık. Uyandığımızda, bu dünyaya ait olmadığımızı sandık, korkunç bir şeylerin olduğu duygusuna kapıldık. Bunun bir karabasan mı, yoksa şimdiye kadarki yaşamımızın bir düş mü olduğunu bilmiyorduk. Önümüzdeki kolza tarlasından, batı rüzgârının tatlı esintisiyle güzel bir koku geliyordu; kelebekler, kızböcekleri, yabanarıları paylaşılmayan neşeleriyle sinirlerimizi bozuyordu.</p>
				<p class="normal">İkindi saati geldi... Ufka inmekte olan güneş göz alıcılığını yitirmekteydi... Endişelendik, bakışlarımız, anamın gözden yittiği ıssız yolu araştırmaya başladı. Bir tabyanın üstüne çıktık, uzakta, Kazasu yolunda bir toz bulutunun belirmekte olduğunu gördük. Birkaç dakika sonra, dörtnala giden ve arkada bir toz bulutu bırakan iki atlı göründü. Korktum, ahenkli çatırtıları kulaklarıma dek ulaşan atların nalları altında ezilmekten ürküp aşağı indim. Ama Kira, öyle yapmadı. Tepede dikildi, etekleri hafifçe şişerek mendiliyle işaret ediyor, iki adamın gelişine neşeyle bağırıyordu. Adamlar tarlaya girerken, atlarını dizginlerinden tuttular, gemleri çıkarıp, onları yoldan saklayan iki tabya arasında otlamaya bıraktılar.</p>
				<p class="normal">Kira, hemen aşağı indi, başını saran örtüyü çıkardı -altın sarısı güzel saçları omuzlarına döküldü - önümüzde sık iki meşe ağacı gibi yayvan ve yüksek duran, tanımadığımız dayılarımızın ayaklarına atıldı. Aynı boyda iki dev gibiydiler, kırk elli yaşlarında gösteriyorlardı; biri ötekinden daha küçüktü, traş edilmiş başlarında türban sarılıydı. Aşağı sarkan bıyıkları ve sakalları ağızlarını örtüyordu; iri gözlerinin bakışları insanın içine işliyordu, dayanılmazdı, ama açık ve içtendi bu bakışlar. Kıllı elleri ayı ayağını andırmaktaydı, boyunlarından dizaltına dek inen kebelerinin içinde, şeytan gibi kapkaraydılar.</p>
				<p class="normal">Bir süre bize bakıp durdular. Kendimi masal kahramanlarının karşısında sanan ben ayakta, Kira ise onların ayaklarının önündeydi. Sonra paltolarını çıkardılar, Türk modasına uygun giyindiklerini gördüm. Ceketleri kolsuz, pantolonları geniş, bellerindeki uzun kuşakları kırmızıydı. Ama Yunanlı haydutlar gibi tepeden tırnağa silahlı olduklarını görünce, dehşete kapıldım. Omuzlarına asılı kısa namlulu tüfekleri, kemerlerine takılı tabancalarıma kamaları vardı.</p>
				<p class="normal">İşte tam o anda Kira'nın korkunç tutkusu yıldırım gibi patladı. Bu iki güçlü adama bir tek ricasıyla, kendi öcalma tutkusunun kurbanı olarak bir aileyi yok ettirdi.</p>
				<p class="normal">İki adamdan daha yaşlı olanı, Kira'yı kaldırıp gözlerinin içine baktı. Yüzünü örten kıl ormanı içinde beliren bir yüz ifadesinden, bunun bir gülümseme olduğunu anladım. Gözlerindeki gülümseme daha belirgindi. Metalik ve alçak bir sesle, Rumence olarak:</p>
				<p class="normal">- Küçük kız! dedi. Üç dilden hangisini daha iyi anlıyorsun: Türkçe'yi mi, Yunanca'yı mı, yoksa Rumence'yi mi?..</p>
				<p class="normal">- Rumence'yi yiğit er, diye cesaretle karşılık verdi Kira, ona inanılmaz bir cüretle bakarak.</p>
				<p class="normal">- Adın ne senin?</p>
				<p class="normal">- Kira.</p>
				<p class="normal">- Pekâlâ, Kiralina, seni bir dayı olarak öpüyorum, ama bu kirazları sevgili olarak öpene ne mutlu!</p>
				<p class="normal">Onu öpüp kardeşine verdi. Sonra:</p>
				<p class="normal">- Ya sen, yiğit Dragomir, korkmuş gibisin!., dedi beni öperken.</p>
				<p class="normal">Tüfeğini paltosunun üzerine koyarak ekledi:</p>
				<p class="normal">- Acaba seni sakallarımız mı korkuttu?</p>
				<p class="normal">Bunu söyledikten sonra, kendini otlara bıraktı ve beni yanına çekti. Ona karşılık vermeye cesaret edemiyordum. Üsteledi:</p>
				<p class="normal">- Söyle, Dragomir, korku nedir, bilirsin belki?</p>
				<p class="normal">- Evet, dedim, yavaşça.</p>
				<p class="normal">- Sen neden korkarsın?..</p>
				<p class="normal">- Silahlarınızdan; çok silahınız var... Katılırcasına güldü:</p>
				<p class="normal">- Hah hah haa!.. Yiğit Dragomir'im benim!.. İnsan, Tanrı'yla ve insanların adaletiyle kavgalı olunca, asla fazla gelmez silâhları!.. Ama sen, bu yaşta bunları anlayamazsın...</p>
				<p class="normal">O sırada Kira, diz çöktü, yakarırmış gibi ellerini birleştirdi ve haykırdı:</p>
				<p class="normal">- Ben, bunu anlıyorum!</p>
				<p class="normal">- Neyi anlıyorsun, Kira Kiralina, genç gül goncası?</p>
				<p class="normal">- İnsanların kötü olduğunu ve senin onları cezalandırdığını anlıyorum!..</p>
				<p class="normal">- Aferin, Kiralina!.. diye bağırdı ellerini çırparak.</p>
				<p class="normal">- Genç yüreğinde bir öç duygusu besliyor musun?</p>
				<p class="normal">- Kutsal ve haklı bir öç duygusu!..</p>
				<p class="normal">Bunu söyledikten sonra ablam, paltonun üzerinde duran ağır tüfeği kaldırıp öptü ve bağırdı:</p>
				<p class="normal">- Bu akşamdan tezi yok, bunu babamın göğsüne boşaltacaksın!.. Senin erkek kardeşin de aynı şeyi ağabeyime yapacak!.. Bunu, bizi terkeden anamın başı için yapmanızı rica ediyorum sizden!.. İki yetimin ahini çıkarınız; o zaman sizin köleniz olurum!.. Beni yanınızda götürürsünüz!..</p>
				<p class="normal">Dayım, silahı ellerinden aldı, yüzünü kararttı ve konuştu:</p>
				<p class="normal">- Kira, Tanrı seni kadın olarak yaratırken, haksızlık etmiş! Öç almadan söz ederken, seni istemeden öpmeye kalkışan bir sevgiliye atılacak birkaç sopa aklıma gelmişti... Ancak sen, bizim daha önceleri düşündüğümüz şeylerden söz ediyorsun; ateşe barutla yaklaşmış oldun...</p>
				<p class="normal">Biraz durduktan sonra, ekledi:</p>
				<p class="normal">- Söyle bana, cehennem meleği, bu akşam babanın başının paramparça olduğunu görünce, korkudan ödün patlamaz mı?</p>
				<p class="normal">Ablam, gözleri çakmak çakmak yüzü kıpkırmızı bir şekilde karşılık verdi:</p>
				<p class="normal">- Ellerimi kanına batırıp yüzümü yıkarım!</p>
				<p class="normal">Dayım kaşlarını çattı, bir çobanın uzaktan inleyen kavalına kulak verirmişçesine, batan güneşin kızıl ışıklarına gözlerini dikti. Sonra, daha da anlaşılmaz duruma getirmek için sözcükleri budayarak, kardeşiyle Yunanca konuşmaya başladı.</p>
				<p class="normal">Çevremizdeki atlar otlar ve iki koyun gibi yavaşça hapşırırken, gece, kararmış olan iki tabyanın çevresine inmekteydi.</p>
				<p class="normal">Susuyorduk... Havanın serinliği Kira'yı titretti; dayım konuşmasını sürdürerek, paltoyu aldı ve bizi örttü. Hava iyice kararıncaya dek böylece kaldık. O zaman iki adam kalktı. Büyüğü ablama:</p>
				<p class="normal">- Pekâlâ, özgürlüğün kızı, tatlı soluklu yılan, Kira Kiralina, demek böyle!.. Arzun kanımı kaynattı. Bu akşam deneyeceğiz... Bunun için, sen ve kardeşin, bizi yem olarak kullanacaksınız.</p>
				<p class="normal">Kira, diz çöktü ve onun elini öptü. Ben de aynını ötekine yaptım, bana:</p>
				<p class="normal">- Drâgomir, sen de öç almayı istiyor musun? diye sordu.</p>
				<p class="normal">- Babamdan ve ağabeyimden nefret ediyorum, dedim.</p>
				<p class="normal">Daha yaşlısı atına atladı, Kira'yı kaldırıp yanlamasına önüne oturttu; kardeşi de beni terkisine oturtup bir kayışla kendine bağladı. Tarladan tırıs adımlarla çıktı atlar, ama anayola çıkınca, öndeki, üzengileriyle atın karnına dokunur dokunmaz, dörtnala gitmeye başladı; bizim at da yirmi adımdan onu izledi.</p>

				<p class="normal">Böylece bir sigara içimi koşturduk. Daha sonra, kentin kıyısına varınca, dosdoğru Tuna'ya inen soldaki yola döndüler. Birkaç dakika boyunca, öyle hızlı gittik ki, beni şeytan kaçırıyor sandım. Yolu aydınlatan görkemli ayışığı altında, Kira'nın paltodan sıyrılan saçları, havada çözülmüş bir öreke gibi dalgalanıyordu.</p>
				<p class="normal">Az sonra, bir bayırdan inmeye başladık; ırmağın parlayan kuşağı görününce, atlar çılgın gidişlerini yavaşlattılar ve sonunda, küçük bir söğüt ormanının girişinde birden durdular. Burası, evimizden ve limandan yaya olarak bir saat uzaklıktaki Katagat denen yerdi. Orada, iki adam, atlarından inmeden, birbirlerine yaklaşıp anlamadığım birkaç sözcük konuştular; sonra büyük dayı, iki parmağını dudaklarına götürdü ve uzun ve keskin bir ıslık çaldı, biraz aradan sonra iki kısa ıslık daha koyverdi.</p>
				<p class="normal">Kısa bir aralıktan sonra, söğüt ağaçlarının arasından, uzun, ak sakallı, yaşlı bir Türk çıktı, çarıklarını sürüyerek yaklaştı, kollarını göğsünde çaprazlayıp temanne etti.</p>
				<p class="normal">Dayılarım, Türkçe olarak: - İyi akşamlar İbrahim, diye karşılık verdiler.</p>
				<p class="normal">Adam, atları dizginlerinden tuttu, biz de ardından gittik. Hemen yakında, söğütlerin Tuna'ya bakan kıyısında, sellerle yıkılmış olan kulübesi bulunuyordu. İstridye avcılığı yapıyor, küçük çapta karpuz yetiştiriyordu. Üçüncü işinin ne olduğunu kolayca anlarsınız. Atları saz damın altına bağladı ve kümes evine girdi; az sonra büyük dayım, kısa bir süre için yanına gitti içerden yalnız çıkıp Kira'yı kucağına alıp hızlı adımlarla gitti. Kardeşi de bana aynını yaptı. İki adam, bebek gibi bizi kucaklarında taşıyarak, ırmağın kıyısından limana yöneldi. Ayakları ıslak balçığa gömülüyordu. Adımlarının altında kuru dallar çatırdamaktaydı.</p>
				<p class="normal">Bayırın yamacına varınca, durduk. Ev karanlığa gömülmüştü, kırılan camın yerine tahta çakılmış olduğunu farkettik. Dayılarımız kulak kabarttılar, sonra dipçikle tahtaları söktüler ve sonra eve girdik. Büyük dayım bize:</p>
				<p class="normal">- Biz, avluya geçip mahzende saklanacağız, dedi, gerekirse orada sabaha dek kalırız. Pencereyi kapatın, altı sekiz mum yakın, bir şeyler yiyip soyunmadan, sofada uyuyun, anladınız mı?.. Sofada ve ışığı söndürmeden! Onlar gelip de size soru sormaya başlayınca, istediğinizi söyleyin, sizi uzun süre korkutamazlar. Ama avluya bakan pencerelerinin perdeleri aralık kalsın! Burası çok önemli... Özellikle de sofada kalmayı sakın unutmayın.</p>
				<p class="normal">Pencereden çıkıp gittiler.</p>
				<p class="normal">Ah, ne müthiş geceydi!.. Bin yıl yaşasam bile, o korkunç saniyeleri aklımdan çıkaramam...</p>
				<p class="normal">Acımasız babamdan, ona benzeyen öteki yaratıktan nefret ediyordum; şeytanın onları götürmesini canı yürekten istiyordum!.. Ancak... birinin yokolmasını istemek, bir kin duygusudur, oysa onun yok oluşunda bulunmaksa, şey ister... Ne ister?.. Bilmiyorum bunu!..</p>
				<p class="normal">Şey demek istemiştim, insanın cani olması gerekir, ama Kira, cani değildi, bundan eminim.</p>
				<p class="normal">Ya o zaman?.. İnsan olmak ve yaşamı hayvanlardan daha az anlamak ne acı! Kinle acıma neden yanyanadır?.. İnsan neden sever?.. Ve neden öldürür?.. Bizler neden kendimize ve başkalarına kötülük eden duygulara sahibiz?..</p>
				<p class="normal">Yalnız kalınca, ilk işim mumları yakıp Kira'nın gözlerinin içine bakmak oldu; onun öldürme isteğinde çok kararlı olduğunu gördüm. Bundan sevinç duyuyordu. Coşku içindeydi. Yarı çıplak kalıncaya dek soyundu, musafir kabul edecekmiş gibi süslendi, bu arada şarkı mırıldanmayı unutmuyordu. Sol elmacık kemiğinin üstünde, ceviz büyüklüğünde, mor bir şişlik vardı.</p>
				<p class="normal">- Bunu hızlı öp, dedi bana. Bu akşam, tüfek ateşi onu silecek!</p>
				<p class="normal">- Kira, dedim, yarayı öperken, dayılarımızı çağırıp onlarla birlikte gitsek, daha iyi olmaz mı?..</p>
				<p class="normal">- Olmaz! diye bağırdı, önce anamızın katilini cezalandırmalıyız!.. Daha sonra gideriz.</p>
				<p class="normal">- Ama bunu görmek çok korkunç olmalı!</p>
				<p class="normal">- Çok güzel olmalı diye uludu, kollarını açıp beni öperek.</p>
				<p class="normal">Dakikalar, bir karabasandaymış gibi korkunç ve ağır ağır geçti. Babamın ve ağabeyimin ne bu akşam ne de sonraki akşamlarda gelmeyeceği ve dayılarımın da usanıp gidecekleri umudunu besliyordum. Ama doğumumuza yön veren meleklerin arzuları bizimkilerden daha güçlüymüş; Kira'nın isteğinin de onların arzusu olmadığını kim bilir ki?..</p>
				<p class="normal">Dinlemek için pencereye, kendine bakmak için de aynaya koşup duruyor, saçlarını düzeltiyor, örtüsüyle dans ediyor ve tuhaf tuhaf gülerek kendini yastıkların üstüne atıyordu. Sonra ansızın, düşünceli göründü, bitişik odaya gitti ve bir hançerle geri döndü:</p>
				<p class="normal">— Bunu görüyor musun? dedi bana dalgın dalgın; dayılarımızın varlığını belli etmeye kalkışırsan, bunu yüreğime saplarım. O zaman, tek başına kalırsın!.. Anamın üstüne ant içerim!</p>
				<p class="normal">Dehşet içinde kaldım. Bu düşünce, hiç aklıma gelmemişti. Kira'ya yalvardım:</p>
				<p class="normal">— Onu yerine koy, Kira! Ben de anamın başına ant içerim ki, hiçbir şey söylemeyeceğim...</p>
				<p class="normal">Ama yine de hançeri göğsüne soktu.</p>
				<p class="normal">Onu henüz saklamıştı ki, kapının menteşeleri, yüreğimde ölüm iniltileri gibi çınlayarak, gıcırdadı. Kira, titredi, gözlerinden alevler saçılıyordu, kendini sağıma, sofanın üstüne attı, kulağıma:</p>
				<p class="normal">— Avludaki pencerelere hiç bakmamalı, asla, asla! diye fısıldadı.</p>
				<p class="normal">Anahtar kilitte gıcırdadı; Kira'nın yanında donup kalmıştım, babamın ardından da ağabeyimin geldiğini gördüm; alınları kırışık, yumrukları sıkıtıydı..,.</p>
				<p class="normal">Bayıra bakan açık pencereyi gösterip tam zamanında soru sordu:</p>
				<p class="normal">— Bunu kim kırdı? Ananız nerde?</p>
				<p class="normal">Ard arda iki patlama, camları zangırdattı, evi sarstı ve odayı yanık bezle barut kokan kalın bir duman sardı. Kira'nın kolları arasına büzülmüştüm, ikinci sarsıntıda vurulan ağabeyimin devrilişinden ve babamın limana bakan pencereden kendini atışından başka şey göremedim. Soluk soluğa gözlerimi kapadım, ama yerde yatan ağabeyimi görmek için yeniden açtım, kafası, duvara atılan bir karpuz gibi çatlamıştı. Dayılarım, babamın kaçtığı pencereden sarkıp, ardından iki el ateş ettiler.</p>
				<p class="normal">Kira, beni bırakarak odanın ortasına koştu ve haykırdı:</p>
				<p class="normal">- Onu ıskaladınız!.. Onu ıskaladınız!.. Yalnızca sol kulağı gitti;</p>
				<p class="normal">Tek karşılık olarak, mumları söndürdüler. Büyük dayım bizi giriş kapısına götürürken, küçüğü avludan çıktı. Bizi bir divanın üstüne oturttu ve orada, zifiri karanlıkta bize:</p>
				<p class="normal">- Kira, Dragomir, sizi belki de son kez kucaklıyorum... dedi. Babanız ıskaladığım üçüncü adamdı. Benim falıma inanmam gerekirse, ölümüm, ayışığında ıskaladığım üçüncü adamın elinden olacak. Tabii olarak, postumu savunacağım, ama insan, yazgısının önüne geçemez... Şimdi, dinleyin!.. Ananızın abone olduğu hanın patronu birazdan gelip sizi alacak. Onun yanında iki odanız ve gerekli olan her şeyiniz olacak. Yarın buraya gelip kişisel eşyalarınızı alacak. Bu eve bir daha asla adım atmayacaksınız!..</p>
				<p class="normal">- Bizi, siz götürmüyor musunuz? diye sordu Kira, titrek bir sesle.</p>
				<p class="normal">- Hayır, buna hakkım yok... Bizim yaşamımız çetindir, sizlerse kuştüyleri içinde büyüdünüz...</p>
				<p class="normal">- Ama o zaman, babam bizi öldürür...</p>
				<p class="normal">- Sizi öldüremez... Zaten biraz sonra, ona yeniden ateş edeceğiz, artık kaçamaz. Eninde sonunda ölecektir o, çünkü biz iki kişiyiz, o ise tek başına. Canınızın istediği gibi yaşayın ve bizi hiç tanımıyormuş gibi yapın. Bizi ancak, köpek yok olduktan sonra görürsünüz. Ara sıra, bizim yaşayıp yaşamadığımızı öğrenmek isterseniz, hancıya gidip benim adımı verin, Koşma, deyin. O bildiğini size söyler. Ama en iyisini, Katagat'daki istiridyeci İbrahim bilir. Pencerinizin altında: «İstiridyeler, taze istiridyeler var!..» diye bağrıldığını işitince, hemen aşağı inin ve onu kent dışına izleyin; o, size bizden haber getirecektir. Son olarak, eğer yetkililer, sizi, geçen gece olup bitenler konusunda sorguya çekerlerse, gördüklerinizin tümünü anlatın, ancak düşündüklerinizi değil hem de bir şey düşünmeyin artık!</p>
				<p class="normal">Dayım sustu... Avluda ayak sesleri çınladı, içeri hancı girdi. Dayım bizi kucaklayıp öptü ve ortadan kayboldu. Hemen ardından biz de çıktık.</p>
				<p class="normal">Han, evimizden elli adım ötede ve ona benzer durumdaydı. Ancak bizim odalarımızla, bize en iyisi ayrılmış olmasına karşın, handaki en iyi odalar arasında bile çok ayrılık vardı!.. Gözyaşlarımız tükeninceye dek ağladık. Bereket versin odalar Tuna'ya bakıyor ve birbirine açılıyordu.</p>
				<p class="normal">Tek bir titrek mumun alevi karşısında, eskimiş ve zavallı halının, bayağı eşyaların karşısında, giyinik durumda yatağına uzanmış olan Kira, öç almanın boşuna olduğunu anlayıp benden daha fazla gözyaşı döktü.</p>
				<p class="normal">Odamda tek başına kalmaktan korkmuştum; gözlerim dehşet içindeydi, bir battaniye alıp ablamın divanına uzandım. Biraz sonra, üç günlük işkenceden yorgun düşmüş bir durumda, mumları yanık, Kira'yı da hıçkırıklarıyla başbaşa bırakarak uyuyup kaldım.</p>
				<p class="ortayazi">* * *</p>
				<p class="normal">Ertesi sabah, güneşin ilk ışıkları, bana çok güzel görünen odama dolarken, yine de mutlu oldum. Ancak, babamı yeniden görme düşüncesi, beni korkuttu. Uyumakta olan Kira'yı uyandırıp burdan kaçmayı önerdim. O da benim gibi düşünüyordu. Kıpkırmızı gözleri ve şişmiş yüzüyle yatağın kıyısında bitkin bir durumdaydı. Onun üzüntülü olduğunu sanıp sordum bunu.</p>
				<p class="normal">- Hayır, diye karşılık verdi; babamın kaçmış olabileceğine üzülüyorum. O da oğluyla birlikte geberip gitseydi, şu anda kendi evimizde olacaktık... Bu çirkinlik beni tiksindiriyor..,.</p>
				<p class="normal">Sonra odaya horlayan bakışlarla baktı. Dışarı çıktık. Kapının önünde, sabah serinliğinde hancı nargilesini içiyordu. Ayağa kalkıp önümüzde eğildi:</p>
				<p class="normal">- Neden bu kadar erkenden çıktığınızı sorabilir miyim? dedi Türkçe olarak, büyük bir saygıyla.</p>
				<p class="normal">— Abu Hasan, babamızdan ve polisten korkuyoruz, diye karşılık verdi Kira, aynı dille.</p>
				<p class="normal">- Evimde rahat olduğunuz sürece, sizlerden sorumluyum, bayan.</p>
				<p class="normal">Arkasına bir göz attıktan sonra, alçak sesle ekledi:</p>
				<p class="normal">— Bunun için hurdasınız siz.</p>
				<p class="normal">Bu adamın ne olduğunu ve anamın ailesiyle ne ilgisi bulunduğunu asla öğrenemedim; ancak gerçekten de kimsenin bizi rahatsız etmediğini biliyorum; babam da bir daha görünmedi. Bununla birlikte, hiçbir şeye inanmadığımızdan, yine de uzaklaştık oradan. İşte o zaman, bir ay süren, güneş ve serserilikle dopdolu acıklı ve güzel bir yaşam başladı.</p>
				<p class="normal">Bizim için bu, o zamana dek tatmadığımız zevklerle dolu, bambaşka bir yaşam oldu, kafesinden kaçan, aç gibi ışığa atılarak kanat alıştıran iki kuş yavrusuyduk!..</p>
				<p class="normal">Hanın arkasında, pis ama bizim için çok uygun bir çıkış vardı, çünkü burası bize kimseye görünmeden girip çıkma olanağı sağlıyordu. Burası, bayıra işleyen ilkel bir merdivenin önüne açılan küçük bir kapıydı ve bu merdiven de, pencerelerimizin tam altındaydı. Her zaman aksiliklerle karşılaştığımızdan, bunun evdekinden' daha iyi olduğunu gülerek söylerdik, çünkü anamın pencerelerinin altındaki bayırın merdivenleri yoktu.</p>
				<p class="normal">Sabah erkenden, kahvaltıdan sonra kaçıyor ve öğleyin dönüyorduk. Yemeği odalarımıza getiriyorlardı. Aynı şekilde, öğleden sonralarını da dışarda geçiriyorduk. Hasat sona erdiğinden, Kira, gidip buğday başakları toplamaktan, onları demet yapıp tarlalarda iki büklüm başak toplayan kadınlara vermekten çok hoşlanıyordu. Ya da arkalarında devedikenlerine takılı yün yumakları ve toprakta ayak izleri bırakarak durmadan yer değiştiren, binlerce koyunun atladığı ekilmemiş tarlalarda koşuşturmaya giderdik. Yaşlı kadınlar, dikenden dikene koşup takılan yünleri toplarlardı. Biz de onlar gibi yapar, neşeli ganimetlerimizi onlara sunardık.</p>
				<p class="normal">Bir keresinde gezintilerimizi, anamın bizi terketmiş olduğu iki tabyaya dek uzattık ve orada yalnızca, dayılarımızla birlikte giderken, yiyecek çıkınımızı unutmuş olduğumuzu farkettik. Başıboş köpekler çıkını parçalayıp içindekileri yemişlerdi, geriye yalnızca bez parçaları kalmıştı.</p>
				<p class="normal">Oturup ağladık. Felaketimizin anısı, tam onu unutmaya başlamışken, daha acıklı bir havada ortaya çıkmıştı yine; bu çocuksu acı anları, göğsümüzü dolduran çılgın neşe saatleriyle geçişsiz olarak bağlanıyordu. Koşma Dayı'nın deyişiyle «kuştüyü»nde büyütülmüş sera çiçekleri olan bizler; anamın odasındaki zevkleri, dansları, şarkıları, iyi yemeyi ve kırıtmayı biliyorduk yalnızca. Bu çok hoştu. Şimdiyse, bir «dış dünya»nın varlığını keşfediyorduk, bu dış dünya, bol ışıklı, vahşi kokuluydu, ama daha güzeldi. Şimdiye dek bir kelebeğin ardından koşmanın yeşil bir çekirgeyi okşamanın; boynuzlu kocaman bir yabanarısı yakalamanın; kendi krallıklarında kuşların ötüşlerini dinlemenin, gece olurken, görünmez bir cırcırböceğinin bir çobanın kavalına karşı verilişinin; ayakları çiçektozuna bulaşmış arının bir çiçeğin taç yaprakları arasından çıkmasının ne anlama geldiğini öğrenmemiştik. Özellikle de, yazın bir tarlada esen rüzgârın okşayışlarıyla yıkanan bedende duyulan hazlar konusunda hiçbir fikrimiz yoktu.</p>
				<p class="normal">İşte biz, bütün bunları tattık, sonunda pastaların tadını, dansın hazzını, nargilelerin dumanını ve kurutulmuş bitkilerin tütsü kokusunu unuttuk. Anamızın dağılmış yüzü ve öcalma arzusu da unutuldu. Kira'nın cildi, kısa zamanda esmerleşti; sevgiyle nemlenmiş gözleri, uçuşan saçları, saygısızca sıyrılmış etekleri ve Tanrı'nın güneşine sunulmuş baştan çıkarıcı göğüsleriyle böylesine güzel bir kadın, bu tarlalarda asla koşmamıştı!</p>
				<p class="normal">Bu arada kenar mahallede bir söylenti yayıldı: Kardeşi öldüren ve babanın sol kulağını kesenlerin, ananın aşıkları olduğu ileri sürülüyordu!.. Tuhaf bir rastlantı sonucu, olay gününün gecesi gemiyle İstanbul'a giden musafirlerin adlarını bu işe karıştırmaya dek götürdüler işleri. Babamın, ölüm olayını sakladığını ve bu konuda şikayet etmemiş olduğunu anladık.</p>
				<p class="normal">Bize karşı ilgisiz kalışından rahatlayarak, daha çok gezmeye başladık; ancak, bir süre sonra Kira, daha az özen göstermeye başladı. Bu da bildiğiniz gibi, iyi mu-safirlerimizin yeni evimizin çevresinde volta atmalarına gelip geçenlerin az olduğu limana bakan pencerelerimizin altında şarkı söylemelerine vardırdı işi. Durmadan devrilen basamaklara asılmış durumda, akşamları, sayıları arttıkça artıyordu. Bu adamların bayırın eğimi üzerine üstüste yığılmalarını görmek hem acı, hem de gülünçtü. Çalgılarının ezgileri birbirine karışıp karmaşa oluşturur, panayır hırsızları gibi sövüp sayarlar, bazen de bayır üstünden, dolu çuvallar gibi yuvarlanırlardı.</p>
				<p class="normal">Kira'yla ben, hepsi de bizden buluşma günü koparmaya çalışan bu çılgınlara bakmaktan hoşlanırdık. Abu Hasan, kafalarına kovalar dolusu soğuk su boşalttı, ama aşk sudan daha güçlü olduğundan, bizi eğlendirmeyi sürdürdüler. Onları çılgına çevirmek için kira, süslenmeye ve havailiğe yeniden başladı, böylece de ben, sabah gezintilerine yalnız çıktım. İsteyerek geziyor, ancak fazla uzağa gitmiyordum. Tuna Irmağı, dayanılmaz bir güçle kendine çekti beni. On bir yaşımı geçiyordum, ama akıntı boyunca giderken, kürekçileri bitkin bitkin şarkı söyleyen bu kayıklardan biriyle ırmakta gitme zevkini henüz tatmamıştım.</p>
				<p class="normal">O sıralarda, limanda rıhtım yoktu henüz, suda on yirmi adım gittikten sonra, su ancak insanın göğsüne gelirdi. Bir kayığa girmek için, küçük tahta köprücüklerden geçmek gerekirdi. Uzakta demirlemiş olan yelkenli tekneler, tahta ve kütüklerden yapılmış büyük köprünün ucundaki dubalı köprülere omurgalarını sürterlerdi. Türk, Yunanlı ve Rumen hamal sürüleri, ağırlık altında eğilip bükülen bu köprüler üzerinde koşarak gidip gelirlerdi.</p>
				<p class="normal">Bu kalabalığı uzaktan izlemeye başladım; sonraları kentte oturan dört beş milliyetten çocuklarla kaynaşmaya başlayıp onların oyunlarından hoşlandım. Özellikle onların kara şeytanlar gibi, çırılçıplak yıkanmalarına bakmak hoşuma gidiyordu. Onlarla birlikte yıkanmaya bile kalkıştım, ama suda nasıl dövüştüklerini, boğulun-caya dek başlarını suya soktuklarını, bir gün kıyıya, soluk alamayan, yarı boğulmuş, sarışın bir Lipovan çocuğu getirdiklerini görünce, korktum.</p>
				<p class="normal">O zaman, onlardan ayrıldım ve kayıklarına uzanmış, güneşte uyuklayan, sigara içen ya da şarkı mırıldanan barkacıları izlemeye başladım. Birinde, onlardan birine Türkçe, olarak, beni biraz suda gezdirmesini rica ettim. Bana kayıkla gezmek için biraz para ödemek gerektiğini söyledi; insanın üstünde para taşımasının ve ödemenin ne anlama geldiğini bilmiyordum ben. Beni dbudala sandı ve yaşamını, insanları suda gezdirerek kazandığını söyledi. Konuşurken, bazen arkama bakıyor, göz kırpıyordu, daha sonra giysilerimin temizliğine bakıp haykırdı:</p>
				<p class="normal">- Ah siz zengin çocukları!.. Yaşamak için para gerektiğini bile bilmezsiniz!</p>
				<p class="normal">O zaman geri döndüm, biraz ötede, düğümlü bastonuna dayanmış, bizim konuşmamızı dinleyen, iyi giyimli, yakışıklı, yaşlı bir Türk gördüm. Parmak işaretiyle beni çağırdı ve:</p>
				<p class="normal">- Sen Türk müsün?.. Dilini çok güzel konuşuyorsun, dedi.</p>
				<p class="normal">- Hayır, dedim, Rumen'im ben.</p>
				<p class="normal">Beni uzun uzun sorguya çekti, içten ve namuslu görünüyordu, ama bütün sorularına karşılık vermedim. Yine de bana içten davrandı... Ah, felaketi neden hissetmedim acaba?..</p>
				<p class="normal">Önümde, yaşamımı ve Kira'ninkini parçalayan iğrenç yaratıktı duran; Nazım Efendi, çağındaki benzerleri gibi, yelkenli sahibiydi ve haremlere kadın sağlıyordu!</p>
				<p class="normal">Canavar, ciddi, sakin ve sade görünerek, bana karşı çok kibar davrandı. İzin isteyip halı ve şilte kaplı teknesine giderken, kayıtsız bir sesle:</p>
				<p class="normal">- Eğer yalnız ya da ablanla birlikte suda gezmek isterseniz size teknemi seve seve veririm, dedi.</p>
				<p class="normal">Sonra Arap kürekçisini çağırdı, buyruk verip uzaklaştı. Bu armağandan heyecanlandım ve hemen yararlanamadığıma üzüldüm. Ona bir daha raslamamaktan korkuyordum.</p>
				<p class="normal">Olanca hızımla hana koştum, pencerede oturan Kira'ya öpücükler yollayarak merdivenleri çıktım.</p>
				<p class="normal">- Hiç de nazik değilsin, dedi bana. Kendi başına eğlenmeye gidip beni burda tek başıma, sıkıntı içinde bırakıyorsun!..</p>
				<p class="normal">- Yarın, bir bey teknesinde prensesler gibi eğleneceksin! diye bağırdım, onu kucaklayarak.</p>
				<p class="normal">Sonra ona, soluk soluğa, başıma gelen harika olayı anlattım. Ah, neden benden daha olgun ve deneyimli davranmadı sanki!.. Sözlerime çabucak inanıp aklını öylesine yitirdi ki, Tuna üstünde konforlu bir yelkenlide dolaşmaya sabırsızlanıp hiç uyumadı.</p>
				<p class="normal">Ertesi gün bütün sabahı beni ve kendisini süsleyerek geçirdi. Öğleye doğru, su kıyısına gittik. Arap, küçük kayığıyla oradaydı, ama Türk yoktu henüz. Kira cesaretle ona:</p>
				<p class="normal">- Bizi gezdirmeye iznin var mı hâlâ? dedi.</p>
				<p class="normal">- Tabii, dedi adam, ayağa kalkarak.</p>
				<p class="normal">Kira, köprüye koşup dişi bir geyik gibi tekneye atladı. Onun peşinden atlarken, arkamdaki bir kürekçinin, acılı günlerimde kulağımda çınlayan şu sözlerini işittim:</p>
				<p class="normal">- Ne güzel bir av bu!</p>
				<p class="normal">Bu sözleri Kira'ya aktarıp ne anlama geldiğini sordum:</p>
				<p class="normal">- Budala onlar, dedi bana.</p>
				<p class="normal">Hafif bir batı rüzgârı esiyordu, yaşamımızda ilk kez çarpışmasız geçen bu gezintinin zevkini çıkarıyorduk; teknenin yelkeni belli belirsiz şişiyordu. Kıyıdan uzaklaşırken, açıklardaki küçük dalgalar üzerinde inip çıkmaya başladık. Kira, korkup bağırdı:</p>
				<p class="normal">- Irmağın ortasında gitme!.. Liman boyunca ilerle!</p>
				<p class="normal">Arap, dümeni çevirdi, kıyıya doğru ilerledik. Ovanın kıyısındaki evimiz acı verici ıssızlığıyla belirdi, yanında odalarımızın açık pencereleri görünüyordu. Tekne, limanda karıncalar gibi kaynaşan insanları, sayısız yelkenliyi geride bıraktı ve ıssız bir köprücüğe yönelip yanaşınca, kendimizi karşı kıyıda bulduk. Çıkışta, Türk bizi ayakta bekliyordu, ilerledi, Kira'yı uzun uzun eğilip selamladı ve karaya çıkmasına yardım etti. Ablam bundan pek gururlandı. Adamın davranışlarında ve hareketlerinde, evimizdeki kaçık musafirlerimizde görmediğimiz ölçüde büyük bir incelik vardı.</p>
				<p class="normal">Ah şu, yaşama sevincine sıkı sıkıya bağlı olan insan yüreği!.. Ne kadar da körüz biz!.. Giderken ortalıklarda görünmeyen Türk'ün oraya varınca, kuşkulu bir şekilde, ansızın ortaya çıktığını budalalık edip nasıl farketmemiştik?</p>
				<p class="normal">O, daha da ileri götürdü işi. Onun sakinliği, durumu ve ak sakalı karşısında Kira, çılgın bir dürtüye kapılıp, ondan yelkenlisini gezdirmesini istedi. Onun da istediği buydu; ama adam avından güvenliydi ve insanı kendinden geçirtecek denli akıcı bir Türkçe'yle karşılık verdi:</p>
				<p class="normal">— Hemen olmaz, sevimli bayan! Yelkenlim şu anda, yüklenmek üzere Macin kolunda, ırmağın karşı kıyısında demirli bulunuyor; çalkantıya alışkın olmadığınızdan hastalanabilirsiniz. Ama sizin merakınızı, çok yakında gidereceğim... Bu arada, kayığımı emrinize vermekten mutluluk duyarım ve onu kullanırsanız, onurlanırım.'</p>
				<p class="normal">Bunu söyledikten sonra, ipek giysilerini dalgalandıran bir hareketle bizi selamlayıp ellerini alnına, dudaklarına ve göğsüne götürdü, sonra sandalına bindi.</p>
				<p class="ortayazi">* * *</p>
				<p class="normal">Bu yeni zevk bize anamızı, babamızı, dayılarımızı, musafirlerimizi ve hatta Tanrı'yı bile unutturdu. Kendimizi bütün ruhumuz ve bedenimizle kibar beyimizin pençelerine bıraktık. Üç gün arka arkaya, gitgide uzaklaşarak, Tuna'da gezintilerimizi sürdürdük; sonra bir gün kayık öylesine uzaklaştı ki, farkına varmadan kendimizi karşı kıyının suları üstünde bulduk. Sonunda, merakımız giderildi ve yelkenliye çıktık. Büyük ve yeniydi.</p>
				<p class="normal">Burnumuza asfalt kokusu çarptı; Arap'ın bize yelkenlerin, direklerin ve karmakarışık iplerin ne işe yaradığı konusunda yapmış olduğu açıklamalardan bir tekini bile anlamadık.</p>
				<p class="normal">Nazım Efendi, mizena direğinin yanındaki görkemli salon - kamarasında bizi terlikleri ve kaftanıyla karşıladı. Şimdiye dek, Şark halıları ve gümüşleriyle ilgili böyle zenginlik, altın iplikle işlenmiş yastıklar, küçük kafesli cumba ve büyük ölçüde silah takımı görmemiştik; altın, gümüş ve fildişi kakmalı yatağanlar, tabancalar, palalar, tüfekler göz alıyordu. Hiç tanımadığımız güzel yabancı kokular, burun deliklerimizi tatlı tatlı okşuyordu. Onur yerinin halıyla kaplı duvarlarında Sultan Abdülmecid'in portresi, Türkiye amblemi, güzel Arap yazısıyla yazılmış çerçeveli Kuran ayetleri, Kira'nın ilgisini çeken göz kamaştırıcı güzellikteki odalık portreleri asılıydı. Ablam:</p>
				<p class="normal">- Ne kadar güzel onlar! diye haykırdı.</p>
				<p class="normal">- Siz de güzelsiniz, bayan! diye övdü, Türk.</p>
				<p class="normal">Bize nefis baklavalar, işlemeli filcanlarda kahveler ve tömbekisi kokulu nargileler ikram edildi.</p>
				<p class="normal">Ev sahibimiz çok nazik, neşeli ve iyilik doluydu. Ailemiz konusunda Kira'yı gizlice, sorguladı; o da her şeyi söylemeden, çok konuştu. Kendisinin dansı çok sevdiğini adama söyledi çabucak. Geçirdiği günden çok hoşnut olan Nazım Efendi, ayağa kalkıp bizi geçirirken:</p>
				<p class="normal">- iyi, istediğiniz zaman, burada dans edersiniz! dedi.</p>
				<p class="normal">Sonra bizi yeniden Rumen kıyısına götürdüler.</p>
				<p class="normal">Bulgumdan mutluydum ve onur duyuyordum; hiçbir şeyden kuşkulanmıyordum... Kira'ysa daha mutluydu ve hiç kuşkulanmıyordu. Önceki alışkanlıklarımızın tümünü ve üstün tuttuğumuz şeyleri bıraktık. Uğursuz yelkenli, bütün yaşamımızı silip götürdü. Her gün sandalla geziyor, odalarımızda yalnızca yemek yemek ve uyumak İçin oturuyorduk. Ne iyi! Kira, giysilerini yeterince zengin bulmuyor, odalar da dayanılmaz geliyordu; Evine, varsıllığına geri dönebilmesi, şık bir bayan olması ve musafirleri değil de Nazım Efendi gibileri ağırlayabil-mesi için Kira, Koşma Dayı'nın babamın işini bitirmesi konusunda acele etmesini istiyordu! Zavallıcık!</p>
				<p class="normal">Bir hafta boyunca, Türk'ün kamarasına gittik, dans ettik ve eğlendik. Onunla içli dışlı ve teklifsiz olmuştuk. Kira, «onun gerçek bir baba!» olduğuna ant içiyordu. A-dam, sandıklarından görkemli odalık giysileri çıkarıp gözlerimizin önüne seriyordu; günün birinde, onları ablama bile giydirdi. Resimlerdeki gibi gerçek bir odalık olmuştu! Kıskanmayayım diye, benimle de ilgilendi ve bana Türk usulü fesle şalvar giydirdi, işlemeli kemere tabanca taktı. Böyle süslenince, geriye yalnızca demir toplanıp yelkenleri fora etmek kalıyordu.</p>
				<p class="normal">Bunu da yaptı; ancak bizi daha iyi atlatmak için, giysilerimizi çıkarıp sandıklara yerleştirdi ve o akşam, ağzımıza bir parmak bal çaldı.</p>
				<p class="normal">Ertesi sabah, -Rumen toprağındaki son günümüzde - Kira, öfkeyle ağladı: Babam hâlâ yaşıyor ve Koşma Dayı, ona pusu kurmuyordu! Ama o, bu kutsal görevi geciktirse bile, bunu yapan biri bulunurdu.</p>
				<p class="normal">Sabahın çok erken saatlerinde, pencerelerimizin altında: «İstiridyeler! Taze istiridyelerim var!» diye bağıran kuru bir ses işittik.</p>
				<p class="normal">Sonunda gelmişti! Belki de haberler iyiydi!</p>
				<p class="normal">İstiridye satıcısı tam zamanında geliyordu. Koşarak aşağı indik. Yıllarının olduğu kadar, ağır yükünün altında dört dönüyordu. Onu Katagat'a dek izledik, orada, limandan uzakta kulağımıza şunları fısıldadı:</p>
				<p class="normal">- Size kötü haberim var!.. Koşma, babanızın adamları tarafından pusuya düşürülüp tüfekle öldürüldü. Kardeşi yaralı, ama atıyla kaçmayı başardı!</p>
				<p class="normal">Ah, akan gözyaşlarımız! Koruyucumuz öldürülmüştü! Falcı sözünü tutmuştu! Şimdi ne olacaktık biz? Artık hiçbir şeyden korkusu kalmayan babam, kuşkusuz bizi kaçırmaya gelecekti.</p>
				<p class="normal">Ölümcül bir dehşete kapıldık. Hana geri dönmek-tense, Tuna'ya gitmek daha iyiydi! Sandal kıyıda bekliyordu bizi; yelkenliye çıkınca, Nazım Efendi'nin kollarına çocuklar gibi atıldık.</p>
				<p class="normal">Gözleri yaşlı Kira, bu babaya bütün gerçeği ve acıklı sonu anlattı ve umutsuzca bağırdı:</p>
				<p class="normal">- Evimize dönmektense, kendimizi suya atarız daha iyi!</p>
				<p class="normal">- Ama üzülecek bir durum yok, yavrularım, dedi insan kaçıran; siz aslen Türksünüz, atalarınız da öyle. Bü durumda, sizi İstanbul'a götürürüm, kuşkusuz ananız da yaralı gözünü tedavi ettirmek için oradadır. Onu buluruz, siz de mutlu olursunuz!</p>
				<p class="normal">Sonra bizi kucakladı.</p>
				<p class="normal">- Ne zaman gidiyorsunuz? diye sordu, Kira.</p>
				<p class="normal">- Birkaç saat içinde, güneş batar batmaz. Felaketin doruğundayken, mutluluktan uçarak ayaklarına kapandık, dizlerine sarıldık. Bizim kurtarıcımızdı o! Akşam olunca, limandan gelen cehennem gürültüsü içinde, kamarada büzülmüş, çubuklara doldurulmuş afyonu içip mutluluk ve bilinçsizlik içinde kafamızı bulurken, kamaramız bizi göğe uçuyormuş gibi sallıyordu.</p>
				<p class="normal">Anamızı bulmak için ne İstanbul'a gidiyor, ne de göğe uçuyorduk. Kendi arzumuzla güzelce kaçırılıyorduk.</p>
				<p class="normal">Bir başka gün, İstanbul'a varır varmaz bir hareme kapatılan ablamı aramak için yaptığım yolculukları anlatırım size. Ben, saygıdeğer iyilikseverin zevklerine alet oldum ve sonsuza dek baştan çıktım. Kira da sonsuzluğa dek yitip gitti; iki yıl tutulduktan sonra, onu salep satarak, tam on iki yıl boyunca aradım durdum.</p>
				<p class="normal">Aradan on dört yıl geçtikten sonra, Romanya'ya döndüğümde, bizim kaçışımızın hemen ardından, ölümden kurtulan dayımın, bir gece iki evi de ateşe vererek öcünü almış olduğunu öğrendim. Anamın ve babamın evi tamamen yanmıştı. Bu kez gerçekten de başarısızlığa uğramamış ve babam da alevle birlikte yanmıştı.</p>

		</body>
</html>