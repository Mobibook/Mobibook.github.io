<html xmlns="http://www.w3.org/1999/xhtml">
	<head>
		<meta content="text/html;charset=utf-8" http-equiv="content-type"/>
		<title>kirakiralina</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style>
<meta content="urn:uuid:2624e569-d918-4160-aee7-759649380618" name="Adept.expected.resource"/></head>
	<body class="calibre">
<h1 class="h1baslik1" id="calibre_toc_3"><br class="chapter"/><br class="chapter"/>   I   <br class="chapter"/><br class="chapter"/>STAVRO<br class="chapter"/><br class="chapter"/></h1>
				<p class="normal">Adrien, İbrail'de, aynı adı taşıyan halk bahçesine kiliseden uzanan Mere De Dieu Caddesini şaşkın şaşkın aştı. Bahçenin girişine varınca durdu; kızgın ve allak bullaktı.</p>
				<p class="normal">- Ne de olsa! diye bağırdı yüksek sesle. Çocuk değilim ben!.. Yaşamı da duyumsadığım şekilde anlamaya hakkım olduğunu sanıyorum.</p>
				<p class="normal">Saat akşamın altısıydı. Çalışma günü. Parkın yolları, iki ana kapıya doğru ıssız sayılırdı. Leylak koruluğu gece karanlığına gömülürken, akşam güneşi kumları yaldızlıyordu. Yarasalar şaşırmış gibi dört bir yana uçuşuyordu. Yollara dizilmiş sıraların aşağı yukarı tümü boştu; yalnızca parkın kuytu köşelerinde bulunan bazılarında genç çiftler sarmaş dolaş oluyor, kendini bilmezler geçerken, derlenip toplanıyorlardı. Adrien yolda rastladığı hiç kimseye dikkat etmedi. Yeni sulanan kumdan yükselen saf havayı ve çiçeklerin karışık güzel kokusunu aç gibi içine çekiyor ve anlayamadığı şeyi düşünüyordu.</p>
				<p class="normal">Hele annesinin, ilişkilerinin seçimi konusundaki karşı çıkmalarını anlamıyordu; bu karşı çıkış, anayla biricik oğul arasında şiddetli bir tartışmaya yol açmıştı. Adrien, şöyle düşünüyordu:</p>
				<p class="normal">«Onun gözünde Mikhail bir yabancı, kuşkulu biri, Kir Nikola'nın yanında çalışan bir uşak. Ama neden?.. Ya ben kimim?.. Bir badanacı ve ayrıca da, şu aynı çörekçide eski bir uşak!.. Eğer yarın kalkıp da bir başka ülkeye gitsem, orada da bir serseri gibi mi olmalıyım?..»</p>
				<p class="normal">Toprağa ayakkabısıyla sinirli sinirli vurdu.</p>
				<p class="normal">- Lanet olası! Bu, zavallı Mikhail için açıkça bir haksızlık. Ben bu adamı seviyorum, çünkü hiç yakınmadan, yoksulluk yüzünden acı çekiyor, çünkü benden daha akıllı. Nasıl olur? Eğer damlara çıkıp adını, ülkesini, eksik dişlerinin sayısını haykırsaydı, artık serseri olmaz mıydı?.. Pekâlâ, evet, ben bu serserinin dostu olmak istiyorum!.. Ve bundan da çok mutlu olduğumu hissediyorum.</p>
				<p class="normal">Adrien, bir yandan geziniyor, bir yandan da anasının ona söylediklerini aklının süzgecinden geçiriyordu, sonunda hepsi ona saçma göründü:</p>
				<p class="normal">«Ya şu evlilik öyküsüne ne demeli? Henüz on sekiz yaşındayım ben, o ise daha şimdiden, beni sevecenliğime yoracak, odamı çöplüğe çevirecek budala birini, belki de bir tavşanı sırtıma yüklemeyi düşünüyor!.. Ulu Tanrım!.. Sanki dünyada küçük budalalar yumurtlamaktan, dünyayı tutsaklarla doldurmaktan ve insanın kendisini böyle bir solucana tutsak etmesinden daha akıllıca iş yokmuş gibi! Hayır, hayır!.. On kez kuşku götürür olsa bile, yine de Mikhail gibi bir dostu yeğlerim. Konuşturmak için insanları dilinden asarım ayıplamasına gelince, vallahi, İnsanları dilinden asarım'ı neden sevdiğimi ben de bilmiyorum. Bu belki de, Işık ardından gelsin diye konuşmak zorunda olan Tanrı örneğindeki gibi, ışığın güçlülerin konuşmasından gelmiş olduğu İçindir.»</p>
				<p class="normal">Bu ilkbahar sessizliğinde, bir gemi düdüğü, keskin ıslığıyla havayı delip delikanlıyı uyandırırken, aynı anda, burnunu gül ve karanfil kokuları doldurdu.</p>
				<p class="normal">Adrien, ova boyunca uzanan, Tuna ile limana bakan gezinti yerine yöneldi. Limana demirlemiş gemilerin üstlerinde pırıl pırıl yanan elektrik lambalarını seyretmek üzere bir an durdu; yüreğini dayanılmaz bir yolculuk özlemi sardı:</p>
				<p class="normal">- Tanrım! Denizlerde kayıp giden ve başka kıyılar, başka dünyalar keşfeden şu gemilerden birinde bulunmak ne güzel olmalı!..</p>
				<p class="normal">Kendini arzusuna bırakamadığı için üzülerek, başı eğik yürümeye başladı yeniden; sonra ardından seslenildiğini işitti:</p>
				<p class="normal">- Adrien!..</p>
				<p class="normal">Geri döndü. Biraz önce önünden geçmiş olduğu bir sıranın üstünde, bir adam, bacaklarını birbirinin üstüne atmış oturuyor ve sigara içiyordu. Karanlık ve miyopluğu yüzünden, Adrien onu tanıyamadı. Adamsa ayağa kalkmadı; Adrien ona çekingen çekingen yaklaşırken, bir sevinç çığlığı kopardı:</p>
				<p class="normal">- Stavro!</p>
				<p class="normal">El sıkıştılar; Adrien ötekinin yanına oturdu.</p>
				<p class="normal">Panayır satıcısı olan Stavro - panayırlarda sattığı, kocakarı ilaçları yüzünden ona genellikle «limonatacı» derlerdi - Adrien'in anasının ikinci dereceden kuzeniydi ve eskiden kasaba yiğitleri arasında çok tanınmış biriydi. Bugünse unutulmuş, geçen otuz yılın ardına ve o çağda davranışlarının neden olduğu bir rezaletin yanılgısına gömülmüştü.</p>
				<p class="normal">Ortadan biraz uzun boylu, anlamsız, renksiz sarışın, çok zayıf, yüzü kırışık içinde biriydi. Duruma göre bazen açık ve içten, bazen ise kurnaz ve korkak olan iri mavi gözlerinden, Stavro'nun bütün yaşamı belli olurdu.</p>
				<p class="normal">Tuhaf ve göçebe yaratılışı yüzünden sallantılı geçen, bir yıl sonra, içinden utançla, yüreği yaralı, huyu değişmiş olarak çıktığı toplumun acıklı çarkıyla (varsıl ve duygusal bir kızla yapılan evlilik sonucu) sallanmış çalkantılı ve yirmi beş yaşından beri yaşadığı hayat.</p>
				<p class="normal">Adrien, öyküyü şöyle böyle biliyordu. Anası, ayrıntılara girmeden, iğrenç bir yaşama örnek olarak bazı şeyler anlatmıştı, ama Adrien, bunlardan büsbütün karşıt sonuçlar çıkarmıştı; birkaç kez, yaradılışında bulunan içgüdüsüyle, Stavro'nun üstüne bir çalgı aleti gibi eğilmiş, onun çınlayışını işitmek istemiş, ancak çalgı bunu geri çevirmişti.</p>
				<p class="normal">Zaten iki veya üç kez, o da her zaman dışarda görülmüşlerdi. Bütün namuslu evler gibi, anasının evi de Stavro'ya kapalıydı. Ayrıca, düşüncesiz panayırcı, üzerine titrenen, şımartılan ve tekele alınan bir çocuğa ne diyebilirdi?</p>
				<p class="normal">Herkese göre Stavro, «dalgacının» biriydi ve gerçekten de öyleydi, öyle olmak istiyordu. Yeniyken bile gevşek ve yırtık pırtık olan giysisinin içinde, köykentli görünümü, ütüsüz, yakalıksız gömleğiyle, hırsız at cambazı havasıyla, insanları eğlendiren, ama kendisini alçaltan ve gözden düşüren gösterişli hareketleriyle çalımlı konuşmalara girişiyordu.</p>
				<p class="normal">Tanıdıklarına sokak ortasında, gülünç, gerçek, ama asla incitici olmayan lakaplarla yanaşırdı. İçlerinden çoğu beklerdi. Eğer birinden hoşlanırsa, onu kahveye götürür, yarım litre şarap ısmarlar ve kadeh kaldırdıktan sonra, «ihtiyaç için» avluya çıkar, bir daha da geri dönmezdi. Eğer tanıdıklarından biri «canını sıkarsa», ona hemen:</p>
				<p class="normal">- Falanca, seni filan kahvede bekliyor, çabuk koş!., derdi.</p>
				<p class="normal">Ama Adrien'i coşturan, Stavro'nun tütün tabakası ve kurutulmuş ringa balığı kafalarıydı. Konuşma sırasında, cebinden açık ve yayvan ağızlı bu küçük kafalardan birini çıkartıyor ve gevezelik edenin ceketine yavaşça asıyordu. Adamcağız gidiyor ve sokaklarda, giysisini ısıran bir kafayla dolaşıyordu; bu da gelip geçenlere eğlence kaynağı olmaktaydı.</p>
				<p class="normal">Tütün tabakasıyla bu iş daha iyi oluyordu. Doğu'da tütün tabakası, sigarasını kendisi sarmak isteyenlerce çok yaygın kullanılır. Böyleleri, birlikte oldukları kişilerden tabakalarını isterler. Stavro, ilk gelenlere yanaşmayı ihmal etmezdi; ama tabakayı kullanır kullanmaz, teşekkür edip geri vereceği yerde, kaşla göz arasında cebine atar, oradan da yavaşça yere düşürürdü. O hemen atılır, onu yerden alır, siler, özür dileyerek sahibinin cebine sokmak isterken, yandan aşağı kaydırıverirdi. Nikel kaplama ya da mukavvadan yapılmış olan zavallı kutu yeniden kaldırımda bulurdu kendini!</p>
				<p class="normal">- Ah, ne kadar da sakarım!</p>
				<p class="normal">- Zararı yok, efendim, diye karşılık verirdi dalga geçilen adam, zarar görmüş eşyasını incelerken; orada bulunanlarsa kıkır kıkır gülerlerdi.</p>
				<p class="normal">Ama Stavro, zarar vermiş olduğu tabaka sahiplerini bir daha hiç görmezdi.</p>
				<p class="normal">İşte Adrien, böyle gülünç durumları yüzünden, bu adamı sevmeye başlamıştı. Bununla birlikte, onu düşündüren ve aklını karıştıran tuhaf şeyler de olmuştu. Bazen saçma şakaların tam ortasında, Stavro, ciddi bir yüzle Adrien'e dönüyor ve sanki bir dananın saf, iyilik dolu gözlerine bakar gibi, açık, sakin, yüksek bir bakışla bakıyordu. O anda, bu panayırcı tarafından kendini küçültülmüş, bu okuması yazması olmayan adam tarafından büyülenmiş hissediyordu kendini. Bunu bir türlü açıklayamadı ve kendini incelemeye başladı. Ama böyle durumlar ender oluyordu. Adrien'in «öteki Stavro» diye adlandırdığı gizemli ve allak bullak edici bakış, çok ender olarak ve yalnızca onun için belirirdi.</p>
				<p class="normal">Bir gün, (parkta rastlayışından on ay önce) limonatacıyla birlikte bakkaldayken - bakkal ona şeker ve limon veren yaşlı bir Yunanlı'ydı - ansızın «öteki Stavro»nun belirdiğini gördü, Adrien.</p>
				<p class="normal">Dükkânın loş bir köşesinde üçü birlikteydi; Stavro, yüzünün bütün çizgileri silinmiş, hatları yumuşamış, ışıklı, açık gözlerini bakkalın şiş ve asık yüzüne dikmiş bakıp utanarak, ama kararlı bir şekilde konuşurken, öteki de başıyla onaylıyordu:</p>
				<p class="normal">- Kir Margulis... İşler kötü... Hava sıcak olmadığından, limonata satılmıyor... Biriktirdiklerimi ve şekerinizi yiyorum... Yani, anlıyorsunuz değil mi? Bu kez de ödeme yapamıyorum. Bu da ötekiler gibi olacak yine; eğer ölürsem on frank zarara uğrayacaksınız.</p>
				<p class="normal">İnsandan anlayan satıcı, kuru bir avuçla veriyordu borcu.</p>
				<p class="normal">Dışarıda, malını koltuğunun altına alan Stavro, bir cinas yapmak, pek az tanıdığı birini tapışlamak ve tek bacağı üstüne sıçramak için acele ediyordu:</p>
				<p class="normal">- Onu kandırdım, Adrien, onu kandırdım! diye fısıldıyordu delikanlının kulağına eğilip.</p>
				<p class="normal">- Olmaz ama, Stavro! diye karşı çıkıyordu Adrien; onu kandırmadın sen, borcunu ödeyeceksin!..</p>
				<p class="normal">- Evet, Adrien, ölüp gitmezsem, öderim... Ölürsem de şeytanlar öder borcumu!..</p>
				<p class="normal">- Ölürsen... Başka şey bu... Ama sen, onu kandırdığını söylüyorsun; bu da senin, namussuzluk yapacağını gösterir...</p>
				<p class="normal">- Evet, namussuzum ben!., diye fısıldadı. Adrien, ne yazık ki, çok namussuz biriyim ben!</p>
				<p class="normal">16</p>
				<p class="normal">Bunu söyledikten sonra,» gitmek istedi; ama bir tür korkuya kapılan Adrien, onu ceketinin yakasından tuttu ve boğuk bir sesle bağırdı:</p>
				<p class="normal">- Kal, Stavro! Şimdi bana gerçeği söyleyeceksin!.. Sende iki kişilik görüyorum, gerçek olan hangisi? İyi olan mı, yoksa dalavereci olan mı?</p>
				<p class="normal">Stavro debelendi:</p>
				<p class="normal">- Bilmiyorum!</p>
				<p class="normal">Kaba bir şekilde Adrien'in ellerinden kurtuldu.</p>
				<p class="normal">- Beni rahat bırak! diye öfkeyle bağırdı.</p>
				<p class="normal">Biraz uzaklaştıktan sonra, delikanlıyı incittiğini düşünüp ekledi:</p>
				<p class="normal">- Artık gaganda sarı süster kalmayınca, bunu sana söyleyeceğim.</p>
				<p class="normal">O zamandan beri, birbirlerini görmemişlerdi. Stavro, Mart'la Ekim arasında panayırlarda sürtüyor, kışın ise, bilmem nerelerde kebap kestane satıyordu. İbrail'e yalnızca öteberi almaya gelirdi.</p>
				<p class="ortayazi">* * *</p>
				<p class="normal">Adrien, bugün halk parkında ona rastladığındaki sevinci, ırmakların nehirlere, nehirlerin de denizin bağrına kavuştuğunda duyduğu sevinç kadardı.</p>
				<p class="normal">Stavro ise her zamankinin tersine, bu kez fazla geveze değildi; bu da Adrien'in çok hoşuna gitti. Delikanlı, bu yüzü akşamın alacakaranlığında inceledi ve değişmemiş olduğunu gördü. Yaşını kimse yaklaşık olarak tam söylemezdi. Yine de Adrien, şakaklarındaki saçların kırçıllaşmış olduğunu farketti.</p>
				<p class="normal">- Neden bana böyle bakıyorsun? diye sordu Stavro, biraz burukça; satılık değilim ben.</p>
				<p class="normal">- Biliyorum, ama yaşlanıp yaşlanmadığını öğrenmek istiyordum.</p>
				<p class="normal">- Ben hem genç hem de yaşlıyım, tıpkı serçeler gibi...</p>
				<p class="normal">- Bak, bu doğru; Sen de bir serçesin, Stavro! Biraz durduktan sonra:</p>
				<p class="normal">- Yere atmak için, tütün tabakamı istemez misin? Bu sana, benim her zaman, senin nerden geldiğini, nereye gittiğini ve işlerinin nasıl olduğunu öğrenmeye ne kadar meraklı olduğumu anımsatır.</p>
				<p class="normal">- Nerden gelip nereye gittiğimin fazla önemi yok; ama işlerimin çok kötü gitmediğini söylemek isterim sana. Bununla birlikte, şu sıralar canım sıkkın, kuzucuğum!</p>
				<p class="normal">Sonra Adrien'in dizine dostça bir şaplak indirdi.</p>
				<p class="normal">- Pek canın sıkılmazdı senin, dedi beriki, hem neden canın sıkılıyor, dostum? Artık, limon bulunmuyor mu?</p>
				<p class="normal">- Yok, limon yüzünden değil; ama eskinin «namuslu serserileri» artık ender bulunuyor.</p>
				<p class="normal">- Namuslu serseriler mi? diye şaştı Adrien, bunda bir çelişki var; serseriler namuslu olamazlar ki!</p>
				<p class="normal">- Öyle mi sanıyorsun? Pekâlâ, ben pek çoğunu tanıyorum.</p>
				<p class="normal">Stavro, kalçaları üstüne eğildi, bakışlarını yere dikip öyle kaldı. Adrien, onun ciddi konulardan söz edeceğini düşündü ve bunun uzun olmasını diledi, ama o sakınarak başladı söze:</p>
				<p class="normal">- Böyle bir serserinin, hangi iş için sana gerektiğini bana söyleyebilir misin?</p>
				<p class="normal">- Benimle gelecek perşembe, S... panayırına gelmesi için. Aslında benim için değil bu, ama sanki böyle olsa... Biliyorsun, panayırlarda gözleme yapan çörekçilerin yanında dururum genellikle. İnsanlar yerler, içerler ve ben de limonata satmak için orada olurum; gerekirse, gözleme hamuruna bir avuç tuz atarım... (Ne denli namuslu olduğumu görüyorsun ya!..) Eh, benim de bir çörekçim var, o da Kir Nikolas...</p>
				<p class="normal">- Kir Nikolas mı?., diye sıçradı Adrien.</p>
				<p class="normal">Sizin komşunuz, senin eski patronun. Ama aksilik çıktı; o fırınını bırakıp da panayıra gelmek istemiyor. Bu durumda, ona uşağı Mikhail'le birlikte gelmesi, öteki gözlemeleri yağda kızartırken, paraları toplaması için bir «namuslu serseri» gerek. İşte ben de iki gündür, «namuslu serseri» arayıp duruyorum.</p>
				<p class="normal">Stavro, sözlerini ciddi ve üzgün bir şekilde bitirdi:</p>
				<p class="normal">- İbrail, insan yönünden gitgide zayıflıyor! Adrien, kendine bir görev verilmiş duygusuna kapıldı. «Limonatacının önüne dikilip:</p>
				<p class="normal">- Stavro, dedi, senin aradığın şu «namuslu serseri» ben olabilir miyim?</p>
				<p class="normal">Panayırcı başını kaldırdı:</p>
				<p class="normal">- Dalga geçmiyorsun ya?</p>
				<p class="normal">- Namuslu serseri sözü! Seninle geliyorum! Stavro, şempanze gibi sıçrayıp bağırdı:</p>
				<p class="normal">- Sevdalı bir Rumen dilberiyle bir serüvencinin oğlu, ver elinil.. Atalarına layık olduğunu kanıtladın...</p>
				<p class="normal">- Atalanm konusunda ne biliyorsun sen?</p>
				<p class="normal">- Ah, kesinlikle onlar da ulu serserilerdir! Limonatıcı, bunu söyledikten sonra, boyacıyı kucakladı, kolundan tutarak kendisiyle birlikte sürükledi:</p>
				<p class="normal">- Hemen Nikolas'a gidip bu güzel haberi verelim!.. Salı sabahı S...'de bulunup iyi bir yer tutmak için, en geç yarın, yani pazar akşamı yola çıkacağız. Arabayla bir gün, iki gece yol alacağız. At, kendi gücüne ve yollarda rastlayacağım hanlardaki şarabın cinsine göre, ya adi adım ya da dörtnal gider.</p>
				<p class="normal">Panayır efendisi ve «sütkuzusunun» gelişiyle, çörekçide sert bir tartışma çıktı. Kir Nikolas, Stavro'nun ulumalarını duyunca, zafer kazanmış olduğunu anladı. Stavro, Türkçe olarak soluk soluğa bir söyleve başladı. İşin farkında olan Mikhail, hiçbir şey anlamayan Adrien'in şaşkınlığı karşısında, kavgaya karıştı. Mikhail'in ciddi karşılık vermesi üzerine, Kir Nikolas'ın omuzlarını kaldırdığını, Stavro'nun sakinleştiğini, ama sonra çok güzel bir Yunanca'yla bağırmaya başladığını gördü:</p>
				<p class="normal">- Anasının ne diyeceği konusunda tasa etmeyin, çocuklarım!.. Kendimi anamın yaşamına göre uydursaydım, ben, elli yaşındayım, güneşin, eskiden güzel İbra-il'imizi çevreleyen hendeklerden nasıl doğduğunu ve battığını asla bilemeyecektim. Görüyorsunuz, dostlarım, anaların tümü aynıdırlar; evlatlarının derisi altında, sıkıntılarını olduğu kadar küçük zevklerini de yaşatmak isterler. Eğer bizler böyle yaratılmışsak, söyleyin bakalım bana, niçin suçlu oluyoruz? Öyle değil mi, Adrien? Mikhail, Rumca olarak yeniden araya girdi:</p>
				<p class="normal">- Bu konuda haklısınız bayım, ancak Adrien'in anasını tanımıyoruz; acı verici bir farklılıkla karşılaşabiliriz. Ben, Adrien'i yollayıp onun onayını almasını öneririm. Eğer bu izni alırsa, ilk sevinen ben olurum. Ama anasının rızası olmadan, onun arzusu dışında, panayıra gitmeyi kabul etmem.</p>
				<p class="normal">Bu söz üzerine Adrien, rüzgâr gibi çekip gitti. Anası, akşam yemeği hazırlıyordu. Nemli gözler, kırmızı yanaklarla gözleri havada, odanın ortasında durdu. Ona ne diyeceğini hazırlamamıştı; sesi birden boğuklaştı. Ama anası, bunu anlayıp ondan önce konuştu:</p>
				<p class="normal">- Yeniden havalanmışsın!</p>
				<p class="normal">- Evet, ana...</p>
				<p class="normal">- Pekâlâ, eğer bana biraz önceki teraneyi söyleyeceksen, rica ederim... Yüreğimi parçalamadan, yapabileceğine inandığın şeyi yap ve benimle ilgilenme artık. Böylesi daha iyi.</p>
				<p class="normal">- Ortada yürek parçalayıcı bir şey yok, anacığım, diye karşılık verdi, Adrien; sekiz gündür işsizim, belki de daha fazla zamandır. Mikhail'le birlikte Ş... panayırına gitmek istiyorum. Bu güzel yöreyi görmek ve öteki köşede yitirdiklerimi kazanmak için, iyi bir fırsat olacak.</p>
				<p class="normal">- Yalnızca ikiniz mi olacaksınız?</p>
				<p class="normal">- Evet... hayır... Stavro da gelecek...</p>
				<p class="normal">- Çok iyi!.. Hem de çok çok iyi... Senin için bir «filozof» daha mı geldi?</p>
				<p class="normal">Oğlunun sesini çıkarmaması üzerine, ekledi:</p>
				<p class="normal">- Sonuç olarak, gidebilirsin!..</p>
				<p class="normal">- Kızmadın mı ana?</p>
				<p class="normal">- Hiç kızmadım dostum.</p>
				<p class="ortayazi">* * *</p>
				<p class="normal">O pazar, Grivitza Sokağında, çörekçinin dedikoducu komşularının alayları arasında hareket edildi. Öğleden sonra saat dörde doğru, Stavro, arabası, araçları, su deposu olarak kullandığı içinde limonata varili, şekeri, limonları ve bardakları bulunan fıçısıyla geldi. Çörekçinin önünde, Kir Nikolas'ın ve Mikhail'in yardımıyla, gözleme yapımıyla ilgili araç gereci bir masa, küçük bir fırın, koca bir tencere, iki çuval un, pek çok bidon yağ ve öteki gereçleri - yükledi. Üç kişi için oturacak yer de hazırlandı.</p>
				<p class="normal">Seyre gelenlerin alaylarından Adrien'i korumak için anası, Stavro'nun gelişinden yarım saat önce onunla çıktı; Galatz Sokağında birbirlerinden ayrıldılar; kadın, bir dostunun evine, oğlu da, arabanın geçeceği anayola doğru ilerledi. Oğlunu öptü ve ona:</p>
				<p class="normal">- Görüyorsun, Adrien, senin isteklerine saygı gösteriyorum, ama günün birinde, yaptıklarından pişmanlık duyacaksın. Bugün yapacağın küçük yolculuk, yarın sana daha uzun yolculuklar, her zaman daha da uzun yolculuklar yapma arzusu verecek ve eğer sen, bu tür geleceğin sana mutluluk vereceği konusunda bana güven veremezsen, Tanrı bilir, bunun yüzünden ikimiz de üzüleceğiz.</p>
				<p class="normal">Adrien, bir şeyler demek istedi, ama anası gitti. Kalakalan Adrien, bakışlarıyla izledi onu; dümdüz, yaşamı gibi dimdik gidiyordu, sadece ve acı dolu; kendini suçlu gördüğü tek yana gelince, bunu pahalıya ödemesine karşın, bunun için üzülmüyordu. Başında yün atkısı, ucuz kumaştan bluzu, sağ elinde mendili vardı; tozları süpüren çok uzun eteğini, sol eliyle hafifçe kaldırıyordu. Sanki bir şey ararmış gibi - henüz yitirmediği ama yitirmek üzere olduğu bir şeyi - dimdik, ayaklarının ucuna bakıyordu.</p>
				<p class="normal">Zavallı kardeşim!.. Adrien!.. Titriyorsun... Ulusal yola koyulan bu arabada; şiltenin üzerine büzülmüş, atı tırıs süren ve Ermenice şarkı söyleyen Stavro'ya yaslanmış, solundaysa, susup sigara içen Mikhail'in omuzuna dayanmış titriyorsun, yiğit dostum; ama seni titreten soğuk değil! Korkudan mı titriyorsun acaba? Ya da - yaşamındaki iki şeytanın arasına sıkışmış olarak - belki de seni yalnızca S... panayırına değil de, henüz başlayan yaşamının panayırına doğru iten yazgının soluğu yüzünden titriyorsun, değil mi?</p>
				<p class="normal">Fırtına şafağının yansımaları altında, buğday tarlalarıyla sıra sıra ağaçların arasında gerilmiş bir ip gibi uzanan yolda uzun uzun giderlerken, Stavro şarkı söyledi ve Ermenice yakındı durdu. Adrien'le Mikhail, hiçbir şey anlamadan, ama her şeyi hissederek, uzun süre dinlediler. Sonra gece sarıp sarmaladı ve onları kendi düşüncelerine gömdü. Köyler, kasabalar birbirini izledi, evrenin bilmediği, karanlıkların yutmuş olduğu acı ve mutluluk yoksulu yuvalar gerilerde kaldı. Arabaya asılı duran ve onunla sallanan fenerin titrek ışığı, bir an için aydınlanan ve sonsuza dek yok olan acıklı, kır görünümlerini ortaya çıkarıyordu. Öfkeyle havlayan bir köpek, arasından dışarısını görmeye çalışan bir insan yüzünün göründüğü açılmış perde uçları, hava değişikliği yüzünden damları kararmış ve yassılaşmış eski kulübeler, çitleri yıkılmış avlular.</p>
				<p class="normal">Stavro, yaklaşık her iki saatte bir hanın önünde duruyor, atın gözlerini ovalıyor, kulaklarını çekiştiriyor, üstünü örtüyor, burnuna arpa kesesini takıyor, sonra ardında iki arkadaşıyla birlikte gürültüyle hana giriyordu. Orada havai, şakacı ve gürültücü oluyor, hoş espriler yapıyor Ve bazen de bir köylünün şapkasına dostça şaplaklar indiriyordu. Sonra, «patron için bir litre şarapla bir bardak» isteyerek, ondan tabakasını vermesini kibarca rica ediyor, sigarasını bir papaz ciddiyetiyle sarıyor, teşekkür olarak da, tabakayı yere düşürüyordu.</p>
				<p class="normal">Stavro'yu henüz iki gündür tanıyan Mikhail'in ona sürekli olarak, ama. saygıyla boyun eğdiğini farketti. Limonatacının kısa süreli yokluğundan yararlanarak dostuna Yunanca sordu:</p>
				<p class="normal">- Ne pis hayta! Boş yere ne gevezelikler yapıyor...</p>
				<p class="normal">Mikhail ona fısıldadı:</p>
				<p class="normal">- Bir şey yüzünden sessizlik yaratmak isteyen bir gevezelik bu, ama ne olduğunu bilmiyorum... Gizlediği bir şey olmalı.</p>
				<p class="normal">Aşağı yukarı tırıs giderek geçen yedi saatlik yolculuktan sonra, araba, geceyarısına doğru, sinsin sinsi yağan yağmur altında ve yorgunluktan ağırlaşmış olarak X... Köyü'ne girdi; orada ata kudurmuş gibi saldıran çılgın bir köpek sürüsünden başka bir şey görünmüyordu. Stavro, hayvanları acımasızca kamçılayıp atı güvenle bir avlu kapısına doğru sürdü, orada at başını çarptı ve az daha devrilecekti. Oturduğu yerden, hancının penceresine doğru bağırdı:</p>
				<p class="normal">- Gregoire!.. Hey Gregoire!..</p>
				<p class="normal">Uzun bekleyişten sonra, kara bir gölge gelip kapıyı açınca, acayip şekilde söverek ekledi:</p>
				<p class="normal">- Paskalya, İncil ve bütün Kutsal Havariler adına! Yağmur suyuyla gözleme ve limonata yapmamızı istemez misin? Çabuk aç kapıyı, kutsal boynuzlu!</p>
				<p class="normal">Azarlanan adam, bir şeyler homurdanarak atı yularından tuttu. Hayvanı çözüp arabayı arabalığa aldılar. Sonra üç panayırcıyla meyhaneci, karsiyumalar'dan birinde toplaştı; burası Angel Dayı'nın yerine benziyordu; yemek yeniyor, içiliyor, sigara içiliyor, adamına ve yaşlara göre, «şarabın cinsine göre» iyi ya da kötü şeylerden söz ediliyordu.</p>
				<p class="normal">Stavro, hemen konuya girdi:</p>
				<p class="normal">- iyi yiyelim ancak gevezelik etmekte gecikmeyelim. Şimdi şafak sökünceye dek mola vereceğiz, daha sonra da yolumuza gideceğiz. İşin zor yanı halledildi.' Yarın sabah dinlenmiş olarak ırmak kıyısında giderken, birbirimize öyküler anlatırız ve güneşin, atın tam gözlerinin içine doğuşunu seyrederiz. Yarın hava güzel olacak.</p>
				<p class="normal">Stavro'yla kadeh tokuşturan hancı ona:</p>
				<p class="normal">- S... panayırına gidiyorsun demek? dedi. Öteki, başıyla onayladı, karşısındaki alaya başladı:</p>
				<p class="normal">- Limonatayı hâlâ şeker yerine sakarin ve limon yerine sitrik asidiyle mi hazırlıyorsun?</p>
				<p class="normal">Stavro, onun gözlerinin içine baktı ve lokmasını çiğnemeyi sürdürdü, sonra karşılık verdi:</p>
				<p class="normal">- Ya sen deyyus herif, sen de hâlâ, köylüleri zehirlemek ve keseni şişirmek için, rakıyı çeşme suyu ve ispirtoyla mı hazırlıyorsun?</p>
				<p class="normal">Şaşıran Adrien, araya girdi:</p>
				<p class="normal">- Ama Stavro, senin şeker ve limon aldığını görmüştüm; bunlar limonata yapmak için değil miydi?..</p>
				<p class="normal">- Hayır, dostum, içmeyi sevenlerin gözünü boyamadır bu! diye karşılık verdi Stavro.</p>
				<p class="normal">Sonra; Rumca ekledi:</p>
				<p class="normal">- İşte, yine görüyorsun ya ben namussuzum! Bu, bir şey değil, daha çok namussuz olmak istiyorum.</p>
				<p class="normal">Mikhail'le Adrien, birbirlerine kurnazca baktılar. Mikhail'in bakışları «Bunda bir iş var» der gibi karşılık veriyordu soran bakışlara.</p>
				<p class="normal">Üç adam kalktı. Patron, bir kibrit kutusuyla bir mum aldı, onları tavanarasına götürdü. Üst kat, yarıya dek samanla doluydu. Döşemenin üstüne kocaman bir hasır attılar, üçü birden giyinik durumda hasıra serildi; mideleri ağırlaşmış, kafaları da içki ve yorgunluktan biraz sersemlemişti.</p>
				<p class="normal">- Sigara içerseniz, ateşe dikkat edin, dedi hancı ayrılırken; mumu ve kibritleri alıp çıktı.</p>
				<p class="normal">Beş dakika sonra üçü de uykuya dalmışlardı.</p>
				<p class="ortayazi">* * *</p>
				<p class="normal">Acaba saat kaçtı? Adrien, bunu söyleyemezdi; ama derin uykusu sırasında, bir elin önce omuzuna, sonra da yüzüne dokunduğunu hissetti. Uykudan ağırlaşmış gözlerini bir an açınca, evde olmayıp bir handa olduğunu zor anımsadı ve hemen yeniden uyudu. Ancak el yeniden yüzünde gezindi, aynı anda sağ yanağına sıcak bir öpücük konduruldu. Bu kez Adrien uyandı ve kendini sakınarak düşünmeye başladı. Bu, ne demek oluyordu acaba?.. Karanlıkta gözlerini kısıp, uyuyanların durumunu araştırdı. Sağında ve ortada Stavro, öteki köşede ise Mikhail yatıyordu. Nasıl olabilir? diye düşündü. Stavro mu öptü beni? Bu ne demektir?..</p>
				<p class="normal">Zihninde bir fikir belirdi, onu güçlükle kovdu. Kendi kendine:</p>
				<p class="normal">- Hayır... Kesinlikle düş gördüm ben! Olamaz bu! dedi durdu.</p>
				<p class="normal">Ancak, birkaç dakika sonra, Stavro'nun elinin kendisine dokunduğunu, pek çok kez de göğüslerini yokladığını hissetti. Korktu, boğuk ama yeterince yüksek sesle sordu:</p>
				<p class="normal">- Stavro, tabaka mı mı arıyorsun?</p>
				<p class="normal">Soru, sakin gecede kubbede yansıyormuş gibi çınladı. Limonatacı sıçrayıp kolunu yakaladı ve heyecandan titreyen bir sesle:</p>
				<p class="normal">- Sus!., diye fısıldadı kulağına.</p>
				<p class="normal">- Peki, ama ne istiyordun ya?.. Biraz önce beni öpen sen değil miydin? diye gittikçe artan öfkeyi de sordu, Adiren.</p>
				<p class="normal">- Sus!.. Böyle bağırma! diye fısıldadı öteki, kolunu kerpeten gibi sıkarak.</p>
				<p class="normal">Korku ve sessizlik yüklü birkaç dakika geçti aradan; ansızın, Mikhail'in Türkçe konuşan ve Stavro'ya soru soran uyanık sesi işitildi. Beriki, karşılık vermeye niyetli görünmüyordu, sonra birkaç sözcük mırıldandı. Mikhail, yeniden soru sorup konuya döndü. Stavro, ona daha uzun karşılıklar verdi. Daha sonra Mikhail, daha şiddetle sorguya çekti, o, yine kuru bir sesle karşılık verdi. Mikhail, düşünüyor gibiydi, bir an sustu; ama dirseği üstüne doğruldu, Stavro'nun gözlerinin içine bakar gibi, soru sormadan bir dakika kadar, sakin sakin konuştu. Bunun üzerine öteki, sert bir şekilde karşı çıktı, sözünü kesti onun. O zaman Adrien'i dehşete düşüren şeyler oldu.</p>
				<p class="normal">Adrien'in kızgın durumda görmediği Mikhail, otururken yerinden sıçradı kısa ve çın çın öten bir cümle söyledi. Stavro, onu öykünüp aynı ses tonuyla karşılık verdi. O andan sonra, birbirlerini yeni tanıyan iki insan arasında sert bir tartışma başladı. Göz karartıcı karanlık gecede, sözcükler, cümleler, boks karşılaşmalarından kadar sert bir şekilde yağmaya başladı. Başlarının birbirlerine değecek kadar yaklaştığı, gözlerinin birbirine çaresizlikle baktığı ve kolların debelendiği seziliyordu. Türk dilinin sesli harfleri, Adrien'in donmuş yüreğinde obuanın iniltileri gibi çınlıyor, çok sayıdaki sert sessizleri davul gümbürtüsü gibi vuruyordu.</p>
				<p class="normal">Adrien, gerçeği anladı; aynı zamanda Mikhail'in Stavro'yu mengene gibi sıkmakta olduğunu da sezdi ve bu adamın yoksulluğuna çok acıdı, hıçkırarak ağladı. Gözyaşları içinde:</p>
				<p class="normal">- Rumca konuşsanız ya! dedi. Tek sözcük bile anlamıyorum!</p>
				<p class="normal">Bu acıklı yakarış kavgayı kesti. Adrien'in tümcesi» üstüne, ağır bir sessizlik çöktü. Daha sonra:</p>
				<p class="normal">- Stavro, bunu neden yaptın? diye sordu. Adam delikanlıya doğru döndü ve sıkıntılı bir sesle:</p>
				<p class="normal">- Ama, zavallı dostum, dedi, çünkü ben namussuzun tekiyim! Bunu söylemiştim sana.</p>
				<p class="normal">Mikhail, sakince karşılık verdi:</p>
				<p class="normal">- Bu, namussuzluktan da kötü; sapıklık. Her şeyin uyum içinde olduğu bir dengeye karşı işlenmiş şiddet eylemi bu. Bu dengeye saldırdınız siz. Bu terbiyesizliği yapıp bulaştırmak isteyerek en büyük cinayeti işlemiş oluyorsunuz.</p>
				<p class="normal">Ve Mikhail, kararlı bir şekilde ekledi:</p>
				<p class="normal">- Adrien'den içtenlikle özür dileyin, yoksa sizi ve barakanızı dümdüz ederim burada!</p>
				<p class="normal">Stavro hiç karşılık vermedi. Kendine sigara sarıyordu; onu yakınca, iki dost, yandan, yüzünün tanınmayacak durumda olduğunu gördüler. Ağzı ve burnu uzamış, bıyıklan havaya kalkmıştı. Rengi kireç gibiydi. Gözleri içine kaçmıştı. Kendilerine birer sigara sarıp yaktıkları zaman bile, onlara bakmadı.</p>
				<p class="normal">Dışarda, köpeklerin havlamaları ve horozların ötüşü, havayı ve geceyi çınlatmaktaydı.</p>
				<p class="ortayazi">* * *</p>
				<p class="normal">- Evet, diye söze başladı Stavro, çok sonra, Mikhail, onun cevabını işitmekten umudunu kestiğinde. Evet, Adrien'den içtenlikle özür dileyeceğim... İçtenlikle, ama alçalarak değil... Hemen de olmayacak bu, beni dinledikten sonra ancak...</p>
				<p class="normal">Sapıklık, terbiyesizlik, şiddet eylemi diyorsunuz. Ve beni utançla ezeceğinizi sanıyorsunuz. Bununla birlikte, biraz önce namussuz olduğumu söyledim size. Bu daha kötüsü, çünkü bundan «bilerek kötülük yapmak» anlamı çıkarıyorum. Ama neden sapıklık? Neden terbiyesizlik? Şiddet eylemi olsun? Saf Mikhail'im benim!.. Bu, çevremizde her zaman oluyor ve kimse karşı çıkmıyor!.. Yasalara, geleneklere girmiş bu, yaşamın bir kuralı olmuş. Ve ben de bu sapık yaşamın kurbanlarından biriyim; yaşamımda her şey, sapıklık, şiddet ve terbiyesizlik oldu, yani ben, bu büyük kötülüklerin soluğu altında yetiştim. Bununla birlikte, bunlara eğilimim yoktu. İnsanın istemeden konuşmak zorunda kalması çok üzücü, ama köstebek yuvası gibi karanlıkta oluşumuzdan yararlanıyorum. Hem, kendimi savunmuş olmak için konuşmak istemem; ah, bana göre hava hoş!.. Benim gibi ahlak dışı yaşayan bir adamdan, sizlere bir yaşam dersi olsun diye konuşuyorum. Özellikle sizin için Mikhail, siz henüz her şeyi bilmiyorsunuz, ama belki düşünüyorsunuz bunu.</p>
				<p class="normal">Ben namussuz ve töresiz biriyim. Namussuzluğum için özür dilerim, töresizliğe gelince, bunu ben yargılamak zorundayım. Kimin yargıcıyım? Bunu anlamak size kalıyor. Yaşamımın bir ayrıntısı,' size bu konuda yardımcı olacaktır, bu da evlenme serüvenimdir.</p>
				<p class="normal">1867 yılına doğru, Prens Charles'in prensliğine dönüşünden biraz sonraydı; ben de ülkeme geri dönüyordum, ama prens olarak değil tabii. Ablamın duygusal bir şekilde yitişinden üzüntülü ve onu, on iki yıl boyunca, Anadolu'da, Ermesintan'da ve Avrupa Anadolusu'nda ararken geçirdiğim serüven dolu yaşamım yüzünden kirlenmiş, bozulmuş olarak geri dönüyordum. Size çocukluğumu, ablamın kötü alınyazısını ve bozuluş nedenlerimi anlatmakla işe başlayamamam çok yazık. Çok uzun öyküdür bu. Eğer benim elimi halâ sıkarsanız, belki günün birinde, bunu size anlatırım. Eğer dinlemek istemezseniz, benim için farketmez.</p>
				<p class="normal">O sıralar, yirmi beş yaşındaydım, biraz param vardı ve üç Doğu dili biliyordum, ancak Rumence'yi hemen hemen unutmuş gibiydim. Çocukken çevremdeki insanlar, beni hiç tanımadılar, bu da benim çok işime geliyordu; tanınmayı da zaten hiç mi hiç istemiyordum. Ayrıca, Osmanlı yurttaşı olarak kâğıtlarım bile yoktu. Anadilimi de kötü konuştuğumdan, yabancı gibi duruyordum.</p>
				<p class="normal">Ülkeme neden geri dönüyordum acaba? Hem bir hiç yüzünden, hem de çok şey yüzünden. Hiç yüzünden, çünkü doğduğum yerlerde hiçbir köküm, hiçbir ilişkim kalmamıştı, çünkü orada da yabancıydım ben. Bununla birlikte, bu yalnızca bir görünüştü. Başıboş, göçebe, ama namussuz bir yaşam sürüyordum. Kadın olarak, yalnızca anamı ve ablamı biliyordum; karı ya da sevgili yabancıydı bana. Aslında bunlara sahip olmayı çok istiyordum, ama onlara yaklaşmaktan korkmaktaydım. Bunu siz anlayamazsınız Mikhail!.. Ah, yaşamda insana ne haksızlıklar yapılıyor! Bacağından ya da kolundan sakat birini görünce, kimse ona yüz çevirmiyor, herkes acıyor; ama ruhu sakat birinden herkes kaçıyor, kimse ona acımıyor!.. Bu, içinde var olmayan yaşamın vazgeçilmez şeyidir. Bende de yoktu. Romanya'ya dönerken, gelenekleri cinsel gerçeklere daha uygun olanlara bunu sormaya kalkıştım. Bana onu verdiler, ama bu desteği yalnızca bana tanıtacak kadar; beni kötülüğe yeniden itmek için, utançla ve çabucak onu benden geri çektiler. Şöyle oldu:</p>
				<p class="normal">Gelir gelmez, İbrail dışında, çevrelerinde hatta daha da uzaklarda pazarlara ve panayırlara giderek, salepçilik yapıyordum. Kentte kimse benim ne iş yaptığımı bilmiyordu. Salebi bir Türk'ten, gizlice, ona kendimi yurttaşı olarak tanıtıp yalnızca bilmesini istediğim şeyleri söyleyerek satın alıyordum, böylece az çalışıyor, iyi kazanıyor, özellikle de belimde taşıdığım yedeğime güveniyordum. Bunun üzerine, insanlarla ilişki kurmaya başladım.</p>
				<p class="normal">Tuzu kurular gibi giyiniyor, surda burda, okkalârca şarabı aldırmadan ödüyordum; günün birinde İbrail'in eski mahallelerinden olan Oulitza Kalimeresk'de hem iyi bir şaraba, hem de dönüşümden beri aşağı yukarı bir yıldır aradığım bir şeye rastladım. Şarabı, patronun kızı olan güzel bir yosma sunuyordu bazen. Böylece ben, bu güzel şarabın sadık müşterisi, aynı zamanda da sevdiğim kızın kara gözlerinden fışkıran alevlerinin avı oldum. Ama tedbirli davranıyordum; dükkân çok zengin ve sıkıydı. Kız da, serveti onlardan kazanmış olsa bile, yabancıları sevmiyordu.</p>
				<p class="normal">O zaman, ilk yaptığım şey, acele olarak Romanya kâğıtları sağlamak oldu, bu iş de kutsal bahşişler sayesinde kolaylaştı. Gün geçtikçe, «Salepçi Stavro»yu gömüyor ve Domnul Isvoranu, «Damaslı bakırcı» oluyordum. Adım ve kimliğim hoşa gidiyordu. Saygı ve ilgi görüyordum. Ailede ana yoktu. Babaysa yaşlı ve sertti, bacakları da ağrıyordu.</p>
				<p class="normal">Üç ay gidip geldikten sonra, bir akşam, aile beni yemeğe alıkoydu. Orada, ananın yerini tutan ve kızı sevgiyle kuşatmış olan bir teyzeye rastladım; ama özellikle, hiçbir zaman yarıbuçuk yalan söylemenin iyi bir şey olmadığını da anladım. Sofrada, Kalas'da Dama bakır eşyaları ve halı ticareti yapmakta olan, iriyarı, cellat gibi güçlü kuvvetli iki ağabey de bulunuyordu. Bereket versin Damas'ı ve mesleklerini onlardan daha iyi biliyordum; buranın işlemeli bakırlarını ve halılarını sık sık satmıştım. Yemek boyunca konuştum, Anadolu yaşamından olaylar ve öyküler anlattım; özellikle de halıların ve Damas bakırlarının tamamen elle yapımında çalışan beş yaşındaki çocukların ve gözleri görmeyen yaşlı adamların acıları konusuna ağırlık verdim. Çocuklar, günde iki metelik karşılığı çalışıyor, çocukluk nedir bilmiyor ve yaşama işkencelerle başlıyorlardı. Yaşlılarsa, açlıktan tükenmişlerdi ve ne dinlenmeye, ne de yaşlılığın nimetlerinden yararlanmaya hakları vardı.</p>
				<p class="normal">Öykülerim bayanı eğlendiriyor, acıklı yerleriyle gözyaşlarına boğuyordu, ama ötekilerin yüreği katıydı; yalnızca olayın fıkra yönüyle ilgileniyorlardı. Bundan hiç hoşlanmadım ve nerdeyse bu işten vazgeçmek üzereydim ama bereket tam zamanında, bu eve herkesle evlenmek için gelmediğimi anımsadım. Kız, beğenime uygun görünüyordu, evlenmek istediğim de oydu.</p>
				<p class="normal">Onunla ilişkilerim öykülere ve anlatılara dayanıyordu yalnızca.</p>
				<p class="normal">Bu akşam yemeğinden iki ay sonra, kendimi ailenin bir yakını gibi görmeye başlıyordum. İlişkilerin hemen hemen eksik olduğu bu evde, boğucu bir hava vardı, ancak sevdiğim kızın neşesi bana soluk aldırabiliyordu. Her akşam onun yanında iki üç saat geçiriyor, ona anlatıyor, şaka yapıyor, bazen de ahenkli ve acıklı doğu şarkıları söylüyordum. Teyze ve baba da hoşlanıyordu bundan, ama kız hayranlık duyuyordu... Bir daha bir daha istiyordu.</p>
				<p class="normal">Baba, dükkândaki bütün gürültücüleri ve patırtıları kovmuştu, içki istemek için kapıya gelenler azalıyordu. Evde her işi yapan teyze, dükkânın arkasındaki kapısı camlı yere çekilmiş yama yapıyor, perdeler arasından, az aydınlatılmış dükkânı gözlüyordu. Kız iş işliyor, dantel örüyordu, yüklükteki yatağına uzanmış olan baba uyukluyor, bazen inliyor ve beni dinliyordu. Bir koyun kadar budalaydı Sofada onun yanına oturur, tasarıma uygun olan her şeyi anlatırdım ve o da bunların tümünü yutardı.</p>
				<p class="normal">Böylece onun zayıf yönünü kolayca yakalamış oldum; işini sürdürmesi için, becerikli birine gereksinimi vardı ve benim kişiliğimde, böyle birini bulmuştu. Rumenler'den pek az tüccar çıktığını bilirsiniz; Onlar yalnızca toprağa bağlanırlar. Kızını, ticaretin bir dalında bilgi sahibi olmuş birine vermek istediğinden ve öte yandan da, kârlı ve kolay işlerde başarı gösterenler yalnızca yabancılar olduğundan, kendi memleketinden, dil bilen, kendisi kadar budala olan iki oğluna öğüt verecek yetenekte ve serseri bir yaşam sürdürmüş birini bulduğu İçin seviniyordu. Çünkü bu budalaların, böyle bir serveti nasıl yapmış olduklarını, kendi kendime sorarken, ölmüş olan ananın birinci sınıf bir ticaret yeteneği olduğunu da öğrendim. Kız dengeliydi, ama ananın ölümünden beri, eve bir ağırlık çökmüştü.</p>
				<p class="normal">Benim gelişim, oraya soluk getirmişti; beş kişiden her biri kendi havasındaydı. Yaşlı adam ve on beş günde bir eve dinlenmeye gelen iki oğlu aptallar gibi dalga geçiyor ve her zaman iş konularıyla boğuyorlardı beni. Ne derece namuslu olduğumu anlamak için, birinde, benden yüklü bir para istemekten ve birinde de bana o kadar para vermekten başka akıllıca bir yol bulamadılar. Budalalığın ve paranın, her iki durumda da ikiz olduğunu düşünerek onları sevindirdim. Demek ki üçü de, birbirinden farklı değildi.</p>
				<p class="normal">Ölü ananın kızkardeşi olan yaşlı kadın gülmez, pek fazla da ağlamazdı. Buna karşın, şimdiki işlerim için f kaygı verirdi bana, sık sık, Ara sıra ona sorular sorduğum zaman, bana kuşkuyla bakardı. Sonra, üç enayinin bana güveninden kuşku duymadığım için, iki yıldır, sermaye yokluğu nedeniyle kötü giden işlerimden uzun uzun söz ettim. Anlattıklarımın yarısı yalandı, çünkü aslında durum başkaydı. Ah biraz daha güçlü olsaydım!.. Bu zamanda en iyi ticaret, yabancı bakır işlerindeydi. Verdiğim yanıtta, zengin olduğumu hiç söylemediğim ortaya çıktı.</p>
				<p class="normal">Ama beni sevindiren, güzel Tincoutza'nın bağlılığıydı. Beni anlayan ve seven, bu umutsuz evde bana iyi davranan ve umutlandıran tek kişiydi o.</p>
				<p class="normal">Paranın kulu olmayan, doğanın miyasmalarını düzenleyen yaşamın büyük göçlerini solumaya alışmış özgür bir insan olarak, en bencillik ve budalalıkla her şeyin bozulmuş olduğu bu evde, bütün gücüyle özgürlüğe kavuşmaya can atan kızla igileniyordum yalnızca.</p>
				<p class="normal">Sık sık yalnız kalıyor sayılırdı. Karanlık basınca, mağaza kapanırdı. Teyze hemen yatmaya gider; erken kalkardı. O zaman, uyanık olup olmadığı iniltilerinden anlaşılan babanın yanında Tincoutza, işlemesinin üstüne eğilip kanımı donduran göz işaretleriyle bana:</p>
				<p class="normal">- Bay Isvaranou, bana bir şeyler anlatın, acıklı olsun... derdi.</p>
				<p class="normal">Baba bağırırdı:</p>
				<p class="normal">- Acıklı olmasın! Canımı sıkıyor onlar...</p>
				<p class="normal">- İyi o halde, diye ekliyordu, neşeli bir şeyler olsun.</p>
				<p class="normal">- Size, herkesin beğeneceği bir şey anlatacağım, diyordum ben de.</p>
				<p class="normal">Geçen yıl, mallarla Yalomitza Irmağı üstündeki bir panayırdaydım. Bilirsiniz, bir panayırda herkesle iyi geçinmek, akıllıca bir davranış olur. İnsanlar birbirleriyle çabucak tanışır ve çabucak tartışır, ama bir panayır satıcısı, bir başka panayır satıcısıyla, bir ölünün papazla karşılaşmasından daha sık karşılaşır.</p>
				<p class="normal">- Bak hele, kurnazca bir şey bu, diye homurdanır-dı yaşlı adam.</p>
				<p class="normal">- Ben davranışımı buna göre ayarlardım ve bakın, o gün başıma neler geldi; Trandafir adındaki bu panayır satıcısını kısa süreden beri tanıyordum. Kolye sattığını savunuyordu, ama aslında, «İşte kral, kral nerde? denilen ve üç kartla oynanan bir oyunun hasta enayilerini araştırıyordu. Yani kısaca Trandafir, serserinin tekiydi. Ama bu serseri benim ilgimi çekiyordu. Koluna dizilmiş kolyeleriyle gelip sergime abanır, bir şey demeden pipo içer ve ben tiksinip onu kovuncaya dek tükürür dururdu. O zaman: «Kolyeler! Kolyeler!» diye bağırarak kalabalığa karışırdı. Ama bakışları, oyununa müşteri olacakbtemiz köylüleri araştırır ve oyuna girenler, cepleri boşalmış olarak çıkarlardı. Yaşamını daha namuslu yollardan kazanmasını isteyerek, bir kezinde ona mesleğini değiştirmesini önerdim:</p>
				<p class="normal">- Ne? diye karşılık verdi bana; beni ortak mı almak istiyorsun?</p>
				<p class="normal">- Hayır, dedim, seni ortağım yapamam, ama salepçi yapabilirim. Kazancı iyidir.</p>
				<p class="normal">- Oh, dedi, demek kazancı iyi! Senin salebin, altı ayda bir, güzel Miranda'mın pahalı altınlarından yapılmış kolyesine yeni bir altın eklememe yetmez ki dostum; böyle olursa da, onu bir başkasına kaptırırım, çünkü bilirsin, sevgi uçup gider!</p>
				<p class="normal">Haklı olduğuna aklım yattı: Salep altın kazandırmazdı, oysa «üçkâğıtları», ah o üçkâğıtları, o gün öğleden sonra, on iki franklık beş altın kazandırdı ona. Bu altınlar, çok eğlenceli bir öyküyle birlikte kazanıldı bu kez. Son kuruşuna dek soyulan genç köylü, Trandafir'in peşini bırakmak istemiyordu ve her ikisi de tarlalarda kısa bir saklambaçtan sonra, hakem olarak yanıma geldiler.</p>
				<p class="normal">Köylü, şöyle diyordu:</p>
				<p class="normal">- Eğer paramı geri vermezse, ben de onun mesleğini öğrenip onun gibi yapacağım.</p>
				<p class="normal">Trandafir, omuzlarını kaldırıyordu:</p>
				<p class="normal">- Delinin biri o! Ne bela Tanrım!</p>
				<p class="normal">- Hayır, dostum, diyordu öteki; ya paramı, ya da mesleğini! Bunun için namuslu olmaya gerek yok, senin gibi yapacağım ben de!</p>
				<p class="normal">- Ama sen de benden namuslu davranmış olmuyorsun ki, diye bağırıyordu Trandafir; benim paramı kazanmaya kalkıştın: Ben, daha kurnazlık edip seninkini kazandım hepsi bu kadar.</p>
				<p class="normal">— Evet, diye inandı köylü, ben de senden namuslu davranmadım; bunun için de sana bir altın bırakıyorum; sen de kalan dört altını bana ver. Yoksa kendimi Yalomitza Irmağı'na atarım, bu da günahtır ayrıca... Evde tek başına bekleyen genç bir karım var... Birbirimize aşığız... Bu beş altın da onun boynundaki altınlardı. Toprağı sürmek üzere iki at satın almak için almıştım onları... Trandafir, kızgın demirle dağlanmış gibi sıçradı:</p>
				<p class="normal">- Nasıl? Budala, at almak için karının altınlarını mı çaldın? Ah, sen boynu altınlı bir kadına layık değilsin!</p>
				<p class="normal">- Ama ne yapabilirdim ki? diye sızlandı genç köylü.</p>
				<p class="normal">- Ne yapabilirmiş? diye uludu çingene, ülkenden uzaklara gidip onları çal ve karının boynundaki altınları bırak!</p>
				<p class="normal">Trandafir, bana dönüp şöyle dedi:</p>
				<p class="normal">- Bunun kadar budala bir Rumen gömdün mü hiç?..</p>
				<p class="normal">Böyle dedikten sonra, düşündü, sigara içti ve tükürdü. Köylü, ellerini yüzüne kapatmış ağlıyordu. O zaman, şunu gördüm: Trandafir, delikanlıya doğru döndü, ellerini aşağı indirtti, şimşek hızıyla ona iki tokat aşketti.</p>
				<p class="normal">- Neden beni dövüyorsun? diye bağırdı, tokadı yiyen.</p>
				<p class="normal">- Çünkü budalanın tekisin sen... Ağlayan erkekleri sevmem, diye karşılık verdi çingene, kara gözlerini şeytan gibi devirerek. Al şu beş altını ve bu gece köyüne dön, ama doğudaki anayolda, köyün dışında, bir tüfek atımı uzakta dur; sana iki at getirecek ve iki tokat daha atacağım... Bu, güzel bir kadının altınlarına yenisini eklemenin dışında, bir daha el sürmemeyi öğrenmen için.</p>
				<p class="normal">Bu olaydan altı ay sonra, Trandafir'e Naziru yolunda rastladım. O, atlı, bense arabadaydım. Karşı karşıya gelince, ona sordum:</p>
				<p class="normal">- Sözünü tuttun mu, Trandafir?</p>
				<p class="normal">- Evet, dedi bana; ona iki at verdim ve iki tokat aşkettim.</p>
				<p class="ortayazi">* * *</p>
				<p class="normal">Ben anlatırken, baba uyumuş kalmıştı, ama Tincoutza, her zamankinden fazla heyecanlıydı. O anda, yaşamımda ilk kez, bana sevgi dolu nemli ve parlak gözlerle bakan güzel bir kızın karşısında bulunuyordum. Bana doğru eğilip elimi tuttu ve bir kemanın ezgilerinden daha ahenkli bir sesle:</p>
				<p class="normal">- Söyleyin, Bay Isvoranu, dedi, siz de çingene Trandafir gibi sevebilir misiniz?..,</p>
				<p class="normal">Elinin beni yakıp kavurduğunu ya da buz gibi ettiğini söyleyemem, ancak birden korkuya kapıldığımı biliyorum, başım, sanki damdan düşüyormuşum gibi döndü ve şapkamı kaptığım gibi kaçıp gittim.</p>
				<p class="normal">Benim şaka yaptığımı sanmış olduğundan, ertesi gün beni görünce, güldü. Ama ben üzgündüm; bir kadınla birlikte olma korkum, o zamana dek olmadığı şekilde hızla ortaya çıkmaktaydı. Aylarca bel bağladığım yakın olma umudum yok oluyordu; gerçekten de sakat ruhlu biri olarak kalmaktaydım.</p>
				<p class="normal">Bununla birlikte, ateşten korkan atlara yapıldığı gibi, olayın üstüne gitmenin iyi olacağını düşünüp artık ondan korkmayacaktım sonunda. Kim bilir? İnsan tabiatı konusunda ne biliyoruz ki? Hayvanlardan daha azını!.. Belki, yabanileşmiş içgüdülerimi düzeltmeye ve baştan çıkmış duygularımı bastırmaya zamanım olsaydı, dengemi bulmayı başarırdım. Ancak bunun için, insanların iyiliği ve durumların uygun olması gerekirdi. Ne birinciler ne de ikinciler, birini kurtarmaya razı olmadı. Son durumlar beni yoksul biri yapıp çıktı; oysa insanlar, bencilliklerinin emrettiği şeyden başkasını görmüyorlardı. Kafamızı bir duvara çarpıp kırdık, sonuçta, ama en acınacak durumda olan, yine bendim.</p>
				<p class="normal">Yapımda, bir iyileşme belirtisi hissedene kadar, Tincoutza'ya yaklaşmak istemeyecektim; ancak bir başka aday çıktı ortaya ve durumumu tehlikeye soktu. Genç kız, benden başka biriyle asla evlenmeyeceğini bas bas bağırdı; o zaman babası, ne düşündüğümü sordu.</p>
				<p class="normal">Ne mi düşünüyordum? Yalnızca evlenme düşüncesi bile beni cehennem azabına atmaktaydı!.. Hiçbir şey diyemedim... Korkak ve kaçak davrandım.. Gururu incinen Tincoutza, yüreğimi paralarcasına gözyaşı döktü. Babası, kararsızlığımı «zengin biri» olmayışıma yorup, beni avutmaya kalkıştı:</p>
				<p class="normal">- Burada çalışarak, günün birinde zengin olursunuz! dedi.</p>
				<p class="normal">işittiniz mi? Evlerinde zenginliği aradığımı sanıyorlardı benim.</p>
				<p class="normal">Böylece uçurum yaklaşıyor, ben de dosdoğru içine gidiyordum. Tincoutza ile evlenmeyi istedim. O bayram etti, ev halkı uyuşukluğundan uyandı; bense, kendimi mahvolmuş sayıyordum. Evlenme isteğimi izleyen günler, ölüme mahkum birinin son anlarına benzedi.. Tincoutza, çok sevinçliydi:</p>
				<p class="normal">- Sizi böyle durgunlaştıran heyecan mı? dedi bir gün bana; öyle mutluyum ki!</p>
				<p class="normal">Zavallı kız!</p>
				<p class="normal">Kendimi avutmak için, sabahtan akşama dek dalga geçiyordum, ama bunun da eskisi gibi olmadığını farkettiler ve nişan akşamı, az kalsın bayılıyordum. Oradaki akrabalar da nişanlım gibi buna şaşırdılar, şaşkınlığımı heyecanlı oluşuma verdiler. Beni konuşturmak istediler, anlatmamı rica ettiler. Belleğimi karıştırdım ve bir şey bulamadım. Ama Kilise'nin dileklerini bildirdikten sonra, yüzüklerimizi takan papaz, aklıma bir fıkra getirdi.</p>
				<p class="normal">Tarlada çalışmak söz konusu olunca, papaz, işi yavaş yaparak işçilerinin kendisiyle alay etmelerinden yakınırmış. Öyküme başlamak için şöyle dedim:</p>
				<p class="normal">- Onları çok çalıştırmak isterseniz, bunun tek bir çaresi vardır, peder.</p>
				<p class="normal">- Hangisi, oğlum?</p>
				<p class="normal">- Çok ağır sövmeniz gerek, tıpkı arabacılar gibi.</p>
				<p class="normal">- Ah bizler sövemeyiz ki, günahtır.</p>
				<p class="normal">- Evet, tabii günahtır, dedim, ama o, başka bir şey yapacak durumda olmadığından, Bükreş piskoposu tarafından bağışlandı.</p>
				<p class="normal">Papaz, kuşkulanır göründü ama orada bulunanlar bağırdı:</p>
				<p class="normal">- Nasıl olur? Söyleyin, nasıl olmuş?</p>
				<p class="normal">- İşte şöyle olmuş: Günün birinde Bükreş Piskoposu, resmi bir tören için bir kente gitmek zorunda kalmış. En iyi arabayı getirtip efendiyi bindirmişler. Ama kendisini bekleyen yüklü bahşişe karşın, arabanın sürücüsü bundan hoşlanmamış. Çünkü hepimiz biliyoruz ki, sürücüler sövüp saymadan atları yönetemezler. Onun İçin, kamçıyı havada çevirip okkalı bir küfür savurmak, bahşişin kendisinden bile daha acımasızdır; Piskoposun sürücüsü de adını kötüye çıkarmaz. Ulu din adamının azabından korkan zavallı sürücü dudaklarını ısırmış, iyi kötü üç saat yol gitmiş, ama bir ırmak geçidine varınca, birden durmuş. Soluk soluğa, kızarmış bir İstakoz gibi mosmor durumda, dört atın dizginlerini bırakmış ve ne olursa olsun hakkını istemeye karar verip beklemiş. Piskopos, sabırsızlanmış, biraz sonra başını arabanın kapısından uzatarak durmasının nedenini sormuş. Sürücü şapkasını çıkarıp, süklüm püklüm:</p>
				<p class="normal">- Gördüğünüz gibi yüce Efendim, diye açıklamış, atlar sürücünün küfürlerine alışkındırlar ve ben de sizin Kutsal Varlığınız yüzünden sövemediğim için, atlar, ırmaktan geçmek istemiyorlar.</p>
				<p class="normal">Piskopos buyurmuş:</p>
				<p class="normal">- Onlara «Hadi benim yiğitlerim! diye bağırın, oğlum...</p>
				<p class="normal">Kurnaz sürücü: «Hadi benim yiğitlerim!» diye bağırmış, dudağının ucuyla. Ama atlar bunu yutmamış.</p>
				<p class="normal">- Onları harekete geçirmek için, küfretmekten başka çare yok mu diye sormuş kutsal kişi, sabırsızlanarak.</p>
				<p class="normal">- Yoktur, Kutsal Peder, size söyledim: Atlar, yalnızca arpa ve küfürle yürür!..</p>
				<p class="normal">- Eh, demiş piskopos, o halde sövün siz de; günahınızı bağışlıyorum!</p>
				<p class="normal">Sürücü, oturduğu yere sıçramış, dizginleri yakalamış, uzun kamçısını saklatmış ve ölüleri bile korkutan bir sesle: «Hi hi hi! Meryem'in pabuçları!.. Bütün Kutsal ikonalara!.. On dört İncil'e!.. Altmış kutsal ayine!.. Kilise' nin on iki havarisine ve kırk ezilmişine!.. Hi hi hi! Tanrı ve İsa adına, yiğit atlarım benim!..</p>
				<p class="normal">Araba, geçidi kırlangıç gibi aşıp geçmiş. Karşı kıyıya varınca, piskopos, başını yeniden çıkarıp galip bir şekilde bakmakta olan sürücüye:</p>
				<p class="normal">- Atlarınızın eğitim şekilleri çok şaşırtıcı, diye seslenmiş, ama dini bilgileriniz eksik: On dört İncil değil, dört İncil var; kutsal ayinler de altmış değil yalnızca yedi tanedir.</p>
				<p class="normal">- Haklısınız, Kutsal Peder, bunları ben de biliyordum, ama bakın; dört ve yedi rakamları, gereğince küfretmek için çok kısa kalıyor; işte o zaman biz sürücüler, dini düzeltmek ve mesleki gereksinimlerimizi yola koymak için gerekli değişiklikleri yapmaya elimizden geldiğince çaba gösteriyoruz.</p>
				<p class="normal">Çok gürültü koparan bu fıkra, papazı sıkıntıya soktu, bense rahatladım. Tincoutza, çok sevinçliydi ve benimle gurur duyuyordu.</p>
				<p class="normal">Ah, acaba işler neden olduğu gibi kalmadı sanki? Ya da felaketten önce, neden kaçıp kurtulmadım? Çünkü bitip tükenmeyen uzun olay üç hafta, inanılmaz ve eşsiz işkencelerle geçen üç hafta sonra meydana geldi. Nişanlımdan aldığım her öpücük, aklımı başıma devşirip başımı alıp gitmemin bir öğüdüymüş gibi geliyordu bana. Bu acıklı olay, düğünle başladı.</p>
				<p class="normal">Şimdi, yaşamımı ve masum Tincoutza'nınkini yıkan korkunç cinayete geliyorum; Yiğit Mikhail'im, şimdi sıra, sizin bozukluğunuza, şiddetinize, kusurunuza, iki ayak üstünde yürüyen ilkellerin yaşamı zehirleyen ve masumlara işkence çektiren, gelenek, alışkanlık ve görenek adı altında uyguladıkları bütün uğursuzluklara geldi. Çünkü bu hastalıklı durumumla ben de, en az namuslu nişanlım kadar masumdum.</p>
				<p class="normal">Mikhail, belki de söz konusu olan şeyi bilmiyorsunuz. Bizde, düğün gecesi, gelinle damat odaya çekildikten sonra, aile içindeki kadınların, hattâ yabancı kadınların yatak odasına doluştuklarını, onları bir başka odaya kovup, yandaki odada bekleşen konuklara, yeni gelinin namusluluğunun kanıtını göstermek için, gelin yatağını araştırdıklarını da bilmezsiniz. Ben, daha alâsını gördüm: Bir sırığın ucuna takılı bu bayrağın, edebe aykırı ganimetlerinin çevresinde baykuş gibi öten kalabalığa çevrelenmiş olarak Petroy Sokağından Kazasu'ya kadar taşındığını gördüm. Peşlerinde keman çalan bir çingene olduğu halde, pazartesi günü şafakta, mutsuz bakirenin mutlu anasına «kırmızı rakı» götürmeye giderlerdi.</p>
				<p class="normal">Bundan daha vahşice ya korkunç bir şey düşünebilir misiniz, Mikhail? Bu utanç verici ve kötü davranıştan, bu görünümden, bu sevinçten daha zalimce, daha insanlık dışı, daha duyulmamış sadizm ya da kötülük şiddet ya da saldırı ahlak bozukluğu ya da sapkınlık var mıdır acaba?</p>
				<p class="normal">Biliyordum ben... Düğün günü gelip çatınca, bütün bunları biliyordum. Beni her zaman çileden çıkaran yalnızca bu gelenekler değil, ama duyularımın bana çok acınacak bir şekilde ihanet ettiği tehlikeli saatte bana acımasız davranmalarıydı. Bu uğursuz maskaralığı şeytana tepip bir yana itmenin benim için yaşamsal çıkarı vardı.</p>
				<p class="normal">Babayı ve teyzeyi çağırıp onlarla konuştum. Bu iğrenç gelenekten çok hoşlanan baba, fazla kesin konuşmadı, ama yaşlı kadın, bunun bir ülke geleneği olduğunu, onurun koruyucusu olduğu için de saygı duyduğunu direnerek savundu.</p>
				<p class="normal">Biz orda kaldık. Güzel bir pazar günü öğleden sonra, düğün alayı, dönemin uğuruyla kiliseye doğru gitti; yolu açan iki atlı dışında, herkes yaya gidiyordu; ardından, işlenmiş gümüşten altın kaplamalı bir tepsi içinde iki Moskova mumu taşıyan biri vardı, en arkadan da halk geliyordu. Kiliseden çıkışta, atlılar öne geçip havaya tabanca atışı yaptılar; kollarında kara peşkirler bağlanmıştı. Atlarının koşumları simle dokunmuş kurdelelerle süslüydü. Tepside tuz ve geleneksel ekmek vardı bu kez. Hemen ardından, kolumda Tincoutza ve mumla, korkudan ve acıdan titreyerek kendimi sürüklüyordum; o, kendisini tamamen kaplayan süs yığını içinde mutluydu. Ardımızda, keman, kobza, klarnet ve kornet çalan on iki çalgıcının coşturduğu düğün alayı vardı. Yolumuzun üzerinde, çeşmeden gelen kadınlar kovalarındaki suyu bolluk dileyerek düğün alayının ayakları dibine boşaltıyorlardı.</p>
				<p class="normal">Akşam olunca, kaçınılmaz saatim gelip çattı. Masada, akrabalarla birlikte, yirmi kadar çağrılı vardı. Düğün alayının duaları, sınırsız bir neşe gösterisine dönüşünce, ben de topulluğa uyup sofra arkadaşlarına öykülerle karşılık vermek zorunda kaldım, içtiği şaraptan kafayı bulan biri, bir zamanlar, kocası tarafından kusurlu bulunan bir yeni gelinin, zifaf gecesi kocasından nasıl dayak yediğini anlatma gafletinde bulundu; kocası, hemen ertesi sabah, onu sırtı öküzlere, yüzü arkaya dönük bir şekilde arabaya atıp bir sırığa dibi delik bir testi dikerek, ürkmüş ailesine geri götürmüştü.</p>
				<p class="normal">Tincoutza'ya baktım; o, sessiz, namusundan emin duruyordu. Ama ben dehşete kapıldım ve eşler arasın- , da geçenlerin yalnızca kendilerini ilgilendirdiğini bağırarak haykırdım.</p>
				<p class="normal">- Bunun kimi ilgilendirdiğini birazdan göreceğiz! diye karşılık verdi yakın akrabalardan birkaçı.</p>
				<p class="normal">Gerçekten de bu «birazdan» güzel geldi, çünkü saatler geceyarısını çalınca ekmek içlerinden yapılmış küçük topçukların sağdan soldan atılarak yüzüme çarptıklarını farkettim; topçuklar birazdan ekmek parçalarına, daha sonra da kocaman dilimlere dönüştü.</p>
				<p class="normal">- Bu, ne demek oluyor? diye sordum.</p>
				<p class="normal">- Bu, artık kalkma ve görevinizi yerine getirme zamanının geldiğini gösteriyor, dedi sağdıç kadın.</p>
				<p class="normal">Size ant içerim ki dostlarım, anlamıyordum; ancak sağdıcım beni bir kıyıya çekip bunun nasıl bir görev olduğunu söyleyince, anladım. O benimle konuşurken, teyzeyle sağdıç kadın, bize ayrılan-yatak odasında Tincoutza'yı hazırlıyorlardı; sonra gelip beni kucakladılar, baba da geldi, o kadar. Bana kapı açtılar, içeri ittiler ve ardımdan kapadılar.</p>
				<p class="normal">Yaşamımın en acıklı anlarından biri olan o anda Tincoutza'nın kutsal güzellikteki başının, yastağın aklığında uzandığını, kara saçlarının da başının çevresine yayıldığını belli belirsiz anımsıyorum, o akşamdan aklımda kalan yalnızca bunlar, odanın ortasına baygın düştüm!</p>
				<p class="normal">Şiddetli bir ateş beni yirmi dört saat baygın düşürdü. On beş gün hasta yattım. Kendimi yitirdiğimde, neler söylediğimi bilmiyorum, ama beni ziyarete pek az kişinin geldiğini biliyorum, iyileşince, kendimi düşman bir ortamda buldum. Kayınbabamla teyze, ailelerine bulaştırdığım utanç konusunda açıklama yapmamı istediler. Bağlanmış olduğumu ileri sürüp geçici olarak kendimi kurtardım. Bana hiç acımadıkları yetmiyormuş gibi bana karşı nefretleri daha da arttı.</p>
				<p class="normal">O andan sonra, tam on ay boyunca önüme kin ve düşmanlık dikildi. Beni her işte bir yana attılar; hiçbir girişimde, bana güvenilmek istenmedi; sanki hırsızmışım gibi, parayı özellikle sakladılar. Kendi olanaklarımla, salepçilik dışında hiçbir işe girişemezdim, çünkü paramın hemen tümünü armağanlara ve düğüne harcamıştım, işte o zaman, beni bugün bile dehşete düşüren bu korkunç yaşam başladı.</p>
				<p class="ortayazi">* * *</p>
				<p class="normal">Size bunu, ayrıntılarıyla anlatamayacağım, çünkü çok güç olacak benim için...</p>
				<p class="normal">Bu uğursuz eve tıkıldığımdan, çok ender ve o da yalnızca geceleri olmak kaydıyla, sokağa adım atabiliyordum, Dükkâna inmemi bile yasaklamışlardı. Ziyaret yoktu... İlişki yoktu... İş güç de yoktu... Dediğim, önerdiğim her şey boşa gidiyordu... Sofrada sağır-dilsizler gibiydik... Ben, ayağımda terlikler, sırtımda gömlekle odadan odaya, bir sığıntı, acayip biri ya da öteki pansiyonerlerden biri gibi dolaşıp duruyordum.</p>
				<p class="normal">İki kayınbirader her pazar geliyordu. Onlardan az çok anladığım işlerine beni de almalarını istedim. Bana, boşanmadan söz ettiler. Bunun en akıllıca çözüm olduğunu söyleyeceksiniz bana. Ama hiç de öyle değil.</p>
				<p class="normal">Karım, düğünden bu yana ailesinden büsbütün kopmuştu. Bütün yaşamı, benim yoksul ve sakat yaşamıma kök salmıştı. Ağlayıp sızlamadan, kinlenmeden, umulmayan bir yüreklilikle felaketi kabullenmişti; bir büyücünün beni bağlamış olduğuna yürekten inanıyor ve Ulu Tanrı'ya, şeytanı altedip, başarısızlığına karşın sevdiği kocasını iyileştirmesi için coşkuyla yakarıyordu.</p>
				<p class="normal">İkimiz de kimseyle görüşmediğimizden, günlerimizi baş başa ve aşırıya kaçan sevecenlik içinde geçiriyorduk. Ondan özür diliyordum... Beni hiçbir konuda suçlu bulmadığını söylüyordu. Ah, beni tek anlayan ve bana acıyan bu insanı nasıl unutabilirdim? Bizi zehirleyen kin olmasa, bütün gücümle olmayı arzu ettiğim normal erkek ve koca olacağıma kim güvence verebilir?.. Artık, başlangıçtaki kadar sıkılgan değildim, karımdan korkmuyordum, ilk dokunuşta kanımı donduran bu korku yoktu artık. Hatta bazı anlarda, belli belirsiz arzular, hafif uyanmalar, küçük cinsel istekler bedenimde kımıldıyor; karım beni kollarında sıkar, okşar ve bana sevgisini kanıtlarken, yüzümü kızartıyordu.</p>
				<p class="normal">Ama sevginin büyük bir güçlükle yarattığı şeyi, kin, bir anda yok eder; ben de insanların bu davranışlarını asla bağışlamayacağım. Her sabah, odamızdan çıkmak üzereyken, felâketimizin iki baykuşu, zavallı kadının üzerine atılır ve ona bir şeyler olup olmadığını sorarlardı. O konuşmak istemeyince, lanet olası leş kargaları ayrılma önerileriyle saldırıya geçip umutsuzluğa düşürünceye dek işkence ederlerdi.</p>
				<p class="normal">Bu huzursuzluk; doğanın onarmayı azar azar denediği bu düzenli yıkım iki ay sürdü. İçimize atıyorduk. Kalaslı iki cellat, saldırgan olmaya başlıyordu. Beni aşağıladılar ve karımı boşamaya zorladılar. Buna dayanmak olanaksızdı artık. Birbirimize büzülüp, sık sık sofraya inmeye karşı çıkıyor, günleri tek bir öğünle geçiştiriyorduk;' birden aklımıza kaçma düşüncesi geliverdi.</p>
				<p class="normal">Karım bana, bende kalan az parayla geçinip geçinemeyeceğimizi sordu, ben de ona, bu uğursuz evden uzakta sevgi ve özgürlük dolu bir gelecek sağlamaya gücüm yettiğini hararetle söyleyince, gözlerinden mutluluk gözyaşları fışkırdı. Düşman bir dünyada yitip gitmiş iki kardeş gibi birbirimize sarıldık; giysilerimiz ve yüzlerimiz, kendi gözyaşlarımızla ıslandı ve biz, bu dünyada tadılabilen en büyük mutluluk saatlerini birlikte yaşadık.</p>
				<p class="normal">Ama bu saatler, bize birlikte yaşamamız için verilmiş son saatler de oldu aynı zamanda. İnsanların büyük kin dalgası yaklaşmaktaydı.</p>
				<p class="normal">Şubat sonlarıydı... Tasarımızı yapmıştık: Bir ay daha bekleyecek ve Mart'ın sonuna doğru, İstanbul'a giden bir yelkenliyle kaçacaktık.</p>
				<p class="normal">Ancak, birkaç günden beri, iki zorbamızın durumunda tuhaf bir değişim sezmekteydik. Sabahları karımı ziyaret etmekten ansızın vazgeçmişlerdi; artık ona işkence etmiyorlardı, yaşlı adam da bir akşam bana, canım isterse girip çıkacağımı söyledi. Apışıp kaldım!.. Hemen Tincoutza'ya koştum, ama o çok ağlıyordu:</p>
				<p class="normal">- Sanırım, bir uğursuzluk bekliyor bizi! dedi. Kötü düşler gördüm: Seni, geceleyin ağlayan çocuklarla çevren sarılmış olarak gördüm, ben de tepeden tırnağa altın işlemeler ve değerli taşlarla kaplıydım... Çok kötü bu. Dışarı çıkma!.. Başına ne gelir bilinmez ki?.. Bu tutuklu yaşama iki aydır katlanıyoruz, birkaç hafta daha dişimizi sıkalım!..</p>
				<p class="normal">Bu sözler üzerine, yüreğime bir hançer saplanıyor sandım ve titremeye başladım; ancak, yiğit dostlarım, insanın yazgısı önceden yazılmıştır. Ertesi sabah kış kıyamet... Kalınlığı üç karış olan kar her yanı lekesiz kefenle sarıyor ve her yana uçuşan kızakların çanları havayı hasret çağrılarıyla dolduruyordu. Penceredeydim ve sanki duvarlar üstüme yıkılacakmış gibi geliyordu bana. Aptallaştım!.. Karşı konulmaz bir güç beni dışarı, hareket, yaşam, aşağı yukarı bir yıldır tatmadığım özgür yaşamın şiddetli gizemi olan «dışarı» doğru çağırıyordu. Karımın ayaklarına kapanıp beni bir saatçik, yarım saatçik, beş dakikacık duvarların, çatının, yoksulluğun dışına bırakması için yalvardım!..</p>
				<p class="normal">Beni dinledi, iki tabancamla kamamı yanıma almamı ve yanıma kimseyi yanaştırmamamı öğütleyerek bana izin verdi. Onun terliklerini öptüm, kürkümü ve kürk başlığımı alıp dükkâna indim.</p>
				<p class="normal">Ah, bu iniş benim ve zavallı Tincoutza'nın mahvına neden oldu!.. Hemen yok olmaksızın yitip gittik, çünkü o sabah, öğleden sonra ve ertesi günkü çıkışlarımda, başıma hiçbir şeycik gelmedi; ama kuşkusuz dükkândan geçişlerimin birinde, yaşlı adamın bir kapı ardına görmeyeyim diye saklamış olduğu alçak bir göz beni tanıdı!..</p>
				<p class="normal">Bu evde yaşadığım o son pazar günün akşamı -gözlerimde Tuna Üzerinde gezinen kocaman buzulların görkemli ululuğuyla geri dönerken - on aydır bakirelerin en safı ve eşlerin en sevecenini son kez öptüm.</p>
				<p class="normal">İkimiz de sakindik... Ama akşam yemeği için aşağı inince, yüzlerimizde acıklı bir ağırlık vardı, ağlayacak gibiydik. Karım, yemeğin sonuna doğru:</p>
				<p class="normal">- Kardeşlerim neden burada değiller? diye sordu.</p>
				<p class="normal">- Birazdan gelirler, diye karşılık verdi babası.</p>
				<p class="normal">Nargilelerimizi yaktık, Türk kahvelerimizi içtik. Dışarısı karanlık ve sessizdi... Hayli geç olmuştu. Ansızın, babası ile teyzesinin anlamlı anlamlı bakıştıklarını farkeden Tincoutza, hıçkırmaya başladı.</p>
				<p class="normal">O sırada kapı, rezeleri üstünde gıcırdadı ve iki kardeş, suçlu gibi kararmış suratlarla ortaya çıktı; yanlarındaki adamı görür görmez, sapsarı kesildim.</p>
				<p class="normal">Bu adam, eskiden benim dostum olan bir Rum'du, şu anda ise cani ve hafiye olarak buraya gelmekteydi.</p>
				<p class="normal">Üçü dü açık kapının önünde duruyordu, selâm niyetine ilk sözü, alçak adam söyledi. Kollarını uzatıp beni göstererek, Rumence olarak:</p>
				<p class="normal">- Demek sizsiniz İsvaranou Efendi?., dedi. Bağlı oluşunun nedenini anlıyorum; Stavro'dur bu adam, salepçi ve p...</p>
				<p class="normal">Benim kusurumu ve kendininkini açığa çıkaran son söz üzerine Tincoutza, bir çığlık atıp yere yığıldı, oysa ben...</p>
				<p class="normal">Kayınbiraderlerimin öcalma duyguları ve dehşetiyle, dükkâna sürüklendim, ayaklarım bağlandı ve bayılıncaya dek başıma, yüzüme, göğsüme vurdular. Sonrası...</p>
				<p class="normal">Daha sonra, karın üstünde, kapalı bir geçide bakan avlunun kilitli kapısının önünde kendime geldim. Donmuştum... Göğsüm, kollarım, bacaklarım, başım korkunç derecede sızlıyordu... Kışlık giysiler yerine, başım açık, tek bir gömlekleydim.</p>
				<p class="normal">Kendimi toparladım ve bana on sekiz ay önce salep sağlayan Türk'ten yardım istemeye gittim; beni bir Hıristiyan olarak karşıladı ve kardeş gibi baktı.</p>
				<p class="normal">Dört gün sonra, bu iyi yürekli insan, kiminle konuştuğunu bilmeden, bütün kentte dilden dile dolaşan haberi hasta yatağımda duyurdu bana: Tincoutza, Lipovanlar tarafından, Tuna'nın sol kıyısında sudan çıkarılmıştı.</p>
				<p class="normal">Aradan otuz beş yıl geçti. Her yıl, o uğursuz tarihte, üzerinde buz parçaları yüzen Tuna'nın kıyısına gider, ona yaptığım kötülük için Tincoutza'dan özür dilerim...</p>
				<p class="ortayazi">* * *</p>
				<p class="normal">X... yolu üzerindeki, iki çavdar tarlası arasında, içinde üç kişi olan araba tırıs gidiyordu. Çoban yıldızı, sabah serinliğinde hapşıran atın gözlerinin önünde, Doğu'nun pembe şafağında parlıyordu.</p>
				<p class="normal">Tarladan bir tarlakuşu kalkıp bir ok gibi, göğe yükseldi. Stavro, kuşun bir taş gibi düşüşünü göresiye dek, bakışlarıyla onu izledi, Stavro kuşun gözden yittiği yere gözlerini dikip - hiç yurdu olmayan insanların bildiği bu evrensel dilde ve kâğıtlarda yazılı olmayan bir ezgiyle - şarkı söyledi:</p>
				<p class="normal">Ah, bir tarlakuşu olsaydım,</p>
				<p class="normal">Onun gibi gökyüzünde dalar giderdim;</p>
				<p class="normal">Ama artık yeryüzüne inmeden,</p>
				<p class="normal">İnsanların buğday ektiği,</p>
				<p class="normal">İnsanların buğday biçtiği,</p>
				<p class="normal">Nedenini bilmeden ekip biçtiği yere...</p>

		</body>
</html>