<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>XXVII</h2>

  <p>İki yolcuyu, yakınlarda bulunan bir ordugâha götürdüler. Bir asker, Simyacı ile arkadaşını vahadaki çadırlara pek benzemeyen bir çadıra soktu. Çadırda kurmaylarıyla birlikte bir komutan vardı.</p>

  <p>"Bunlar casus," dedi adamlardan biri.</p>

  <p>"Biz yolcuyuz," dedi Simyacı.</p>

  <p>"Sizi üç gün önce düşman ordugâhında gördük. Ve muhariplerden biriyle konuştunuz."</p>

  <p>"Ben çölde gezen ve yıldızları tanıyan bir gezginim," dedi Simyacı. "Birlikler ya da kabilelerin harekâtı hakkında hiçbir bilgim yoktur. Yalnızca arkadaşıma buraya kadar kılavuzluk ettim."</p>

  <p>"Arkadaşın kim?" diye sordu Reis.</p>

  <p>"Bir simyacı," dedi Simyacı. "Doğanın güçlerini bilir. Ve siz komutana, kendi olağanüstü güçlerini göstermek istemektedir."</p>

  <p>"Bir yabancı ne yapıyor yabancı topraklarda?" diye sordu adamlardan biri.</p>

  <p>"Kabilenize takdime olarak para getirdim," diye araya girdi Simyacı, delikanlının ağzını açmasına fırsat bırakmadan.</p>

  <p>Ve delikanlının kesesini alarak altın liraları Reis'e verdi. Reis hiçbir şey söylemeden aldı paraları. Çok sayıda silah almaya yetecek yüklü bir paraydı bu.</p>

  <p>"Bir simyacı nedir?" diye sordu sonunda Arap.</p>

  <p>"Doğayı ve dünyayı bilen bir insandır. Canı isteseydi yalnızca rüzgârın gücünü kullanarak ordugâhı yerle bir edebilirdi."</p>

  <p>Adamlar güldüler. Savaşta gördükleri şiddete alışkındılar ve rüzgârın öldürücü darbe indiremeyeceğini biliyorlardı. Bununla birlikte hepsi de yüreklerinin göğüslerinde sıkıştığını hissettiler. Çöl insanlarıydı bunlar ve büyücülerden korkarlardı.</p>

  <p>"Böyle bir şey görmek isterdim," dedi Reis.</p>

  <p>"Bize üç gün gerek," dedi Simyacı. "Sahip olduğu gücün etkisini göstermek için kendisi rüzgâr olacak. Bunu başaramayacak olursa, kabilenizin onuruna alçakgönüllü hayatlarımızı sunacağız."</p>

  <p>"Bana ait olan bir şeyi bana sunamazsın," diye gürledi şef öfkeyle.</p>

  <p>Ama yolculara üç günlük süreyi verdi.</p>

  <p><br /></p>

  <p>Dehşete düşen delikanlı, yerinden kımıldayacak durumda değildi. Simyacı onun çadırdan çıkmasına yardım etmek için kolundan tutmak zorunda kaldı.</p>

  <p>"Onlara korktuğunu gösterme," dedi ona. "Bunlar yürekli insanlar, korkakları küçük görürler."</p>

  <p>Delikanlı konuşma yeteneğini yitirmişti. Sesine, ancak bir süre sonra ordugâhta yürürlerken kavuştu. Bir yere kapatılmalarının yararı yoktu: Araplar yalnızca atlarını almışlardı. Böylece Evren bir kez daha sayısız dillerini açıkladı: Şimdiye kadar özgür ve sınırsız bir mekân olan çöl, artık aşılması olanaksız bir surdu.</p>

  <p>"Onlara bütün hazinemi verdiniz!" dedi delikanlı. "Ömür boyu kazandığım her şeyi."</p>

  <p>Ama ölecek olsaydın ne işine yarayacaktı hazinen?</p>

  <p>En azından üç günlüğüne hayatını kurtardı. Paranın ölümü geciktirdiği öyle pek sık görülmez."</p>

  <p>Ama delikanlı hikmet sözlerini anlamayacak kadar korkmuştu. Rüzgâra nasıl dönüşebileceğini bilmiyordu. Simyacı değildi kendisi.</p>

  <p>Simyacı bir savaşçıdan çay istedi; delikanlının bileklerine biraz çay döktü. Simyacı anlayamadığı bir şeyler söylerken, delikanlının içine bir dinginlik dalgası yayıldı.</p>

  <p>"Umutsuzluğa teslim olma," dedi Simyacı alabildiğine tuhaf, yumuşak bir sesle. "Yoksa, yüreğinle konuşmana engel olur."</p>

  <p>"Ama nasıl rüzgâra dönüşebilirim bilmiyorum."</p>

  <p>"Kendi Kişisel Menkıbesini yaşayan kimse neye ihtiyacı varsa hepsini bilir. Bir düşün gerçekleşmesini bir tek şey olanaksız kılar: başarısızlığa uğrama korkusu."</p>

  <p>"Başarısızlığa uğramaktan korkmuyorum. Yalnızca rüzgâra nasıl dönüşebileceğimi bilmiyorum."</p>

  <p>"Öyleyse öğrenmen gerekecek. Hayatın buna bağlı."</p>

  <p>"Ama ya başaramayacak olursam?"</p>

  <p>"Kişisel Menkıbe'ni yaşamış olduğun için öleceksin.</p>

  <p>Bir Kişisel Menkıbe'nin ne olduğundan habersiz, bunun ne olduğunu asla öğrenemeyecek olan milyonlarca insan gibi ölmekten evladır bu. Ama korkma. Genellikle ölüm, insanı hayata karşı daha dikkatli olmaya zorlar."</p>

  <p><br /></p>

  <p>Birinci gün geçti. Yakınlarda bir yerde büyük bir savaş oldu, ordugâha birçok yaralı getirdiler. "Ölüm hiçbir şeyi değiştirmiyor," diye düşündü delikanlı. Ölen savaşçıların yerini başkaları alıyor ve hayat devam ediyordu.</p>

  <p>"Daha sonra da ölebilirdin, dostum," dedi bir muharip, silah arkadaşlarından birinin cesedinin yanında. "Barış zamanında da ölebilirdin. Ama önünde sonunda, şu ya da bu şekilde nasıl olsa ölecektin."</p>

  <p>Akşama doğru Simyacı'yı bulmaya gitti delikanlı. Simyacı, şahiniyle birlikte çöle gidiyordu.</p>

  <p>"Rüzgâra dönüşmeyi bilmiyorum," diye tekrarladı bir kez daha.</p>

  <p>"Sana söylemiş olduğum şeyi hatırla: Dünya, Tanrı'nın yalnızca görünen parçasıdır. Simya da tinsel yetkinliği maddi alana yönlendirir yalnızca."</p>

  <p>"Ne yapıyorsunuz?"</p>

  <p>"Şahinimi besliyorum."</p>

  <p>"Rüzgâra dönüşmeyi başaramazsam öleceğiz," dedi delikanlı. "O zaman şahini beslemek neye yarar?"</p>

  <p>"Sen öleceksin," diye yanıtladı Simyacı. "Ben, rüzgâra dönüşmeyi biliyorum."</p>
</body>
</html>
