<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>VIII</h2>

  <p>"Peki dünyanın en büyük yalanı ne?" diye sordu delikanlı, şaşkınlık içinde.</p>

  <p>"Ne mi? Hayatımızın belli bir anında, yaşamımızın denetimini elimizden kaçırırız ve bunun sonucu olarak hayatımızın denetimi yazgının eline geçer. Dünyanın en büyük yalanı budur."</p>

  <p>"Benim için böyle olmadı," dedi delikanlı. "Rahip olmamı istiyorlardı, ben kendim çoban oldum."</p>

  <p>"Böylesi daha iyi," dedi yaşlı adam. "Çünkü sen gezmeyi seviyorsun."</p>

  <p>"Düşüncelerimi okuyor," diye geçirdi içinden Santiago. Bu sırada, pek öyle umursamadan kalın kitabın sayfalarını karıştırıyordu yaşlı adam. Çoban onun giysilerinin tuhaflığını fark etti; Arap'a benziyordu, ama bu yörelerde olağanüstü bir şey değildi bu. Tarifa'dan ancak birkaç saat uzaktaydı Afrika. Çoğu zaman kente alışveriş yapmak için Araplar gelirdi; günde birkaç kez tuhaf hareketler yaparak dua ettikleri görülürdü.</p>

  <p>"Neredensiniz?" diye sordu delikanlı.</p>

  <p>"Birçok yerden."</p>

  <p>"Kimse birçok yerden olamaz," dedi delikanlı. "Ben bir çoban olarak değişik yerlerde bulunabilirim, ama aslım bir yerdendir: Çok eski bir şatosu olan bir kent. Orada doğdum."</p>

  <p>"Peki, diyelim ki, ben de Şalem'de<a href="../Text/Section0060.xhtml#Footnote0003" id="Feedback0003"><sup>[3]</sup></a> doğdum."</p>

  <p>Çoban, Şalem'in nerede olduğunu bilmiyordu, ama bilgisizliğinden dolayı küçük düşmemek için de soru sormak istemiyordu. Bir süre alana baktı. İnsanlar gidip geliyor, işleri başlarından aşkınmış gibi görünüyorlardı.</p>

  <p>"Nasıl bir yer Şalem?" diye sordu sonunda, bir ipucu yakalamak için.</p>

  <p>"Her zamanki gibi, her zaman nasılsa öyle."</p>

  <p>Doğrusu bir ipucu değildi yanıtı. Ama en azından Şalem'in Endülüs'te bulunmadığını biliyordu. Yoksa, bilirdi bu kenti.</p>

  <p>"Peki, ne yapıyorsunuz Şalem'de?"</p>

  <p>"Şalem'de ne mi yapıyorum?" Yaşlı adam ilk kez kahkahayla gülmeye başladı. "Şalem kralıyım ben, ne soru!"</p>

  <p>İnsanlar bir yığın acayip şey söylüyorlar. Bazen, koyunlarla birlikte yaşamak çok daha iyi, konuşmaz koyunlar, yiyecek ve su aramaktan başka bir şey yapmazlar. Ya da kitaplar, dinlemek isterseniz size ilginç öyküler anlatır kitaplar. Ama insanlarla konuşurken durum başka, öylesine tuhaf şeyler söylerler ki, konuşmayı nasıl sürdüreceğinizi bilemezsiniz.</p>

  <p>"Benim adım Melkisedek,"<a href="../Text/Section0060.xhtml#Footnote0004" id="Feedback0004"><sup>[4]</sup></a> dedi yaşlı adam. "Kaç tane koyunun var?"</p>

  <p>"Yeteri kadar," diye yanıtladı çoban. Yaşlı adam onun hayatı hakkında daha fazla şeyler öğrenmek istiyordu.</p>

  <p>"Öyleyse, bir sorunumuz var. Yeteri kadar koyunun olduğunu düşündüğün sürece sana yardım edemem."</p>

  <p>Delikanlı içinde bir kızgınlık hissetmeye başladı. Hiçbir yardım istediği yoktu. Şarap isteyen, sohbet etmek isteyen, kitabıyla ilgilenen yaşlı adamın kendisiydi.</p>

  <p>"Kitabı geri verin bana," dedi. "Koyunlarımın yanına gidip yola çıkmalıyım."</p>

  <p>"On koyundan birini bana ver," dedi yaşlı adam. "O zaman, gizli hazineye ulaşmak için ne yapman gerektiğini öğretirim sana."</p>

  <p><br /></p>

  <p>Delikanlı bunun üzerine düşünü anımsadı ve birden her şey apaçık ortaya çıktı. Yaşlı kadın para istememişti kendisinden, bu yaşlı adam –belki de kadının kocasıydı– gerçekle hiçbir ilişkisi olmayan bir bilgi karşılığında daha fazla para sızdıracaktı. Bu da bir çingene olmalıydı.</p>

  <p>Ama, delikanlı daha ağzını açmadan, yaşlı adam yere eğilip bir ince dal parçası aldı ve alanın kumu üzerine bir şeyler yazmaya başladı. Yaşlı adam eğildiği anda göğsünde bir şey parladı ve öylesine parladı ki, delikanlının gözleri hiçbir şey görmez oldu. Ama, yaşından beklenmeyecek bir çabuklukla, harmanisiyle göğsünü örttü yaşlı adam. Delikanlının göz kamaşması geçti ve yaşlı adamın yazmakta olduğu şeyleri açık seçik görmeye başladı.</p>

  <p>Küçük kentin alanının kumları üzerinde, babasının ve annesinin adlarını okudu. Hayatının o âna kadarki öyküsünü, çocukken oynadığı oyunları, papaz okulunun soğuk gecelerini okudu. Şimdiye kadar hiç kimseye anlatmadığı şeyleri okudu: Karaca avlamak için babasının tüfeğini gizlice alışını ya da yalnız başına yaptığı ilk cinsel deneyini.</p>
</body>
</html>
