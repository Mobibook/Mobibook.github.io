<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>XXVI</h2>

  <p>İlk somut tehlike işareti ertesi gün görüldü. Üç savaşçı gelip iki yolcuya buralarda ne aradıklarını sordular.</p>

  <p>"Ben şahinimle avlanmaya geldim," dedi Simyacı.</p>

  <p>"Sizi aramamız gerek, bakalım silahınız var mı?" diye konuştu savaşçılardan biri.</p>

  <p>Simyacı atından ağır ağır indi. Arkadaşı da onun gibi yaptı.</p>

  <p>"Neden yanınızda bu kadar para var?" diye sordu, delikanlının para kesesini gören savaşçı.</p>

  <p>"Mısır'a gitmek için," diye yanıtladı delikanlı.</p>

  <p>Simyacıyı arayan savaşçı, sıvıyla dolu bir kristal şişe ve tavuk yumurtasından biraz daha büyük, sarı renkli camdan bir yumurta buldu.</p>

  <p>"Bu ne?" diye sordu savaşçı.</p>

  <p>"Felsefe Taşı ile Ebedi Hayat İksiri. Simyacıların Büyük Yapıtı. Bu iksirden içen kimse kesinlikle hasta olmaz ve bu taşın küçük bir parçası herhangi bir madeni altına çevirir."</p>

  <p>Üç savaşçı, kahkahayla güldüler, Simyacı da onlarla birlikte güldü. Yanıtı çok eğlenceli bulmuşlardı. Bunun üzerine, iki yolcuya, eşyalarıyla birlikte gitmeleri için fazla güçlük çıkarmadılar.</p>

  <p>"Deli misiniz siz?" diye sordu delikanlı biraz uzaklaşınca. "Onu neden böyle yanıtladınız?"</p>

  <p>"Sana hayatın çok basit bir yasasını göstermek için: Gözümüzün önünde büyük hazineler olduğu zaman asla göremeyiz onları. Peki, neden bilir misin? Çünkü insanlar hazineye inanmazlar."</p>

  <p>Çölde yolculuklarına devam ettiler. Günler geçtikçe giderek sessizleşiyordu delikanlının yüreği: Geçmiş ya da geleceğin olaylarıyla ilgilenmiyordu artık, o da çölü seyretmekle ve delikanlıyla birlikte Evrenin Ruhu'nu içmekle yetiniyordu. Yüreği ile delikanlı, artık birbirlerine ihanet edemeyecek iki büyük dost oldular.</p>

  <p>Yürek, bazen, uzun sessizlik saatleri sonunda müthiş yorgun düşen delikanlıyı ferahlatmak, yüreklendirmek amacıyla konuşuyordu. Yürek, ilkin onun büyük niteliklerinden söz etti: koyunlarından ayrılmak için gereken cesaretinden, kendi Kişisel Menkıbesini yaşamasından ve billuriye dükkânında çalışırken kanıtladığı coşkusundan.</p>

  <p>Delikanlının henüz fark etmediği bir başka şeyden de söz etti: hiç farkına varmadan kurtulduğu tehlikelerden. Birinde, babasının tabancasını çalarak saklamıştı. Ama kuşkusuz, kendi kendini yaralayabilirdi. Delikanlıya kırın ortasında hasta olduğu günü anımsattı: Delikanlı, kusmuş, ardından epeyce uyumuştu. Oysa, bu sırada onu öldürüp koyunlarını çalmayı tasarlayan iki haydut biraz ileride bekliyordu onu. Ama genç çobanın gelmediğini görünce, onun yolunu değiştirdiğini sanıp oradan ayrılmışlardı.</p>

  <p>"Yürekler her zaman insanlara yardım ederler mi?" diye sordu Simyacı'ya.</p>

  <p>"Yalnızca kendi Kişisel Menkıbelerini yaşayanlara yardım ederler. Ama çocuklara, sarhoşlara ve ihtiyarlara da çok yardım ederler."</p>

  <p>"Bu öyleyse tehlike olmadığı anlamına mı geliyor?"</p>

  <p>"Bu yalnızca yüreklerin ellerinden geleni yaptıkları anlamına geliyor," diye yanıtladı Simyacı.</p>

  <p>Bir akşam savaşan kabilelerden birinin ordugâhından geçtiler. Her yanda silahlarını kullanmaya hazır, görkemli beyaz giysiler giymiş Araplar vardı. Adamlar nargile içiyor ve savaşları anlatarak gevezelik ediyorlardı. İki yolcuya hiç kimse dikkat etmedi.</p>

  <p>"Hiçbir tehlike yok," dedi delikanlı, biraz uzaklaştıkları zaman.</p>

  <p>Simyacı öfkelendi.</p>

  <p>"Yüreğine güven," dedi, "ama çölde bulunduğunu da unutma. İnsanlar savaşırken Evrenin Ruhu da savaş çığlıklarını duyar. Gökyüzünün altında olanların sonuçlarından hiç kimse kurtulamaz."</p>

  <p>"Her şey, bir ve tek şeydir," diye düşündü delikanlı.</p>

  <p>Ve çöl sanki Simyacı'nın haklı olduğunu kanıtlamak istermiş gibi, yolcuların arkasında birden iki atlı ortaya çıktı.</p>

  <p>"Daha ileriye gidemezsiniz," dedi biri. "Şu anda savaş bölgesinde bulunuyorsunuz."</p>

  <p>"Çok uzağa gitmiyorum," dedi Simyacı, atlıların gözlerinin içine bakarak.</p>

  <p>Atlılar bir süre hiçbir şey söylemediler, sonra yolcuların yollarına gitmelerine izin verdiler.</p>

  <p>Delikanlı olanları hayranlık içinde seyretmişti.</p>

  <p>"Adamlara bakışınızla boyun eğdirdiniz," dedi.</p>

  <p>"Gözler ruhun gücünü gösterir," diye yanıtladı Simyacı.</p>

  <p>"Doğru," diye düşündü delikanlı. Ordugâhta, askerlerin arasında bulunan bir adamın, gözlerini Simyacı ile kendisinin üzerine dikmiş olduğunun farkına varmıştı. Çok uzakta olduğu için yüzü pek seçilemiyordu. Ama bu adamın kendilerini gözetlediği de kesindi.</p>

  <p>Sonunda ufuk boyunca uzanan bir sıradağı aşmaya çalışırlarken Simyacı, Piramitlere iki günlük yol kaldığını söyledi.</p>

  <p>"Kısa bir süre sonra ayrılmak zorunda kalacaksak bana simya öğretin," dedi delikanlı.</p>

  <p>"Artık bilinmesi gereken her şeyi biliyorsun. Geriye sadece Evrenin Ruhu'na nüfuz etmek ve her birimize ayrılmış olan hazineyi keşfetmek kalıyor."</p>

  <p>"Benim bilmek istediğim bu değil. Kurşunu altına dönüştürmekten söz ediyorum ben."</p>

  <p>Simyacı, çölün sessizliğine saygı gösterdi ve ancak yemek yemek için durduklarında konuştu.</p>

  <p>"Evrende her şey evrim geçirir. Ve bilenler için, en çok evrim geçirmiş madendir altın. Bana niçin olduğunu sorma, bilmiyorum. Yalnızca şunu biliyorum: Geleneğin öğrettikleri, her zaman doğrudur. Ama insanlar bilgelerin sözlerini doğru olarak yorumlayamadılar. Ve altın evrimin simgesi olacağına savaşların işareti oldu."</p>

  <p>"Nesneler birçok dil konuşur," dedi delikanlı. "Devenin bozlamasının önce yalnızca deve bozlaması olduğunu gördüm, sonra tehlike işaretine dönüştüğünü ve daha sonra da tekrar bozlama olduğunu gördüm "</p>

  <p>Ama sustu delikanlı. Simyacı bunların hepsini biliyor olmalıydı.</p>

  <p>"Gerçek simyacılar tanıdım," diye konuşmaya başladı Simyacı. "Laboratuvarlarına kapanıp altın gibi evrimlenmeye çalışıyorlardı; Felsefe Taşı'nı keşfettiler. Çünkü bir şey evrim geçirdiğinde, çevrede bulunan her şeyin evrim geçirdiğini anlamışlardı. Başkaları Taş'ı rastlantıyla buldular. Bunların yetenekleri vardı, ruhları öteki insanların ruhlarından daha uyanıktı. Bunlar pek azdır, hesaba katmak gerekmez. Son olarak kimileri de yalnızca altın ararlar; bunlar sırrı hiçbir zaman bulamadılar. Kurşunun, bakırın, demirin de gerçekleştirilecek kendi Kişisel Menkıbeleri olduğunu unutmuşlardır. Başkasının Kişisel Menkıbesine burnunu sokan kimse kendi Kişisel Menkıbesini kesinlikle keşfedemez."</p>

  <p>Simyacı'nın sözleri bir beddua gibi yankılandı.</p>

  <p>Eğilip bir kavkı aldı çölden.</p>

  <p>"Burası eskiden denizdi," dedi.</p>

  <p>"Bunu anlamıştım," diye karşılık verdi delikanlı.</p>

  <p>Simyacı bir kavkı alıp kulağına dayamasını istedi ondan. Bunu çocukken birçok kez denemişti. Kavkıyı kulağına dayayınca deniz sesi duydu.</p>

  <p>"Deniz her zaman bu kavkının içindedir, çünkü bu, onun Kişisel Menkıbesidir. Ve çöl tekrar dalgalarla kucaklaşıncaya kadar da onu asla terk etmeyecektir."</p>

  <p>Daha sonra atlarına bindiler ve Mısır Piramitleri yönünde yola koyuldular.</p>

  <p><br /></p>

  <p>Delikanlının yüreği tehlike işareti verdiği sırada güneş batmaya başlamıştı. Çevrelerinde yüksek kumullar vardı ve delikanlı Simyacı'ya baktı; ama Simyacı, besbelli hiçbir şey fark etmemişti. Beş dakika sonra tam karşılarında karaltıları tanyerine düşen iki atlı gördü. Delikanlı daha ağzını açıp Simyacı'ya bir şey söylemeden iki atlı, önce on, sonra yüz atlı oldu, en sonunda da bütün kumullar atlılarla doldu.</p>

  <p>Savaşçılar mavi giyinmişti, türbanlarının çevresinde üçlü bir halka vardı. Yüzlerinde mavi renkli peçeler vardı ve yalnızca gözleri görünüyordu.</p>

  <p>Bu mesafeden bile gözleri, ruh güçlerini yansıtıyordu. Ve bu gözler, ölümden söz ediyorlardı.</p>
</body>
</html>
