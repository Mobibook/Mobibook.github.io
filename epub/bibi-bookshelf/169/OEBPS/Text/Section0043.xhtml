<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h2>XIX</h2>

  <p>Delikanlı çadırdan dışarı çıktığında vaha dolunayla yıkanıyordu. Kendi çadırına gitmek için yirmi dakika kadar yürümesi gerekiyordu.</p>

  <p>Tanık olduğu şeyler tedirgin etmişti onu. Evrenin Ruhu'na dalmıştı ve bunun bedelini kendi hayatıyla ödeyebilirdi. Büyük bir kumar oynamıştı. Ama Kişisel Menkıbesinin peşine düşmek için koyunlarını sattığı zaman da büyük bir tehlikeyi göze almıştı. Ve devecinin dediği gibi, yarın ölmek başka bir gün ölmekten daha uygun olurdu. Her gün, yaşamak ya da ölmek içindi. Her şey yalnızca tek bir sözcüğe bağlıydı: "Mektup."</p>

  <p>Sessizce ilerledi. Hiçbir şeye pişman değildi. Yarın Ölecekse Tanrı onun geleceğini değiştirmek istemediği için ölecekti. Ama boğazı geçtikten sonra, billuriye dükkânında çalıştıktan sonra, çölü ve Fatima'nın gözlerini tanıdıktan sonra da ölebilirdi. Uzun zaman önce, ülkesinden ayrıldığından bu yana, her gününü yoğun bir şekilde yaşamıştı. Ertesi gün ölecek olursa gözleri açık gitmezdi, çünkü gözleri öteki çobanların gözlerinden çok daha fazlasını görmüştü ve bundan gurur duyuyordu.</p>

  <p>Birden bir gürleme duydu ve görülmemiş şiddette esen bir rüzgârın etkisiyle ansızın yere yuvarlandı. Çevreyi, neredeyse ay ışığını örten bir toz bulutu kapladı. Karşısında dev boyutlu bir kır at ürkütücü bir kişnemeyle şaha kalktı.</p>

  <p>Olan biteni pek az görüyordu, ama toz bulutu dağılınca o zamana kadar duymadığı müthiş bir korkuya kapıldı. Atın binicisi siyahlar giyinmiş bir adamdı, sol omzunda bir şahin vardı. Başına bir türban takmıştı ve yüzündeki peçeden yalnızca gözleri görünüyordu. Çölün habercisi olabilirdi, ama herhangi bir dünyalıdan çok daha güçlü bir kişiliği vardı.</p>

  <p>Tuhaf süvari, eğerine asılı kavisli kocaman kılıcını kınından çıkardı. Çelik, ay ışığında parıldadı.</p>

  <p>"Atmacaların uçuşunu yorumlamaya kim cesaret etti?" diye sordu. Sesi öylesine gürledi ki, sanki Fayum'un elli bin hurma ağacı tarafından yankılandı.</p>

  <p>"Ben cesaret ettim," dedi delikanlı. Ve hemen, imansızları kır atının ayakları altında ezen Zebedioğlu Aziz Yakub'un heykelini anımsadı. Süvari, Zebedioğlu Aziz Yakub'a benziyordu, ancak şimdi durum tersineydi.</p>

  <p>"Ben cesaret ettim," diye yineledi delikanlı. Ve başını eğerek kılıç darbesine hazırlandı. "Evrenin Ruhu'nu hesaba katmadığınız için birçok insanın hayatı kurtulacak."</p>

  <p>Ne var ki, birden inmedi kılıç. Süvarinin eli ağır ağır indi ve kılıcın ucu delikanlının alnına dokundu. Kılıç öylesine keskindi ki bir damla kan belirdi.</p>

  <p>Süvari taş gibi kımıldamadan duruyordu. Delikanlı da öyle. Kaçmak, aklına bile gelmemişti. Yüreğinin derinliklerinden garip bir neşe yayıldı içine: Kişisel Menkıbesi için ölecekti. Ve Fatima için. Uzun sözün kısası, simgeler doğruyu söylemişti. İşte düşmanla karşı karşıya bulunuyordu ve madem ki evrenin bir ruhu vardı, öyleyse ölüm vız gelir tırıs giderdi. Kısa bir süre sonra onun parçası olacaktı. Ve yarın, düşman da onun parçası olacaktı.</p>

  <p>Yabancı, kılıcın ucunu hâlâ delikanlının alnında tutuyordu.</p>

  <p>"Kuşların uçuşunu neden yorumladın?"</p>

  <p>Ben yalnızca kuşların anlatmak istedikleri şeyi okudum. Vahayı kurtarmak istiyorlar. Siz ve sizinkiler, hepiniz öleceksiniz. Vahanın adamları sizden daha fazla."</p>

  <p>Kılıcın ucu hâlâ delikanlının alnında duruyordu.</p>

  <p>"Sen kim oluyorsun da Tanrı'nın yazdığı yazgıyı değiştirmeye kalkışıyorsun?"</p>

  <p>"Allah orduları yarattı, ama o, kuşları da yarattı. Allah bana kuşların dilini öğretti. Her şey aynı El tarafından yazılmıştır," dedi delikanlı, devecinin sözlerini anımsayarak.</p>

  <p>Sonunda süvari kılıcını geri çekti. Delikanlı içinde bir rahatlama hissetti. Ama kaçamıyordu.</p>

  <p>"Kehânetlerine dikkat et. Bir şey yazılmışsa bundan kurtulmak olanaksızdır."</p>

  <p>"Ben sadece bir ordu gördüm," dedi delikanlı. "Bir savaşın sonucunu görmedim."</p>

  <p>Süvari, delikanlının yanıtından hoşnut kalmış gibiydi. Ama kılıcını hâlâ elinde tutuyordu.</p>

  <p>"Bir yabancı, yabancı bir ülkede ne yapıyor?" diye sordu.</p>

  <p>"Kişisel Menkıbemi arıyorum. Senin anlayabileceğin bir şey değil."</p>

  <p>Süvari kılıcını kınına soktu ve omzundaki şahin tuhaf bir çığlık attı. Delikanlı sakinleşmeye başladı.</p>

  <p>"Cesaretini sınavdan geçirmem gerekiyordu," dedi süvari. "Cesaret, Evrenin Dili'ni arayan bir kimse için en büyük erdemdir."</p>

  <p>Delikanlı şaşırmıştı. Bu adam pek az insanın bildiği şeylerden söz ediyordu.</p>

  <p>Asla gevşeklik göstermemeli, çok uzaklardan gelinse bile, diye sürdürdü konuşmasını. "Çölü sevmek gerekir, ama hiçbir zaman ona tamamen bel bağlamamalı. Çünkü çöl insanlar için bir denektaşıdır. Hepsinin adımlarını hisseder ve dalga geçeni öldürür."</p>

  <p>Sözleri, yaşlı kralın sözlerini andırıyordu.</p>

  <p>"Savaşçılar gelirse ve başın güneş battıktan sonra hâlâ yerinde duruyorsa beni görmeye gel," dedi süvari.</p>

  <p>Biraz önce kılıcı tutan el, bir kırbacı kavradı. At yeniden şahlanarak bir toz bulutu kaldırdı.</p>

  <p>"Nerede oturuyorsunuz?" diye haykırdı delikanlı, süvari uzaklaşırken.</p>

  <p>Kırbaçlı el, güney yönünü işaret etti.</p>

  <p>Delikanlı böylece Simyacı'yla tanışmış oluyordu.</p>
</body>
</html>
