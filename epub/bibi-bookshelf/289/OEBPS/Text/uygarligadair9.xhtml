<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>UYGARLIGA DOGRU HOSNUTSUZLUGUMUZ-8</title>
  <link href="../Styles/uygarligadogru.css" rel="stylesheet" type="text/css"/>
<meta content="urn:uuid:1a21ad13-33b4-4edc-8715-f565eea170b1" name="Adept.expected.resource"/>
</head>

<body id="UYGARLIGA-DOGRU-HOSNUTSUZLUGUMUZ" xml:lang="tr-TR">
  <div>
     <p class="baslik" id="toc_marker-6"><span class="bold">V</span></p>

    <p class="Normal para-style-override-7"><span class="char-style-override-5"> </span></p>

    <p class="Normal para-style-override-7"><span class="char-style-override-5"> </span></p>

    <p class="Normal para-style-override-7"><span class="char-style-override-5">Psikanalitik çalışma bize, nevrotik olarak isimlendirilenlerin tam da bu cinsel engellemelere ve yoksunluklara katlanamadığını öğretti. Nevrotik, semptomlarıyla kendine ikame tatminler sağlar; fakat bu ikame tatminlerin ya bizzat kendileri, nevrotik için ıstıraba dönüşür ya da nevrotiğin bulunduğu çevre ve toplum ile zorluklar yaratarak ıstırap kaynağı olurlar. Son bahsettiğimiz daha kolay anlaşılırken diğeri bize yeni bir bilmece sunar. Ancak uygarlık, cinsel tatminden başka kurbanlar da talep eder.</span></p>

    <p class="Normal para-style-override-7"><span class="char-style-override-5">Kültürel gelişmedeki zorlukları, libidonun üşengeçliğine ve eski bir durumu yenisi için bırakmak konusundaki isteksizliğine kadar dayandırarak genel gelişimsel zorluklara bağlamıştık. Uygarlık ile cinsellik arasındaki karşıtlığı çizerken de benzer bir durumdan bahsetmeliyiz. Uygarlık daha fazla sayıda insanın ilişkilerine bağlıyken, cinsel aşk iki insan arasındadır, bu ilişkide bir üçüncü sadece gereksiz veya rahatsız edici olabilir. Bir aşk ilişkisi zirveye ulaştığında çevreye verilecek fazladan ilgi kalmaz; çiftler birbirlerine yeter, mutlu olmak için ortak çocuklarına bile ihtiyaç duymazlar. Başka hiç bir durumda eros bu kadar açık bir şekilde varlığının esasını açık etmez: niyeti çoktan bir yapmaktır. Ancak amacına ulaştığında, atasözünde olduğu gibi, bir çift insanı birbirlerine aşık ettirdiğinde, eros daha ileri gitmeyi reddeder. </span></p>

    <p class="Normal para-style-override-7"><span class="char-style-override-5">Buraya dek libidinal olarak kendini doyurabilen, iş ve çıkar beraberlikleriyle birbirine bağlı olan ikili bireylerden oluşan bir kültür toplumunu net biçimde ortaya koyabiliyoruz. Eğer durum böyle olsaydı, uygarlık cinsellikten enerji çalmaya ihtiyaç duymazdı. Ancak bu arzulanan durum mevcut değil ve hiç bir zaman da olmadı. Ama gerçek, bize uygarlığın şu ana kadar razı olduğu bağlarla yetinmediğini, toplumun üyelerinin birbirleriyle libidinal olarak bağlanmasını istediğini, bunun için her türlü aracı istihdam ettiğini, bireyler arasında güçlü özdeşleşmelerin kurulması için her yolu kullandığını ve toplumsal bağların arkadaşlık ilişkileriyle güçlenmesi için büyük oranda hedefinden alıkonulmuş libido kullandığını göstermektedir. Bu niyetlerin gerçekleşmesi için cinsel hayatın kısıtlanması kaçınılmazdır. Ancak uygarlığın neden bu yollara girmeyi ve cinselliğe düşman olmayı gerekli gördüğünü anlayamıyoruz. İçimizden biri tarafından henüz keşfedilmemiş, rahatsız edici bir etken olmalı.</span></p>

    <p class="Normal para-style-override-7"><span class="char-style-override-5">Uygar toplumun ideal olarak gördüğümüz taleplerinden biri bu noktada bize ipucu verir. Bu talep şudur: komşunu kendin kadar sevmelisin; bu talep dünyaca ünlü, kesinlikle Hıristiyanlıktan daha eski, ancak Hıristiyanlığın en fazla gurur duyduğu kural olarak görülebilir. Yine de kesinlikle çok eski değildir; zira bu talep bir zamanlar insanlara yabancıydı. Bu talebe, sanki onu ilk defa duyarmışçasına naif bir duruşla yaklaşalım. O zaman şaşırma ve hayret duygularımızı bastıramamış oluruz. Bunu neden yapmalıyız? Bu bize nasıl yardımcı olacak? Ama her şeyden önce, bunu nasıl başaracağız? Bu bizim için nasıl mümkün olacak? Sevgim benim için çok değerli, hesap yapmadan onu ortalığa saçamam. Bana, onları yerine getirirken kurban vermeye hazır olmam gereken vazifeler yüklüyor. Birini seviyorsam, o kişi bunu hak etmeli. (O kişinin bana getirebileceği faydaları görebiliyorum, ayrıca onun benim için cinsel bir nesne anlamına gelme ihtimali de olabilir; ancak bu iki tip ilişki de komşuyu sevme kuralının kast ettiği şey değildir.) Komşum önemli konularda bana o kadar benzer ki, onda kendimi sevebilirim. O vakit sevgime layık olur; komşum benden o kadar mükemmeldir ki, kendime dair idealimi onda sevebilirim; o zaman sevgime layık olur. Eğer komşum, arkadaşımın oğluysa başına acı bir şey gelince arkadaşımın acısı benim acım olur, acısını paylaşmam gerekir. Ama eğer komşum bana yabancıysa, duygusal hayatımda kendi değerini kazanmıyorsa veya çoktan edindiği bir anlamı yoksa, komşumu sevmek benim için zordur. Sevgim kendi insanlarımca onları tercihimin bir işareti olarak değer görür; kendi insanlarımı yabancılarla eş tutmak kendi insanlarıma haksızlıktır. Ama eğer yabancı olanı dünyevi bir sevgi ile sevmem gerekiyorsa, sadece böcek, yer solucanı, su yılanı gibi bu dünyaya ait bir varlık olduğu için, o zaman korkarım ki yabancıya çok ufak bir miktar sevgi düşecektir. Aklın hükmünün hakkını verecek olursam, kendim için alıkoymamın mümkün olmayacağı kadar küçük bir sevgi... Yerine getirmenin makul olarak önerilemediği ama büyük bir ciddiyetle beyan edilen bu kuralla ne yapmalı?</span></p>

    <p class="Normal para-style-override-7"><span class="char-style-override-5">Daha yakından baktığımda, daha da fazla sorunla karşılaşıyorum. Bu yabancı genel olarak sadece benim sevgime layık olmamakla kalmaz, fakat kabul etmem gerekir ki, aynı zamanda benim düşmanlığıma, hatta nefretime çok daha açıktır. Bana en ufak sevgisi olmadığı gibi, en ufak bir saygı da göstermemektedir. Bir fayda sağlayacak olursa, hiç düşünmeden bana zarar verebilir ve kendine, bana verdiği zararın, sağladığı yararı karşılayıp karşılamadığını bile sormaz. Aslında bundan bir fayda da sağlamaya ihtiyaç duymaz. Eğer yaptığı ile herhangi bir haz tatmini sağlarsa, benimle alay etmekten, beni gücendirmekten, bana iftira etmekten ve gücünü benim üzerimde göstermekten hiç çekinmez. Kendini ne kadar sağlam hissederse ve ben ne kadar çaresiz olursam, ondan o denli kesin bir şekilde bana karşı bu tip davranışları bekleyebilirim. Eğer bana başka türlü davranırsa, eğer bana bir yabancı olarak dikkat ve koruma gösterirse, ben de zaten bunlar olmaksızın, hiç bir kural olmasa bile ona aynı şekilde karşılık veririm. Evet, bu mükemmel emir “komşunu, onun seni sevdiği kadar sev” olsaydı, o zaman ona karşı gelmezdim. Bana daha anlaşılmaz görünen ve içimde daha şiddetli bir itirazı zincirlerinden koparan ikinci bir emir var; o da “düşmanını sev.” Üzerine düşündüğümde bu ikinci emri daha güçlü bir yükle reddetmemin haksız olduğunu görüyorum. Temelde aynı şey. </span></p>

    <p class="Normal para-style-override-7"><span class="char-style-override-5">Şu an gururlu bir sesin uyardığını duyar gibi oluyorum: Tam da bu yüzden, komşun sevilmeye değer değil ve aslında düşmanın sevilmeye değer, bu yüzden onu sevmelisin. O zaman anlıyorum ki durum “credo quia absurdum”</span><span class="char-style-override-6">1</span><span class="char-style-override-5"> gibi bir durum.</span></p>

    <p class="dip" xml:lang="en-GB"> </p>

    <p class="dip" xml:lang="en-GB">1 ‘<span xml:lang="tr-TR">Saçma olduğu için inanıyorum.’</span><span></span></p>

    <p class="Normal para-style-override-7"><span class="char-style-override-5"> </span></p>

    <p class="Normal para-style-override-7"><span class="char-style-override-5">Büyük bir ihtimalle şimdi komşum, beni kendi gibi sevme çağrısına benim verdiğim gibi bir cevap verecek ve beni aynı gerekçeyle defedecek. Umarım ki aynı nesnel hakla değil, ama yine de aynı şeyi kast edecektir. Ne de olsa insanların davranışlarında farklar vardır, ancak bu farkların baştan belirlenmiş olmalarını görmezden gelen etik, “iyi” ve “kötü”yü sınıflandırır. Bu inkâr edilemez farklar ortadan kaldırılmadığı </span><span class="char-style-override-5">sürece, yüksek etik taleplere uymak demek, kötü olmaya</span></p>

    <p class="Normal para-style-override-8"><span class="char-style-override-5">doğrudan prim veren uygarlığa zarar vermek demektir. Geçmişte Fransız Kamarası’nda ölüm cezası tartışılırken olan bir hadiseyi hatırlamadan edemiyorum. Bir konuşmacı tutkulu bir şekilde cezanın kaldırılmasını savunmuş ve coşkulu bir alkışla karşılanmıştır. Ta ki salonda şu kelimeler sarf edilene kadar “Que messieurs les assassins commencent!” (Bırakın da ilk hamleyi katiller yapsın!).</span></p>

    <p class="Normal para-style-override-7"><span class="char-style-override-5">Bunların hepsinin arkasındaki, iyice inkâr edilen gerçeklik parçası, insanın yumuşak ve sevgi isteyen, sadece saldırıya uğradığında kendini savunan bir varlık olmadığıdır. Bilakis insanın dürtü yeteneklerinin güçlü bir parçası olarak agresif eğilimlerinin de hesaba katılması gerekir. Bundan dolayı komşu, sadece potansiyel bir yardımcı ve cinsel nesne değil, aynı zamanda insanın agresyonunu üzerinde tatmin etmesi için onu tahrik eden, karşılıksız olarak çalışma gücünü sömürebileceği, izni olmadan cinsel olarak kullanabileceği, mallarına el koyabileceği, aşağılayabileceği, acı verebileceği, işkence edebileceği ve öldürebileceği kişidir. “Homo homini lupus”: (insan insanın kurdudur) hayata dair bütün tecrübelerinin ve tarihin ışığında kimin bu cümleye itiraz etmeye cesareti olabilir? Bu zalim agresyon, prensipte bir provokasyon bekler veya kendini, hedefine daha yumuşak yollarla ulaşılabilecek başka bir amacın hizmetine sunar. Uygun şartlar altında, agresyonu durduran ruhsal karşı güçler ortada olmayınca, agresyon kendi türünü koruma adı altında, insandan yabancı vahşi bir canavar ortaya çıkararak, kendini spontane bir şekilde ifade eder. Kavimler göçü sırasındaki, Hunların istilasındaki, Moğol olarak isimlendirdiğimiz toplulukların Cengiz Han ve Timurlenk komutasında yaptıkları, dindar Haçlıların Kudüs’ü fethindeki zulmü ve hatta son Dünya Savaşı’nın dehşetini hatırlayanlar, bu görüşün gerçekliği karşısında alçakgönüllülükle eğilmek zorundadırlar. </span></p>

    <p class="Normal para-style-override-7"><span class="char-style-override-5">Kendimizde fark edebildiğimiz ve diğerlerinde de bulunduğunu haklı olarak varsayabildiğimiz bu agresif eğilimin varlığı, komşumuzla ilişkimizin bozulduğu ve uygarlığı bu eğilime karşı bu denli enerji harcamaya zorlayan belirtidir. Sonuç olarak insanların birbirine karşı olan bu temel düşmanlığı, uygarlığı devamlı olarak dağılmakla tehdit eder. Beraber çalışmaktan sağlanacak çıkar, uygarlığı bir arada tutamazdı; dürtüsel tutkular akli çıkarlardan daha güçlüdür. Uygarlık, insanların agresif dürtülerini dizginlemek ve bu dürtülerin ifadelerini psişik karşıt tepki geliştirmelerle</span><span class="char-style-override-6">2</span><span class="char-style-override-5"> baskı altında tutmak için her şeyi kullanmalıdır. Bu kural ise, insanların özdeşleşme ve hedefinden alıkonulmuş aşk ilişkilerini harekete geçirmek için çeşitli yöntemlerle seferber olmasına ve cinsel hayatın kısıtlanması ve bundan dolayı komşunu kendin gibi sev idealinin emrine yol açar; öyle haklı bir emirdir ki başka hiç bir şey asıl insan doğasıyla bu kadar çelişemez. Bütün zahmetlere rağmen uygarlığın bu çabaları şimdiye kadar çok bir şeye ulaşamadı. Uygarlık, vahşi gücün en kaba zorbalıklarını kendinde suçlular üzerinde şiddet uygulama hakkını görerek önlemeyi umuyor. </span><span class="char-style-override-5">Ama aynı zamanda yasalar, agresyonun daha dikkatli ve </span></p>

    <p class="Normal para-style-override-8"><span class="char-style-override-5">akıllıca bir ifadesini sağlayamıyor. Her birimizin içinden gençken, daha sonra vazgeçilecek bir yanılsama olarak, hayatın zorlaşması ve acı verici hale gelmesinin nedenlerini başka birinde aramak beklentisi oluşur. Öte yandan kavga ve rekabeti insan faaliyetlerinden dışlamak isteyen uygarlığı suçlamak haksızlık olur. Kavga ve rekabet kesinlikle vazgeçilmezdir. Ama karşıtlık ille de düşmanlık değildir; sadece düşmanlık amacıyla kötüye kullanılırlar. </span></p>

    <p class="dip" xml:lang="en-GB"> </p>

    <p class="dip" xml:lang="en-GB">2<span xml:lang="tr-TR"> Almancada “Reaktionsbildung” - ç.n.</span><span></span></p>

    <p class="Normal para-style-override-7"><span class="char-style-override-5"> </span></p>

    <p class="Normal para-style-override-7"><span class="char-style-override-5">Komünistler kötülükten kurtulmanın yolunu bulduklarına inanıyorlar. İnsan açıkça iyidir, komşusuna karşı iyi niyetlidir. Ancak özel mülkiyet kurumu, insanın doğasını bozmuştur. Özel eşyalara sahip olmak insanlara komşularına kötü davranmak için bir güç ve bununla bir baştan çıkmışlık veriyor; öte yandan mülk edinmekten men edilen, düşmanlıkla baskıcı zalime isyan etmelidir. Eğer özel mülkiyet kaldırılır, bütün mallar ortak olur ve herkesin bu malların keyfini sürmekte ortak olmasına izin verilirse, o vakit insanlar arasında kötü niyet ve düşmanlık kalkacaktır. Bütün ihtiyaçlar tatmin edilmiş olacağı için, bir diğerini düşman görmek için sebep kalmamış olacak; gerekli işlere herkes istekli bir şekilde girişecektir. Komünist sistemin ekonomik eleştirisi ile ilgili söyleyecek bir şeyim yok, özel mülkiyetin kaldırılmasının amaca uygun ve faydalı olup olmadığını inceleyemem. Ancak sistemin psikolojik koşullarının asılsız bir illüzyon olduğunu görüyorum. Özel mülkiyetin kaldırılması ile insani agresif hazzın elinden, en güçlüsü olmasa da güçlü bir aracı alınmış olur. Agresyonun amaçları için kötüye kullandığı gücün ve etkinin ayrımında veya varlığında hiçbir şey değişmemiş olur. Mülkiyet agresyonu oluşturmadı; agresyon mülkiyetin çok kıt olduğu ilkel zamanlarda neredeyse sınırsızca hüküm sürüyordu. Agresyon kendini, mülkiyetin henüz anal prototipinden vazgeçmediği anaokullarında çoktan gösterir. Agresyon, şefkate dair her şeyin ve insanlar arasındaki aşk ilişkilerinin esasını inşa eder. Buna belki de tek istisna annenin erkek çocuğu ile olan ilişkisidir. İnsanların mallar üzerindeki hakları ellerinden alınırsa, bu durumda geriye eşit durumda olmak zorunda olan insanlar arasındaki en güçlü kıskançlığın ve en şiddetli düşmanlığın kaynağı olan cinsel ilişkilerdeki ayrıcalıklar kalır. Bunlar da kaldırılarak cinsel hayat tamamen özgürleşse, uygarlığın mikrop yuvası aile de ortadan kalkmış olur; ama uygarlığın hangi yeni yolları tutturacağı yine de öngörülebilir olmaz. Ancak insan doğasının tahrip edilemez çizgisinin o yollarda da takip edilmesi beklenebilir. </span></p>

    <p class="Normal para-style-override-7"><span class="char-style-override-5">İnsanlar için agresif eğilimlerini tatmin etmekten vazgeçmek göründüğü gibi kolay olmuyor; kendilerini iyi hissetmiyorlar. Daha küçük uygar bir topluluğun bu dürtüye, dışarıdan gelenlere düşmanlıkla bir çıkış yolu oluşturmasının faydasını hafife almamak lazım. Daha büyük bir grup insanı sevgi ile birbirine bağlamak, agresyonu ifade edecek insanların geride bırakılması ile her zaman mümkündür. Şu an komşu olan ve birbirlerine gayet de yakın duran toplumların - İspanyollar ile Portekizliler, Kuzey ve Güney Almanlar, İngilizler ile İskoçlar gibi - karşılıklı olarak kan davası gütmeleri ve birbirleriyle alay etmeleri fenomeniyle bir zamanlar ilgilenmiştim. Her ne kadar şu an bunu açıklamanın pek bir katkısı olmayacaksa da, bu fenomene “küçük farkların narsisizmi” ismini vermiştim. Burada agresif eğilimin, toplumun üyelerinin bir arada durmasını kolaylaştıran, konforlu ve görece zararsız bir tatmini görülür. Her yere saçılmış olan Yahudi halkı bu açıdan ev sahibi halkların uygarlıklarına takdire layık hizmetlerde bulunmuştur; ancak ne yazık ki Orta Çağ’da yapılan Yahudi kıyımları bu çağın Hıristiyan yoldaşlar için daha barışçıl ve güvenli geçmesi için yeterli olmamıştır. Aziz Paul, evrensel insan aşkını kendi Hıristiyan cemaatinin temeli yaptıktan sonra, Hıristiyanlığın dışarıda kalanlara karşı en uç noktadaki hoşgörüsüzlüğünün kaçınılmaz sonuçları oldu. Öte yandan her ne kadar Roma’da dinin, bir devlet meselesi olmasına ve din devlete nüfuz etmiş olmasına rağmen devletlerini aşk veya sevgi üzerine kurmamış olan Romalılar için dini müsamahasızlık yabancı bir kavramdı. Bir Germen dünya hâkimiyeti rüyasının kendine bütünleyici olarak antisemitizmi haykırıyor olması o kadar da anlaşılmaz bir rastlantı değildir. Yine Rusların komünist bir uygarlık kurma denemelerinin psikolojik desteğini burjuvaya zulümde buluyor olması gayet anlaşılır. İnsan merak ediyor, burjuvalarının kökünü kuruttuktan sonra Sovyetler neye başlayacak?</span></p>

    <p class="Normal para-style-override-7"><span class="char-style-override-5">Eğer uygarlık yalnızca cinsellikten değil, aynı zamanda insanın agresif eğiliminden de bu kadar büyük bir fedakârlık istiyorsa, o zaman insanın mutluluğu uygarlıkta bulmasının ne kadar zor olduğunu daha iyi anlarız. İlk insan gerçekten daha iyi durumdaydı çünkü dürtü kısıtlamasının ne olduğundan haberi yoktu. Öte yandan da bu mutluluğun tadını uzun süre çıkarabilmesi için yeterli güvenliği yoktu. Uygar insan bir parça mutluluk imkânını bir parça güvenlikle takas etti. Ancak unutmamalıyız ki, ilk ailede sadece aile reisi böylesine bir dürtü özgürlüğünden yararlanabildi, diğerleri köleler gibi baskı altında yaşadılar. Uygarlığın yararlarının keyfini süren bir azınlık ile bu faydalardan yoksun bırakılmış bir çoğunluk arasındaki çelişki, uygarlığın ilk zamanlarında en uç noktalara taşınmaktaydı. Titiz araştırmalardan, bugün yaşayan ilkel insanlar hakkında, bu insanların özgür görülen dürtü yaşamlarına hiç bir şekilde imrenilemeyeceğini öğreniyoruz; bu insanların dürtü yaşamları başka bir tür kısıtlama altındadır ve bunlar uygar insanın tabi olduklarından çok daha büyük bir sertliktedirler.</span></p>

    <p class="Normal para-style-override-10"><span class="char-style-override-5">Hali hazırdaki uygarlığın durumuna; mutlu edici bir hayat düzeni taleplerimize ne denli yetersiz düzeyde cevap veriyor, büyük ihtimalle engellenebilecek olan ne çok acıya izin veriyor diye haklı olarak itiraz ediyorsak ve eğer sakınması olmayan eleştirilerimizle uygarlığın kusurlarının köklerini meydana çıkarmak için çaba harcıyorsak, kesinlikle hakkımızı savunuyoruz. Ayrıca bu bizi uygarlık düşmanı yapmaz. İhtiyaçlarımızı daha iyi tatmin edebilmesi ve eleştirilerimizden kurtulabilmesi için uygarlığımızda yavaş yavaş böyle değişiklikler olmasını bekleyebiliriz. Ya da uygarlığın varlığına ilişik ve hiçbir reform denemesini kabullenmeyecek zorluklar olduğu fikrine de alışabiliriz. Hazırlıklı olduğumuz dürtü kısıtlama görevinin haricinde, “kitlelerin psikolojik yoksulluğu” olarak isimlendirebileceğimiz bir durumun yarattığı tehlike, bize kendini göstermeye çalışıyor. Bu tehlike en çok toplumsal yapının ağırlıklı olarak mensupları arasında özdeşleşme ile kurulduğu sırada, lider olan bireylerin grubun oluşumunda kendilerine düşen önemin farkında olmamasıyla ciddi bir tehdit oluşturuyor. Amerika’nın şu andaki uygarlık durumu bu korkulan uygarlık hasarlarını incelemek için iyi bir fırsat verebilirdi. Ancak Amerikan uygarlığının eleştirisine girmekten kaçınacağım; şahsen Amerikan yöntemleri kullanmaya istekliymişim izlenimini vermek istemiyorum.</span><span class="char-style-override-5"></span></p>
  </div>
</body>
</html>