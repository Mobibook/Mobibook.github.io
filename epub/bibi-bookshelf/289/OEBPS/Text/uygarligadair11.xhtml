<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>UYGARLIGA DOGRU HOSNUTSUZLUGUMUZ-10</title>
  <link href="../Styles/uygarligadogru.css" rel="stylesheet" type="text/css"/>
<meta content="urn:uuid:1a21ad13-33b4-4edc-8715-f565eea170b1" name="Adept.expected.resource"/>
</head>

<body id="UYGARLIGA-DOGRU-HOSNUTSUZLUGUMUZ" xml:lang="tr-TR">
  <div>
     <p class="baslik" id="toc_marker-8"><span class="bold">VII</span></p>

    <p class="Normal para-style-override-7"><span class="char-style-override-5"> </span></p>

    <p class="Normal para-style-override-7"><span class="char-style-override-5"> </span></p>

    <p class="Normal para-style-override-7"><span class="char-style-override-5">Neden hayvan akrabalarımız benzer bir uygarlık savaşı vermiyorlar? Aslında bilmiyoruz. Çok muhtemel ki bazıları, arılar, karıncalar, termitler, bugün o hayran olduğumuz devlet kurumlarını, iş bölümlerini ve bireylerin kısıtlanmasını bulana dek binlerce yıl bununla uğraştılar. Hislerimizin bize söyledikleri ve mevcut durumumuzun gösterdiği şu ki, bu hayvan devletlerinin ve içlerinde bireylere dağıtılan rollerin hiçbiri bizi mutlu etmeyecektir. Diğer hayvan türlerinde, çevrenin etkileri ve kendi içlerinde savaşan dürtüler arasında şimdilik bir uyuşma sağlanmış, böylece gelişimlerinde bir durma noktasına gelinmiş olabilir. İlkel adamda libidonun yeni bir atağı yıkım dürtüsünde tekrardan bir infilakı kışkırtmış olabilir. Cevapları henüz olmayan fakat sorulması gereken çok şey var.</span></p>

    <p class="Normal para-style-override-7"><span class="char-style-override-5">Bir başka soru bizi daha çok ilgilendirmektedir. Hangi araç uygarlığın kendine karşı gelen agresyonu durdurmasına, zararsız hale getirmesine ve belki de uzaklaştırmasına yardımcı oluyor? Bu yöntemlerden bazılarını çoktan tanıdık, ama görünüşe göre en önemlisini henüz tanımıyoruz. Bu yöntemi bireylerin gelişim öykülerinde inceleyebiliriz. Bireyde ne oluyor da agresif haz zararsız hale getiriliyor? Hiç tahmin etmeyeceğimiz, fakat yine de fazlasıyla akla yatkın, çok kayda değer bir şey... Agresyon içe yansıtılıyor; içselleştiriliyor, ama esasen geldiği yere geri gönderiliyor. Böylelikle, kişinin kendi egosuna dönmüş oluyor. Burada agresyon, egonun, kendini diğer kısımlara karşı süper ego olarak konumlandıran bir kısmı tarafından üzerine alınır. Bu noktada süper ego, “vicdan” adı altında, egonun yabancı bireyler üzerinde uygulamak istediği agresyonu egoya uygular. Müşkülpesent süper ego ile ona boyun eğen ego arasındaki gerilime suçluluk duygusu deriz. Bu duygu, kendini, cezalandırma ihtiyacı olarak ifade eder. Böylece uygarlık, bireyin tehlikeli agresif arzusunu zayıflatarak, silahsızlandırarak ve bireyin içini, tıpkı işgal edilmiş bir şehrin işgal ordusu gibi bir merciinin kontrolü altına sokarak bireyin tehlikeli agresif arzusunun üstesinden gelir.</span></p>

    <p class="Normal para-style-override-7"><span class="char-style-override-5">Suçluluk hissinin oluşumu üzerine analistler diğer psikologlardan farklı düşünür; ama yine analistler için de durumu tam olarak anlatmak kolay değildir. Her şeyden önce, suçluluk hissinin nasıl ortaya çıktığı sorulacak olursa, kişi “kötü” olarak tanımladığı bir eylemde bulununca suçlu (dindarlar günahkâr der) hisseder cevabı alınır. Ama sonra insan bu cevabın ne kadar yetersiz olduğunu fark eder. Belki biraz kararsızlıktan sonra insanın aklına bu kötü şeyi yapmayan, fakat yapmaya niyetlenen birinin de kendini suçlu olarak görebileceği gelir. İnsan burada niyet ile uygulamaya geçmenin neden eşit görüldüğü sorusunu sorar. Her iki durum da, kötülüğü kınanması gereken, uygulamaya geçirilmeden dışlanması gereken bir şey olarak tanımladığımızı öngörür. İnsan bu hükmü nasıl verir? İnsan, temel ve doğal denebilecek, iyiyle kötüyü ayıran bir kuvvetin var olduğu fikrini reddedebilir. Kötü, genellikle egoya zararlı veya tehlikeli bir şey değildir. Tam aksine istenilen, zevk veren bir şeydir. Burada neye iyi, neye kötü denmesi gerektiğini belirleyen yabancı bir etki kendini gösterir. Kendi hisleri insanı bu yola yönlendirmediğine göre, bu yabancı etkiye boyun eğmek için bir gerekçesi olmalı. Bu gerekçe, insanın çaresizliğinde ve diğerlerine bağımlılığında kolaylıkla keşfedilebilir, ve en doğru şekilde sevgiyi kaybetmekten korkmak olarak tarif edilebilir. Bağımlı olduğu kişinin sevgisini kaybederse, insan birçok tehlikeye karşı korumasını da kaybetmiş olur. Her şeyden önce, bu kendinden üstün insanın, üstünlüğünü onu cezalandırarak göstermesi riskine maruz kalır. Yani kötü öncelikle, insanın sevgi yitimi ile tehdit edildiği her şeydir; insan bu kaybın korkusu ile kötüden kaçınmalıdır. Dolayısıyla kötülüğün çoktan yapılması veya yapılmak istenmesi çok az önem taşır; eğer otorite bunu fark ederse, her iki durumda da tehlike ortaya çıkar ve otorite her iki durumda da benzer şekilde davranabilir. </span></p>

    <p class="Normal para-style-override-7"><span class="char-style-override-5">İnsan buna “kötü vicdan” der, ama aslında bahsedilen durum bu ismi hak etmez. Çünkü bu aşamada suçluluk hissi açık bir şekilde sadece sevgiyi kaybetmekten korkmaktır. Yani “sosyal” bir korkudur. Küçük çocuklarda durum başka türlü olamaz. Fakat yetişkinlerde dahi durum çok değişmez; onlarda da babanın veya ebeveynlerin yerini geniş insan topluluğu alır. Sonuç olarak, insanlar, otoritenin haberdar olmayacağına emin oldukları müddetçe, veya otoritenin yaptıkları nedeniyle onları suçlayamayacağı durumlarda, kendilerine düzenli olarak hoşluk hissi vadeden kötüyü gerçekleştirme izni verirler. Korkuları sadece yaptıklarının keşfedilmesi durumunda geçerlidir. Günümüz toplumu genel olarak bu şekilde düşünülmektedir.</span></p>

    <p class="Normal para-style-override-7"><span class="char-style-override-5">Büyük bir değişiklik, otoritenin süper egonun kurulmasını takip eden içselleştirilmesiyle devreye girer. Böylelikle vicdan fenomeni yeni bir aşamaya taşınmış olur. İşte şimdi vicdan ve suçluluk hissinden bahsedebiliriz. Bu noktada yakalanma korkusu ve kötü olanı yapmak ile yapmayı istemek arasındaki fark tamamen akıldan çıkar; çünkü hiç bir şey kendini süper egodan gizleyemez, düşünceler bile. Durum gerçek ciddiyetini kaybetmiştir, çünkü yeni otoritenin, yani süper egonun, düşündüğümüz kadarıyla, birbirlerine ait olma durumunda bulunduğu egoya kötü davranmaya niyeti yoktur. Ama geçmişte kalanın ve bastırılmış olanın canlı kalmasına izin veren oluşumun etkisi kendini bir şeylerin temelde başlangıçtaki gibi kalmasıyla gösterir. Süper ego, günahkâr egoya aynı kaygı duygularıyla acı çektirir ve egonun dış dünya tarafından cezalandırılmasına izin vermek için fırsat kollar. </span></p>

    <p class="Normal para-style-override-7"><span class="char-style-override-5">Bu ikinci gelişim aşamasında vicdan, birincisine yabancı olan, artık kolayca açıklanamayacak bir tuhaflık gösterir. Bir insan ne kadar erdemliyse, davranışları o kadar sıkı ve şüphelidir. Öyle ki sonunda kutsallığı en son noktaya taşıyanlar kendilerini en kötü günahkârlıklarla suçlarlar. Erdem, böylelikle vadedilmiş mükâfatının bir parçasını yitirir, uysal ve kanaatkâr öğretmeninin, yani egonun güveninin tadını çıkaramaz ve görünüşe göre bu güveni kazanmak için boşuna çabalar. Şimdi birileri bize bunlar hazırlanmış, yapay zorluklardır diye itiraz edecektir. Daha sıkı ve tetikte bir vicdan tam da ahlaklı insanı tanımlayan çizgidir diyeceklerdir. Eğer azizler kendilerini günahkâr olarak tanımlıyorlarsa bunda haklılık payı yok değildir; özellikle yüksek oranda maruz kaldıkları dürtülerin tatmininin, günahlarına içten eğilimleri düşünüldüğünde yanlış yapmıyorlardır. Çünkü günahlar bilindiği üzere genel olarak sürekli inkâr ile yalnızca büyürler. Öte yandan ara sıra gelen tatmin günahları en azından bir süre için tenzil eder. Etiğin problem konusunda çok zengin bir alanına dair diğer bir gerçek, yani aksilik, süper egoda vicdanın gücünü çok artıran dışsal inkâr ve yoksunluktur. İnsanın hayatında işler yolunda gittiği sürece vicdanı da yumuşak olur ve egoyu her surette kendi haline bırakır. Ama insanın başına bir talihsizlik gelmeye görsün, kendi içine döner, günahkârlığını görür, vicdani isteklerini artırır, kendine kaçınmalar uygular ve tövbelerle kendini cezalandırır. Bütün insanlar kendilerine böyle davrandılar ve hâlâ davranmaya devam etmektedirler. Ancak bu, çocukluktaki esas vicdan aşaması ile rahatlıkla açıklanabilir. Bu aşama, süper egonun içine yansıtıldıktan sonra bırakılmaz, daha ziyade yanında ve arkasında olmaya devam eder. Kader ebeveyn yetkisinin yerine konulur; insanın başına talihsiz bir olay gelince, insanın bu yüksek güç tarafından artık sevilmediği ve bu sevginin yitirilmesi ile tehdit edildiği anlamına gelir. İnsan mutlu zamanlarında ihmal etmek isteyeceği bu yeni ebeveyn temsilcisine süper egoda teslim olur. Katı bir dinsel açıdan kader, sadece tanrısal iradenin ifadesi olarak görüldüğünde bu, özellikle anlamlı hale gelir. İsrail halkı kendini tanrının seçilmiş çocuğu olarak gördü ve bu büyükbaba, seçilmiş halkın başına talihsizlik üzerine talihsizlik gönderince, bu ilişkide bir yanlış görülmedi veya tanrının gücü ve adaletinden şüphe duyulmadı. Daha ziyade halk, günahkârlıklarını önlerine serecek peygamberler yarattı. Ve İsrail halkı, bu suçluluk duygusu içerisinden, çok sıkı kuralları olan, ruhban sınıfı bazlı bir din çıkardı. İlkel insanın ne değişik davrandığı kayda değer! Başına bir talihsizlik geldiğinde ilkel insan kendini değil, görevini açıkça yerine getirmemiş olan fetişini suçluyor ve kendini cezalandıracağına fetişini dövüyor. </span></p>

    <p class="Normal para-style-override-7"><span class="char-style-override-5">Suçluluk hissinin iki kökeni olduğunu biliyoruz: otoriteden korku ve sonradan eklenen süper egodan korku. Birincisi dürtü tatmininden vazgeçmeye zorlarken diğeri ise cezalandırma dışında, yasaklı arzuların varlığını sürdürmesi süper egodan saklanamadı diye eziyet eder. Süper egonun sertliğinin ve aynı zamanda vicdanın taleplerinin nasıl anlaşılabileceğini de gördük. Dış otoriteden çözülmüş ve kısmi olarak onun yerini alan vicdan talepleri, dış otoritenin sıkılığını uygulamaktadır. Böylelikle dürtü feragatinin suçluluk hissiyle nasıl bir ilişkide durduğunu görürüz. Temelde dürtüden feragat, dış otoriteden korkunun sonucudur; insan sevgiyi kaybetmemek için tatminden vazgeçer. İnsan feragat ettiyse, dış otoritenin işi sonlanır ve suçluluk hissinin kalmaması gerekir. Süper egodan korkma durumu farklıdır. Burada dürtüden feragat etmek yeterli olmaz, çünkü arzu varlığını sürdürür ve kendini süper egodan saklayamaz. Feragatin gerçekleşmesine rağmen bir suçluluk duygusu meydana gelir ve bu, süper egonun görevlendirilmesinin, veya vicdan oluşumunun, ekonomik bir dezavantajıdır. Böylelikle dürtüden feragatin artık tam özgürleştirici bir etkisi yoktur; artık erdemli kişi kendini tutmak suretiyle sevginin teminat altına alınışıyla ödüllendirilmemektedir. Tehditkâr, dışsal bir mutsuzluk – sevginin kaybı ve ceza, dışsal otorite açısından – suçluluk duygusunun yarattığı gerilimle, sürekli olan içsel bir mutsuzluk ile değiştirilmiş olur. </span></p>

    <p class="Normal para-style-override-7"><span class="char-style-override-5">Bu ilişkiler o kadar karışık ve aynı zamanda o kadar önemli ki, kendimi tekrar etme tehlikesine rağmen bu ilişkilere başka bir açıdan değinmek istiyorum. Zamansal sıra şöyle olmalı: her şeyden önce dışsal otoritenin agresyonundan korkmanın sonucu olarak dürtü feragati gelir) bu tabii ki sevgiyi kaybetme korkusunun sonucudur, çünkü sevgi cezanın agresyonundan korur), bunu içsel otoritenin kurulması ve içsel otorite korkusu, yani vicdan korkusu sonucu dürtü feragati izler. İkinci durumda kötü bir şey yapmakla kötü bir şeye niyetlenmek eşit değerde görülür, bu nedenle suçluluk hissi ve cezalandırma ihtiyacı ortaya çıkar. Vicdanın agresyonu, otoritenin agresyonunu muhafaza eder. Buraya kadar her şey tamamen açık, ama talihsizliklerin vicdanı güçlendiren etkisi (dışarıdan dikte edilen feragatlerin) için ve en iyi ile en itaatlilerin olağanüstü sıkılıktaki vicdanları için açıklama alanı nerede bulunuyor? Vicdanın iki özel durumunu da önceden açıklamıştık, ama büyük ihtimalle açıklamamızın her şeyi sonuna kadar açıklamadığı, ve bir kısmın açıklanmamış kaldığı izlenimi var. Burada, tamamen psikanalize özel ve insanların alışılmış düşüncelerine yabancı olan bir fikir sonunda kendini gösterir. Bu fikir konunun neden bu kadar muğlak ve anlaşılmaz görünmek zorunda olduğunu anlamamıza yardımcı olacak türde bir fikir. Bu fikir başta gerçekten vicdanın, (daha doğrusu sonradan vicdan olan korkunun) dürtü feragatinin sebebi olduğunu, ama daha sonra bu ilişkinin terse döndüğünü ifade eder. Her dürtü feragati şimdi vicdan için dinamik birer kaynak haline gelir; her yeni feragat vicdanın sıkılığını ve hoşgörüsüzlüğünü tırmandırır. Ve eğer bunu, bildiğimiz vicdanın oluşum tarihçesiyle uyumlu hale getirirsek, bize çelişkili gelen bir cümleyi kabul etmeyi denemiş oluruz: Vicdan dürtü feragatinin sonucudur; veya: bize dışarıdan dikte edilen dürtü feragati vicdanı oluşturur, bu da daha fazla dürtü feragatine kapı açar. </span></p>

    <p class="Normal para-style-override-7"><span class="char-style-override-5">Aslında bu cümleyle vicdanın daha önce bahsedilen gelişimi arasındaki çelişki o kadar da büyük değil ve bu çelişkiyi daha da azaltmanın yolunu görebiliriz. Daha kolay tasvir etmek için agresif dürtüyü örnek olarak alalım ve bu ilişkilerde hep agresyondan feragat edildiğini varsayalım. Bu tabii ki sadece geçici bir varsayım olmalı. O zaman dürtü feragatinin vicdan üzerindeki etkisi, süper egonun tatmininden kaçındığımız her agresyon parçasını üzerine alması ve bu agresyonu egoya karşı tırmandırması şeklinde olur. Ama bu, vicdanın temel agresyonunun dışsal otoritenin süregelen sıkılığı olduğu ve bu nedenle feragatle bir ilgisi olmadığı fikri ile uyuşmamaktadır. Ancak bu uyumsuzluğu, süper egonun ilk agresif donanımının başka bir türevi olarak kabul ederek yok edebiliriz. Hangi tip dürtülerden vazgeçilmesinin talep edilmesinin önemi olmaksızın çocukta, ona ilk ama aynı zamanda en önemli tatminlerini engelleyen otoriteye karşı büyük miktarda agresif eğilim gelişmiştir. Kaçınılmaz olarak çocuk, bu kindar agresyonun tatmininden vazgeçmek zorunda kalmıştır. Çocuk, bu zor ekonomik durumdan çıkmak için bilindik mekânizmaların yardımına başvurur. Bu mekânizmalar da taarruz edilemez olan otoriteyi özdeşleşme yoluyla içine alır, otorite böylelikle süper ego olur ve çocuğun kendine uygulamak isteyeceği bütün agresyonun sahibi olur. Çocuğun egosu böylesine aşağılanan otoritenin – babanın otoritesinin – mutsuz rolüyle yetinmelidir. Sıklıkla olduğu gibi, bu, durumun tersine dönmesidir. “Eğer ben baba, sen de çocuk olsaydın; sana kötü davranırdım”. Süper ego ile ego arasındaki ilişki, henüz ayrışmamış ego ve dışsal nesne arasındaki ilişkinin arzu ile bozulmuş bir dönüşüdür. Bu da tipiktir. Ama önemli fark şu ki süper egonun esas sertliği, kişinin nesnesinden (babasından) gördüğü veya görmeyi beklediğinden gelmemesinden veya artık gelmiyor olmasındandır. Süper egonun sertliği daha ziyade kişinin nesneye karşı olan kendi agresyonundan gelir. Eğer bu böyleyse, vicdanın başta kişinin kendi agresyonunun bastırmasıyla oluştuğu ve benzer bastırmalarla, ilerleyen zamanda kendini güçlendirdiği gerçekten iddia edilebilir. </span></p>

    <p class="Normal para-style-override-7"><span class="char-style-override-5">Şimdi bu iki görüşten hangisi doğru? Genetik olarak kesin görünen ilki mi, yoksa kuramı karşılayarak tamamlayan yenisi mi? Açıkça ve doğrudan gözlem tanıklığına göre ikisi de doğrulanıyor; birbirleriyle çatışmıyorlar, hatta bir noktada buluşuyorlar. Çünkü çocuğun kindar agresyonu babadan beklenen cezalandırıcı agresyonun miktarıyla belirleniyor. Ancak deneyim, çocuğun geliştirdiği süper egonun sıkılığının kendi karşılaştığı muamelenin sıkılığı ile hiçbir şekilde karşılaştırılamayacağını gösteriyor. Birbirlerinden bağımsız görünüyorlar. Çocuk, çok yumuşak bir terbiyeyle bile oldukça sert bir vicdan geliştirebilir. Bu bağımsızlığı abartmak da hata olurdu; terbiyenin sertliğinin çocuk süper egosunun gelişiminde güçlü bir etki yarattığı konusunda kendimizi ikna etmek zor değil. Sonuç olarak ortaya çıkan şu ki, süper egonun inşasında ve vicdanın oluşumunda gerçek çevrenin muhitlerinin peş peşe gelen yapısal faktörleri ve etkileri beraber çalışırlar ve bu hiç bir şekilde şaşırtıcı değildir, tam aksine böyle süreçler için geçerli olan evrensel, etiyolojik durumdur.</span></p>

    <p class="Normal para-style-override-7"><span class="char-style-override-5">Çocuk ilk büyük dürtü engellemesine çok güçlü bir agresyon ve buna uygun sertlikte bir süper ego ile tepki veriyorsa, filogenetik bir modeli izliyor ve şu an haklı görülen tepkinin ötesine geçiyordur; çünkü tarih öncesi çağların babası kesinlikle korkunçtu ve olağanüstü miktarda agresyona haizdi diyebiliriz. Bireyden filogenetik gelişim tarihine dönüldüğünde, vicdanın oluşumuna dair iki görüş arasındaki fark daha da azalır. Ancak bunun yerine, bu iki süreç arasında yeni ve önemli bir fark kendini gösterir. İnsanın suçluluk hissinin Ödipal karmaşadan geldiği ve erkek kardeşler arasında birlik ile babanın öldürülmesinden kazanıldığı varsayımını görmezden gelemeyiz. O zamanlar agresyon bastırılmazdı, daha ziyade gerçekleştirilirdi. Aynı agresyon, çocuklarda bastırma sonucu suçluluk hissinin kaynağı olmuş olmalıdır. Şimdi bir okuyucunun hiddetle şunları söylemesine şaşırmazdım: “Babanın öldürülüp öldürülmemesi önemsiz, insan her halükarda suçluluk hissine sahip oluyor!” Bu noktada biraz şüphe duyulmasına izin verilmeli. Suçluluk hissi bastırılmış agresyondan mı kaynaklanıyor, yoksa babanın öldürülmesine dair hikâye tamamen bir roman mı? İlkel insanın çocukları, babalarını bugünün çocuklarından daha mı çok öldürürlerdi? Ayrıca, bu bir roman değil de makul bir tarih ise, bütün dünyanın, insanın kendini suçlu hissetmesini bekleyeceği bir olay olmuş demektir. Çünkü kişi gerçekten haklı gösteremeyeceği bir şey yapmıştır, ve her gün meydana gelen bu durum için psikanaliz bize bir açıklama borçludur.</span></p>

    <p class="Normal para-style-override-7"><span class="char-style-override-5">Bu doğrudur ve telafi edilmelidir. Ayrıca fazla olağandışı bir sır değildir. Kişi bir suç işlerken veya işledikten sonra suçluluk hissettiğinde, bu hisse </span><span class="italik">pişmanlık</span><span class="char-style-override-5"> demelidir. Bu his tabii ki bir olayla ilgilidir ve vicdanın, yani kendini suçlu hissetmeye hazır olma halinin, olaydan önce mevcut olduğu varsayılır. Böyle bir pişmanlık bize vicdanın ve suçluluk hissinin menşeini bulmak konusunda hiçbir zaman yardımcı olamaz. Bu her gün olan durumların oluş biçimi genellikle şöyledir: bir dürtü ihtiyacı gücü sınırlı olan vicdana karşı tatminini zorla yaptıracak gücü kazanır ve tatmin sonrası ihtiyacın doğal olarak zayıflaması ile eski güç dengesi kurulur. Psikanaliz, pişmanlık nedeniyle ortaya çıkan suçluluk hissi durumunu bu tartışmaların dışında tutmakla doğru olanı yapmıştır, her ne kadar bu durum sıkça gerçekleşse de ve büyük pratik önemi olsa da. </span></p>

    <p class="Normal para-style-override-7"><span class="char-style-override-5">Ancak eğer insanın suçluluk hissi, ilkel babanın öldürülmesine gidiyorsa, o zaman da bu bir “pişmanlık” olayı olurdu. O zamanlar bu olay karşısında vicdan ve suçluluk duygusunun daha fazla mevcut olmadığı öngörüsünde mi bulunmalı? Bu durumda pişmanlık nereden geliyor? Kesinlikle, bu durum bize suçluluk hissinin gizemini açıklamalı ve sıkıntımızı sonlandırmalı. Yapacağını da sanıyorum. Bu pişmanlık, oğullar tarafından nefret edilen ama aynı zamanda sevilen babaya karşı en baştaki hissi kararsızlıktı; nefret agresyonla tatmin edildikten sonra, olay üzerine pişmanlık yoluyla sevgi öne çıktı. Baba ile özdeşleşme yoluyla süper ego dikildi, süper egoya babanın yapılan harekete vereceği gibi bir cezalandırma gücü verdi ve benzer bir hareketin tekrarını engellemesi gereken kısıtlamaları oluşturdu. Babaya karşı agresif eğilim, takip eden nesillerde de kendini tekrar ettiği için suçluluk hissi de var olmaya devam etti; bastırılan ve süper egoya devrolan her agresyon ile kendini güçlendirdi. Zannedersem şimdi sonunda sevginin vicdanın meydana gelmesindeki payı ve suçluluk duygusunun ölümcül kaçınılmazlığı arasındaki bu ikilemi tam bir netlikle kavrayabildik. Gerçekten insanın babayı öldürüp öldürmediği veya bu hareketten sakınıp sakınmadığı önemli değildir. İnsan kendini her iki durumda da suçlu bulmalıdır, çünkü suçluluk hissi kararsızlık çatışmasının</span><span class="char-style-override-6">1</span><span class="char-style-override-5">, yani Eros ile yıkım veya ölüm dürtüsü arasındaki sonsuz savaşın ifadesidir. İnsanlara beraber yaşama görevi verildiği sürece bu çatışma körüklenecektir; topluluk sadece aile formunu kabul ettiği sürece bu çatışma, kendini Ödipus karmaşası olarak ifade etmek, vicdanı devreye sokmak ve ilk suçluluk hissini yaratmak zorunda kalacaktır. Eğer bir topluluğun genişletilmesi denenirse, aynı çatışma geçmişe bağlı şekillerde güçlenecektir ve suçluluk duygusunun daha da artmasıyla sonuçlanacaktır. Uygarlık, insanların içten birbirlerine bağlandığı bir kitlede onları birleştiren, içsel </span></p>

    <p class="Normal para-style-override-8"><span class="char-style-override-5">erotik bir itici güce itaat ettiği için, bu hedefe ancak sürekli olarak büyüyüp güçlenen bir suçluluk hissiyle ulaşabilir. Babada başlatılan kitlede tamamıyla biter. Eğer uygarlık aileden insanlığa doğru gelişimin gerekli yoluysa, doğuştan gelen kararsızlık çatışmalarının ve sevgiyle ölüm dürtüsü arasındaki sonsuz anlaşmazlığın sonucu olarak uygarlık, aileye kişinin taşımayı ağır bulduğu derecelere yükselmiş suçluluk duygularıyla çözülmeyecek şekilde bağlıdır. İnsanın aklına, büyük şairin “tanrısal güçlere” karşı dokunaklı kovuşturması gelir:</span></p>

    <p class="dip" xml:lang="en-GB"> </p>

    <p class="dip" xml:lang="en-GB">1<span xml:lang="tr-TR"> Almanca’da “Ambivalenzkonflikt” olarak geçmektedir (ç.n.)</span><span></span></p>

    <p class="Normal para-style-override-11"><span class="char-style-override-5"> </span></p>

    <p class="Normal para-style-override-11"><span class="char-style-override-5">Bizi hayatın içine sürüyorsun,<br/>Zavallının suçlu olmasına izin veriyorsun,</span></p>

    <p class="Normal para-style-override-11"><span class="char-style-override-5">Sonra ona ıstırabı bırakıyorsun,<br/>Çünkü her suç intikamını dünyada alır.</span><span class="char-style-override-6">2</span></p>

    <p class="Basic-Paragraph" xml:lang="en-GB"><span class="char-style-override-9"> </span></p>

    <p class="dip" xml:lang="en-GB">2<span xml:lang="tr-TR"> Goethe – Wilhelm Meister</span><span></span></p>

    <p class="Normal para-style-override-7"><span class="char-style-override-5"> </span></p>

    <p class="Normal para-style-override-10"><span class="char-style-override-5">Ve insan her şeye rağmen kendi hislerinin girdabından efor sarf etmeden kurtulmanın yolunun, derin gerçeklerinin birkaçımıza lütfedilmiş olduğu, geri kalanlarımızın acı dolu belirsizlik ve huzursuz el yordamıyla aramalar arasında kendi yolunu bulması gerektiği bilgisiyle içini çekebilir.</span><span class="char-style-override-5"></span></p>
  </div>
</body>
</html>