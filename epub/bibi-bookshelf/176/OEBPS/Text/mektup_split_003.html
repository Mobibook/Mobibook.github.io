<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>mektup</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h1 class="h1baslik" id="calibre_toc_1">BÖCEK</h1>

    <p class="normal1">“Belki karanlık indiğinde, belki karabasanlarla boğuştuğunuzda, fırtına yaklaştığında ve gökyüzünde bulutlar birbiri üstüne yuvarlandığında, belki pencerenin ardında rüzgâr uluduğunda, belirsiz görüntüler perde arkalarında kımıldadıklarında, belki kepenkler gıcırdadığında... İşte o zaman biri konuşmaya başlarsa aydınlıklar açılır birdenbire.”</p>

    <p class="normal1">CATHERINE DAVID</p>

    <p class="normal1">Hastabakıcı kapıyı aralayarak haber verdi:</p>

    <p class="normal1">“Beş randevusu.”</p>

    <p class="normal1">“Daha kaç kişi var?” dedi doktor.</p>

    <p class="normal1">“İki.”</p>

    <p class="normal1">Her birine birer saat, yedide çıkarsam yetişirim, diye düşündü.</p>

    <p class="normal1">Televizyonda bir panele katılacaktı. Neler konuşacağını biliyordu: Toplumda ruhsal bozukluklar, başkaldırılar, cinayetler... Önündeki notlara şöyle bir göz attı:</p>

    <p class="normal1">“Çağımızda psikanalize inananlar, şimdilerde astroloji, hatta falcılarla avunuyorlar. Oysa ruh çözümü eskilerde kaldı. Dünya akıl çözümüne yöneldi. Ruh hastaları bilimsel açıdan ele alınıyorlar.</p>

    <p class="normal1">“Freud, arkeologa benzetirmiş kendini. Toprağın altında değil, ruhların derinliğinde gerçeği aramak... Gerçeği hastalarında ararken belki biraz da kendi gerçeğini araştırıyordu. Hastalarından çok kendisinin konuşması bu yüzden olmalı.</p>

    <p class="normal1">“‘İnsan bilimi’ dediğimiz şey insanı araştırmakla başlar. Antropoloji, sosyoloji, psikoloji açısından ve sosyal açıdan, her yanı ile insanı araştırmak... Ama hangi insanı? Çünkü insanlar delirdiler. Yakıp yıkıyorlar dünyayı. Orada burada savaşlar, bir avuç toprak için cinayetler, özgürlüklere faşist baskısı, daha bir sürü canavarlıklar sürüp gidiyor. İçimizdeki çocuğu yok ettik, onun saflığını saklayamadık, aydınlıklar alacakaranlığa dönüştü. Doğayı bile kirletmeyi başardık sonunda. Gökyüzünü deldik, nehirleri, denizleri pislettik, suları zehirledik. Gene de biz, doktorlar, dışarıdaki savaşlara karşı elimiz kolumuz bağlı kalsa bile içimizdeki savaşları bilimle yenmeye çabalıyoruz. Hastanın içindeki korkuları, parçalanmaları önlemek, yenmek için onu gerçeklere doğru sürüyoruz. Genellikle susup karşımızdakini konuşturmaya zorlamamızın nedeni bu. Çünkü aydınlık, konuşulan sözcüklerin içinde. Konuşmaya karar verdiğimizde anlamaya başlıyoruz, daha doğrusu kendimizi buluyoruz.”</p>

    <p class="normal1">Önündeki notlardan birkaçını çizip çıkardı. Canı sıkılmışçasına kaşları çatıldı. Bütün bunları yeniden konuşmak! Paneli yöneten eski bir arkadaşıydı. Onun diretmesi yüzünden panele katılmayı kabul etmişti. Günün yorgunluğundan sonra spotların altında terleyerek boşuna bir gevezelik...</p>

    <p class="normal1">Hastabakıcı kapının önünde durmuş bekliyordu. Notlarını katlayıp cebine koydu. Hastabakıcıya,</p>

    <p class="normal1">“Sıradakini içeri al,” dedi.</p>

    <p class="normal1">Çıkan hastanın fişini, ilaç listesini toparlayıp dosyayı kapadı. Yanındaki küçük masaya, fişlerin dizim dizim durduğu çekmeye koydu.</p>

    <p class="normal1">Hastalarını, üstü boş bir masa, güleryüzle karşılamak, yalnız onları bekliyormuş, onların derdinden başka bir şey düşünmüyormuş izlenimini vermek, her zaman işini kolaylaştırırdı.</p>

    <p class="normal1">İçeri genç bir kadın girdi. Bir şey bekler gibi kapının önünde durdu. Masaya, masanın önündeki yüksek arkalıklı kara deri koltuğa, çıplak duvarlara, kauçuk ve benzeri yeşil bitkilerin uzayıp birbirine karışarak pencere önünü kapatan kocaman karınlı büyük, beyaz saksılara baktı.</p>

    <p class="normal1">Freud’ün yeşil şezlongunu arıyor, diye düşündü doktor. Ayağa kalktı. Kara koltuğu işaret ederek,</p>

    <p class="normal1">“Buyrun,” dedi.</p>

    <p class="normal1">Kadın yürüdü. Masanın önündeki koltuğa oturdu. Omzuna astığı çantasını yavaşça yere, yanına bıraktı. Bir şey söylemeden öylece kaldı.</p>

    <p class="normal1">Doktor, yeni bir dosya açmak için yan çekmedeki sarı fişlerden birini çıkardı. Fişi doldurmaya hazırlanarak anlayışlı bir gülüşle kadına baktı. Profesyonelliğin, iyi bir ruh doktoru olmanın kurallarından biri de oyuncu olmaktı. Randevuların yazılı olduğu ajandayı önüne çekerek kadının adını, soyadını yazdı sarı kartona. Sonra bilinen sorulara geçerek, yaşını, doğum yerini, adresini, telefonunu not etti. Kırkını geçmiş olmasına şaştı. Çok daha genç görünüyordu.</p>

    <p class="normal1">Evliydi. Çocuğu yoktu. Önemli bir hastalık geçirmemişti. Küçükken apandisit ameliyatı, birkaç çocuk hastalığı...</p>

    <p class="normal1">Sorular bittiğinde, doktor kollarını kavuşturdu. Saatine baktı.</p>

    <p class="normal1">“Şimdi konuşalım,” dedi. “Anlatın bana.”</p>

    <p class="normal1">Kadın durgun ve tedirgin,</p>

    <p class="normal1">“Sizin sorularınızla başlayacağımızı sanıyordum,” dedi.</p>

    <p class="normal1">“O daha sonra,” dedi adam gülerek.</p>

    <p class="normal1">Kadının sıkılmışçasına gözlerini kaçırdığını görünce,</p>

    <p class="normal1">“Benimle rahatça konuşabilirsiniz,” dedi. “Size yardım etmekten başka amacı olmayan biri var karşınızda. Doktor olduğumu unutun.”</p>

    <p class="normal1">Kadın oturduğu yerde doğruldu. Yüzü bembeyazdı. Gözbebeklerinin genişleyip büyüdüğünü gördü doktor. Karşısında oldukça ciddi bir ‘vaka’ olduğunu anladı.</p>

    <p class="normal1">“Düşündüğüm gibi değilmiş,” dedi kadın. “Siz de düşündüğüm gibi değilsiniz.”</p>

    <p class="normal1">“Freud’ün sakalını, şezlongunu arıyordunuz belki,” diye güldü adam. “Avrupa, sonunda Freud’ü Amerika’ya yolcu edip rahatladı. Bizim kuşak sizin gibilere hasta diye bakmıyor, insan diye bakıyor.”</p>

    <p class="normal1">Başlangıçta hastalıktan başka şeyler konuşmak işe yarardı.</p>

    <p class="normal1">“Oturduğunuz koltuk, yeteri kadar geniş ve rahat sanıyorum. Gevşeyin, rahatlayın ve biraz kendinizden söz edin bana.”</p>

    <p class="normal1">“Bir şezlonga uzanıp gözlerimi kapayarak, sizi görmeden konuşmayı yeğlerdim,” diye oturduğu yerde sinirle kıpırdadı kadın. Hemen kaçıp gitmek istediği belliydi. Hep öyle olurdu ilk seanslarda.</p>

    <p class="normal1">Hepsi de bizi tiyatro dekoru içinde görmek isterler, diye düşündü doktor.</p>

    <p class="normal1">“Benimle konuşmazsanız zamanı boşuna harcamış oluruz,” dedi.</p>

    <p class="normal1">“Şimdi biraz daha iyiyim.”</p>

    <p class="normal1">“Öyleyse konuşalım.”</p>

    <p class="normal1">Yanlış bir soruyla başlarsa hastanın sabun gibi elinden kayıp gideceğini biliyordu.</p>

    <p class="normal1">“Bir ‘cure Freudien’ değil sizinle yapmak istediğim, yalnızca konuşmak.”</p>

    <p class="normal1">Kadının kolayca kendisini bırakmayacağını anlamış, bundan da hoşlanmıştı biraz.</p>

    <p class="normal1">Kadınlara karşı olan eğilimi ile ünlenmiş doktorlardan biriydi. Kadın hastalarının kimiyle yattığı söylenirdi. Dedikodular kulağına geldiğinde ‘kestirmeden tedavi’ diye alay ederdi omuz silkip. Çapkınlığını kanıtlamasını bekler gibi merakla gelen kadın hastaları vardı. Çoğu düş kırıklığına uğrayıp bir daha uğramaz, arkasından pis söylentiler çıkarırlardı. Umurunda değildi. Son zamanlarda arasında Amerika hayranı hastaları çoğalmıştı. On beş günde bir, ayda bir dertlerini dökmeye, rahatlamaya geliyorlardı. Onlar için bir doktordan çok, yakınmalarını dinleyip saklayacak bir dosttu. Bu başka! diye düşündü kadına bakarken. Soylu bir güzelliği vardı. Gözlerinin gizemli karanlığına çekiyordu insanı. Erkeksi giyimi kapıdan girdiğinde ilgisini çekmişti. Kurşunî etek ceket, beyaz tişört, topuksuz pabuçlar. Kadınlığını saklamak istercesine, savaşa hazır bir asker gibi. Yüzü kasılmış, koltuğun iki yanında yumrukları sıkılmış, kıpırdamadan duruyordu karşısında.</p>

    <p class="normal1">“Çocukluğunuzdan başlayalım,” dedi doktor.</p>

    <p class="normal1">“Çok mutlu geçti,” dedi kadın. “Şımartılmış, her dediği yapılan. Yalnız kardeşlerim, anam, babam değil, ev halkı tapardı bana.”</p>

    <p class="normal1">“Kalabalık bir aile, öyle mi?”</p>

    <p class="normal1">“Evet, kalabalıktık ve çok mutluyduk.”</p>

    <p class="normal1">Kısa sorulara kısa yanıtlar birbirini kovaladı.</p>

    <p class="normal1">Babası öleli birkaç yıl olmuştu. Ablası kocasıyla Amerika’da yaşıyordu. Erkek kardeşi de öyle. Annesi teyzesiyle oturuyordu. Sık sık buluşuyorlardı. Ama son günlerde onlardan da uzaklaşmıştı. Kimseyi görmek istemiyordu.</p>

    <p class="normal1">“Kocanız?”</p>

    <p class="normal1">Kocasıyla sevişerek evlenmişlerdi. Aralarında anlaşmazlık yoktu.</p>

    <p class="normal1">“Çocuk?”</p>

    <p class="normal1">Çocuk yapmayı ikisi de istememişlerdi. Böyle bir dünyaya çocuk getirmenin saçmalığını düşünerek. Sevecekleri birinin acı çekmesinden korktukları için. Yakınlarının çocuklarıyla oyalanmak onlara yetiyordu.</p>

    <p class="normal1">Koltuğun iki yanındaki yumrukları gevşemişti, daha sakin görünüyordu.</p>

    <p class="normal1">“Bir kahve, çay, size ne ikram edebilirim?” diye sordu doktor.</p>

    <p class="normal1">“Hiçbir şey. Sigara içebilir miyim?”</p>

    <p class="normal1">“Tabii içersiniz.”</p>

    <p class="normal1">Bunu herkese yapmazdı. Kadının gerginliğini yok etmek, yakınlaşmayı sağlamak istiyordu bir an önce.</p>

    <p class="normal1">Güzel bir adam değildi. Sırasında baştan çıkarıcı olmayı başarmasını bilirdi. Hınzır, dayanılmaz bir yanı vardı. İstediğinde, bu yanını kadınlara karşı ustalıkla kullanırdı.</p>

    <p class="normal1">Nasıl bir şey kadın dediğin? Bunu zaman zaman kendi kendisine sorduğu olurdu. Kafası nasıl işliyor bunun? Bu kadar korkuyla sakladığı nedir? Ruhları var mı bunların, bilinçaltıları var mı?</p>

    <p class="normal1">Gözlerini üstünden ayırmadan, kadının çantasından sigara paketini çıkarışını, çakmağı yakışını seyretti. Onu konuşturmak, düşüncelerini buyruğu altına almak. Bunun güç olacağının bilincindeydi. Bu tip hastalar, dokunulduğunda ince bir cam gibi kırılıp parçaları insanın elinde kalırdı. Karşısına oturur oturmaz anlamıştı ne kadar kırılgan olduğunu. Böyle birinde gerçek ‘ben’i bulmak, kendisinin ne olduğunu bilmediği o ‘şey’i açığa çıkarmak uğraşa bağlıydı.</p>

    <p class="normal1">Kadın, sigarasından derin bir nefes çekerek dumanların ardında sakladı yüzünü. Alaycı bir sesle,</p>

    <p class="normal1">“Verdiğim yanıtlar yetmez mi?” iye sordu.</p>

    <p class="normal1">“Yeterli değil,” dedi doktor. “Başlangıçta kimlik kartınızla oyalandık, o kadar.”</p>

    <p class="normal1">Gözleri kadının üstünde, ceplerini karıştırdı, yassılaşıp buruşmuş sigara paketini çıkarıp kendisi de bir sigara yaktı.</p>

    <p class="normal1">“Çok sigara içiyorum,” dedi. “Hastaları rahatsız etmemek için kendimi zor tutuyorum. Siz de çok içiyorsunuz sanırım?”</p>

    <p class="normal1">“Son zamanlarda iki pakete çıkardım,” dedi kadın.</p>

    <p class="normal1">Sesi daha rahattı. Bacak bacak üstüne atarak arkasına yaslandı.</p>

    <p class="normal1">“Son zamanlarda ne oldu?”</p>

    <p class="normal1">“Son zamanlar Böcekle başım dertte.”</p>

    <p class="normal1">Bunu söyler söylemez yüzü değişti. Kaşları çatıldı, öfkeyle baktı adama.</p>

    <p class="normal1">“Gerçeği isterseniz Böcek uzun zamandır vardı.”</p>

    <p class="normal1">Doktor kımıldamadan, sesini çıkarmadan sigarasını içmeyi sürdürdü. Böyle zamanlarda ürkütmemek, başlamışken susturmamak gerekirdi hastayı.</p>

    <p class="normal1">“Size bunu anlatmaya geldim,” dedi kadın. “Kimseye anlatamadım. Bana deli demelerinden korkuyorum. Yalnız bir kez kocama anlatacak oldum; gülüp geçti.”</p>

    <p class="normal1">Sustu. Ağlamaya başladı. Yaşlarla dolu bir sesle,</p>

    <p class="normal1">“Kimse beni anlamıyor,” dedi.</p>

    <p class="normal1">Doktor ayağa kalktı. Yan masaya doğru eğildi. Elinde bir tomar kâğıt mendille yaklaştı, kadına uzattı.</p>

    <p class="normal1">“İstediğiniz kadar ağlayabilirsiniz,” dedi. “Yalnız sorularıma açık yanıtlar istiyorum. Derdinizin kökenine inmek ikimizin elinde. Şimdi baştan alalım.”</p>

    <p class="normal1">Gidip yerine oturdu. Sigarasını tablaya bastırdı. Kadının tablanın kenarına koyduğu, külü uzamış sigarasını söndürdü.</p>

    <p class="normal1">Kadın, kâğıt mendilleri bir bir kullanarak gözlerini, burnunu sildi. Yatışmış görünüyordu.</p>

    <p class="normal1">“Böceği anlattığımda size...” diye başladı.</p>

    <p class="normal1">“Önce biraz toparlayalım,” dedi doktor. “Yaşamınızda gizli kalmış bir ensest olayı yok. Çocukken daha sonra da hiç olmamış. Anlattığınıza göre aydın bir aileden geliyorsunuz. Sizi hiçbir şekilde, hiçbir şeye zorlamayan... Severek evlenmişsiniz ve kocanızla mutlu bir yaşamınız var.”</p>

    <p class="normal1">“Böcek hayatımıza girene kadar,” dedi kadın.</p>

    <p class="normal1">“Nasıl girdi yaşamınıza?”</p>

    <p class="normal1">Bir paranoya diye düşündü. Bilincini yitirmiş. Ne yaptığını, neden yaptığını bilmeyen. Kendini saklamak için garip açıklamalarla beni oyalayıp mat etmeye çabalayan bir yalancı. İnsan ruhunun saklısını yakalamak, birdenbire çakan ışıkta öbür ‘beni’ meydana çıkarmak? Kimi hastalarda bunun güç olduğunu biliyordu. Hoşuna giden de işin bu yanıydı. Hastanın kendisinin bile bilmediği ikinci kişiliğini, ilişkilerinin altında yatan gizleri bulup çıkarmak! Güç bir bilmeceyi çözercesine... İnsan bir bilmeceydi aslında. En çok kadınlarda güçlük çekiyordu. Erkeklerden daha saklayıcıydılar. Kadının yaşlarla dolu gözlerinde korkuyu gördü. Yanakları kızarmıştı. Boynu, elleri de kızarıyordu yavaştan. Zile bastı. Gelen hastabakıcıya kahveyle su getirmesini söyledi. Hastabakıcı alışıktı, kadına şöyle bir bakıp çıktı. Biraz sonra iki kahveyle suyu getirdi. Su bardağını kahveyle beraber küçük tepside, kadının önüne doğru itti doktor.</p>

    <p class="normal1">“Biraz su için,” dedi. “Sık sık oluyor mu bu krizler?”</p>

    <p class="normal1">Kadın, kahveyle suya dokunmadan mırıldandı:</p>

    <p class="normal1">“Şimdi geçer.”</p>

    <p class="normal1">Eliyle boğazını tutuyordu. Güçlükle yutkunur gibiydi. Dudaklarını kısmış, başını sallıyordu iki yana. Sonra yavaş yavaş duruldu. Arkasına yaslandı. Geniş bir soluk aldı.</p>

    <p class="normal1">“İşte böyle,” dedi. “Ne zaman ‘O’ndan söz etmeye kalksam boğmak istiyor beni.”</p>

    <p class="normal1">“Sizi boğmak isteyen korkunuz,” dedi doktor. “Konuşmaya başladığınızda, korkunuzu yenebildiğinizi de göreceksiniz, her şey aydınlığa çıkacak. Bütün dünya konuşabilse korkusuz ve açık, birçok soruna çare bulunur, inanın bana.”</p>

    <p class="normal1">Her şey daha iyi mi giderdi gerçekten? Televizyondaki konuşmasında buna ne kadar önem verdiğini anlatacaktı. Bütün giz, sözcüklerde, seslerdeydi. Doğan çocuğun ana karnının sıcağından soğuk dünyaya çıkar çıkmaz korkuyla ağlaması gibi, ilk sesle, kimsenin bastırmaya kalkmadığı ilk özgür haykırış... Böyle birşeyler geçti aklından.</p>

    <p class="normal1">“Korkusuz yaşamak için gerçekleri apaçık görmek, konuşmak gerek,” dedi. “Benim işim, korkularınızı yenmenize yardım etmek, konuşarak gerçeği sizinle beraber bulmak.”</p>

    <p class="normal1">Bilinçaltını karıştırıp toz duman etmek! diye içinden alay etti.</p>

    <p class="normal1">Kadın masanın üstünde duran bardağı alıp ağır ağır su içti. Kahvesine dokunmadan. Doktor, soğumaya başlayan kendi kahvesini birkaç yudumda bitirdi.</p>

    <p class="normal1">“Halusinasyonlar ne zaman başladı?” diye sordu.</p>

    <p class="normal1">“Halusinasyon filan yok,” dedi kadın, kızmışçasına. “Başıma gelen inanılmaz olayı anlatmak için geldim size. Ben aptal değilim. Size gelmeden önce bir sürü kitap okudum. Libido, ölüm korkusu, ensest, rüyalar, bunlar ruh bilimcisi geçinen, mutluluk satıcısı kimi doktorların palavraları. Sizin onlardan olmadığınızı biliyorum. Bende olmayan şeyleri boş yere aramayın. Gerçeği anlatmak istiyorum size. Çok güç olduğunu biliyorum. Beni anlayacak, sırrımı paylaşacak birini arıyorum ben. Anlatmazsam dayanamayacağım. Bu sıkışıklık içinde, bu... Bu, bu Böcek...”</p>

    <p class="normal1">Derin soluklar alarak sustu, arkasına yaslandı.</p>

    <p class="normal1">Çetin ceviz! diye düşündü doktor. Kollarını masaya yaslayıp öne doğru eğildi.</p>

    <p class="normal1">“Şimdi bana Böceği anlatın,” dedi. “En başından başlayarak.”</p>

    <p class="normal1">Kadın titreyen ellerini birbirinin içinde saklayarak,</p>

    <p class="normal1">“İki yıl önceydi,” diye başladı. “Onu yatağımda buldum. Bir geceyarısıydı. Kaşınarak uyandım. Örtüleri atıp baktım, koskocaman kara bir Böcek bacaklarımın arasında dolaşıyordu. Ben örtüleri açar açmaz çarşafların içinde kayboldu. Kocamı uyandırdım bağırarak. İkimiz kalktık. Örtüleri silkeledik. Yatağın her yanına baktık, Böcek yoktu.”</p>

    <p class="normal1">“Bir hamamböceği?” dedi doktor.</p>

    <p class="normal1">“Evet, öyle bir şey. O gece sabaha kadar uyuyamadım. Kaşındım durdum. Gitmediğini, üstümde gezindiğini hissediyordum. Kaşındığım yerler kabarıyor, kanatıyordum her yanımı. Sabah banyo yaptım. Örtüleri değiştirdim. Tedirgindim. Böcek aklımdan çıkmıyordu. Oralarda bir yerde olduğu, beni gözlediği gibi garip bir duygu vardı içimde. Aldanmadığımı gece anladım. Bu kez göğüslerimde kaşıntıyla uyandım. Fırlayıp ışığı yaktım. Oradaydı, göğsümün üstünde. Işığı yakınca kaçıp kayboldu. Sanki bedenimde bir yere saklandı. Derimin altında, her yanımda dolaşıyor, oradan oraya kayıp kayboluyordu.”</p>

    <p class="normal1">Sustu. Büyümüş gözlerle doktora bakıyordu.</p>

    <p class="normal1">“Hâlâ içinizde mi?” dedi doktor.</p>

    <p class="normal1">‘Evet’ anlamına başını salladı kadın. Kaşınmak istercesine kollarına, boynuna dokundu.</p>

    <p class="normal1">Doktor, önündeki bloknota birkaç not aldı. Daha çok, kadının yatışmasını beklemek için birşeyler yazar görünüyordu. Sayfanın ortasına yalnızca üç sözcük karalamıştı: ‘Paranoyak Had safhada.’ Başını kaldırdığında sordu:</p>

    <p class="normal1">“Hayvanlardan çok korkuyorsunuz, öyle mi?”</p>

    <p class="normal1">“Çok korktuğum doğru,” dedi kadın.</p>

    <p class="normal1">“Sürüngenlerden daha çok?”</p>

    <p class="normal1">“Evet, en çok onlardan. Ama bu içimdeki başka, bu korkunç, bu benimle yaşıyor ve onu yok etmek olanaksız.”</p>

    <p class="normal1">“Çocukluğunuzda örümcek, akrep, öyle birşeyler ısırdı mı bir yerinizi?”</p>

    <p class="normal1">“Hayır, hiç öyle bir şey olmadı.”</p>

    <p class="normal1">“Bir çocuk, bir erkek çocuk örneğin?”</p>

    <p class="normal1">“Saçma! Gene cinsel sorulara dönüyorsunuz, değil mi?”</p>

    <p class="normal1">“Siz değil, soruları ben soracağım.”</p>

    <p class="normal1">Ciddileşmişti. Gözlerinin içine bakıyordu kadının. Böyle bir ‘vaka’ya ilk kez rastlamanın şaşkınlığı içindeydi biraz. Ama düşüncelerini saklamasını iyi bilirdi. Hastaya katı davranmanın zaman zaman yararlı olduğunu görmüştü.</p>

    <p class="normal1">Eliyle masanın üstünü süpürür gibi bir hareket yaparak,</p>

    <p class="normal1">“Böceği şimdilik bırakın, çocukluğunuzu anlatın bana,” dedi.</p>

    <p class="normal1">“Gene başladık!” dedi kadın, öfkeli. “Benim size anlatmak istediğim, sizin anlamak istemediğiniz durum...”</p>

    <p class="normal1">Doktor sözünü kesti:</p>

    <p class="normal1">“Hemen, şimdi aklınızdan ilk geçen şeyi anlatın bana.”</p>

    <p class="normal1">Şaşırdı kadın, durakladı.</p>

    <p class="normal1">“Benimle açık konuşmaz, sorularımı yanıtlamazsanız sizin için hiçbir şey yapamam. Böcekle yaşarsınız ve sonunda sizi akıl hastanesine yatırırlar.”</p>

    <p class="normal1">“Beni deli mi sanıyorsunuz!”</p>

    <p class="normal1">“Daha değil. Aklınızdan geçeni söyleyecek misiniz?”</p>

    <p class="normal1">Zorlukla, yavaş yavaş söyledi kadın:</p>

    <p class="normal1">“Böceğin sizden korkup kaçtığını düşündüm. Sanki bir yere düşürmüştüm onu. Ya da içimde karanlık bir köşe bulup saklanmıştı. Kocamdan korkmadığı geldi aklıma. Ne zaman eli üstüme değse her yanımda koşuşmaya başlıyor, beni deliye çeviriyor. Ağzımda, gözümün içinde, kanımda, etimde duyuyorum onu. Kusuyorum banyolara kapanıp. İshal oluyorum. Tuvalette, kusmuğumda çoğalıp cıvıl cıvıl oynaştığını görüyorum. Deliye dönüyorum. Her köşeden üstüme üstüme geliyor. Karanlıkta uyumak olası değil. Karanlıkta deliye dönüyoruz, o da ben de. Sırasında büyüyor, her yanımdan sarıyor, ısırıyor, çengellerini etime gömüyor.”</p>

    <p class="normal1">Ellerini yüzüne kapayıp ağlamaya koyuldu yeniden.</p>

    <p class="normal1">Doktor yerinden kalktı. Yan odaya geçti. Burada raflar kitaplarla doluydu. Göze hoş görünen birkaç parça eşya vardı. İlaç dolabından bir tüp ilaçla kolonya şişesini aldı. İçeri döndüğünde kadın ağlamıyordu.</p>

    <p class="normal1">Bardaktaki suyu, elinde tuttuğu ilacı uzattı.</p>

    <p class="normal1">“Bunu alın şimdi,” dedi.</p>

    <p class="normal1">Kadının ürkmüşçesine geriye çekildiğini görünce,</p>

    <p class="normal1">“Ağır bir şey değil,” dedi. “Hafif bir yatıştırıcı. Reçete yazacağım. Günde üç kez, sabah, öğlen ve gece yatarken birer tane alacaksınız. İyi geleceğini sanıyorum.”</p>

    <p class="normal1">Saatine baktı. Televizyon randevusu yaklaşıyordu. İlacı içerken kadının dudaklarının titrediğini gördü. Rengi uçmuş, yanakları mermer gibi aklaşmıştı. Ağlamaktan gözleri kızarmıştı. Gene de güzeldi. Öbür kadınlar gibi, kaşlarını, gözlerini boyamamıştı.</p>

    <p class="normal1">Yeniden masasına geçip oturduğunda reçete kâğıtlarından birini önüne çekip ilacın adını yazdı.</p>

    <p class="normal1">“Günde üç kez, üçüncüsü gece yatarken,” diye tekrarladı. Gelecek hafta aynı saatte, diyecekken vazgeçti.</p>

    <p class="normal1">“İki gün sonra gelin,” dedi.</p>

    <p class="normal1">Kadın çantasını yerden aldı, ayağa kalktı. Şaşkın, çaresiz görünüyordu.</p>

    <p class="normal1">“Gelecek seansta daha çok konuşacağız,” dedi doktor. “Verdiğim ilaç iyi gelecek, göreceksiniz.”</p>

    <p class="normal1">Biraz şaşkın ve umutlu,</p>

    <p class="normal1">“Gerçek mi?” dedi kadın.</p>

    <p class="normal1">Gözleri kısılıp buğulandı, baştan çıkarıcı hınzır gülüş belirdi doktorun dudaklarında.</p>

    <p class="normal1">“Gerçek,” dedi. “Sizi kliniğe yatırmalarına karşı çıkacağız. Deli değilsiniz, hastasınız siz.”</p>

    <p class="normal1">Ağır bir hasta! diye düşündü içinden. Deliliğin eşiğinde...</p>

    <p class="normal1">Kadın para çıkarmak ister gibi çantasını açtı.</p>

    <p class="normal1">“Dışarıda hastabakıcıya ödeyeceksiniz,” dedi doktor. “Bana değil.” Yeniden saatine baktı. Kadın, hiçbir şey demeden, selâm vermeden, koşar adım çıkıp gittiğinde önündeki dosyayı kapadı, ikinci hastayı çağırmak için zile bastı.</p>

    <p class="normal1">“Psikanaliz, kendisini tanımasını bilmeyen insana, bilgisizliğe karşı tutulan yol gösterici bir ışıktır,” dedi doktor. “Hastadan çok, hastanın gizlediği ikinci benliğine yüklenilmesi, işin kolayına kaçmaktır biraz. Doktorlar var yabancı ülkelerde, örneğin Fransa’da. Seansı 3-4 franka telefonla hastalarının ruhsal sorunlarını dinleyip çözümleyen. Bana gelince, ben mutluluk dağıtıcısı, salon konuşmacısı değilim. Böceği öldürebileceğimi, sizi halusinasyonlardan, korkulardan kurtarabileceğimi söylemek yalan olur. Çok az konuşuyorsunuz. İnatla saklanıyorsunuz, sımsıkı içinizde tutuyorsunuz kendinizi. Bana yardım etmiyorsunuz. Bir klinik tedavisine gereksinmeniz var kanımca.”</p>

    <p class="normal1">Üçüncü seanslarıydı. Kadın artık ağlamıyordu. Rahat görünüyordu. Ama eskisi kadar suskun ve inatçıydı.</p>

    <p class="normal1">Doktor onu konuşturabilmek için korku dozunu arttırmaya başlamıştı. Bu yüzden ikide birde ‘klinik’ sözünü açıyor, belki ‘şok’ tedavisinin bile gerekeceğini söylüyordu. Bir yandan da, bir gün psikanaliz evrensel bir bilim dalı haline gelecek, bütün bu gevezeliklerden kurtulacağız, diye düşünüyordu.</p>

    <p class="normal1">“Beni akıl hastanesine mi kapatmak istiyorsunuz?” dedi kadın.</p>

    <p class="normal1">“Ben değil, sizi başkaları kapatacaklar belki,” dedi doktor.</p>

    <p class="normal1">Masasından kalktı. Odanın içinde bir iki tur attı. Pencerenin önüne gidip cama yaslanarak durdu. Yüzümü görmemesi daha iyi diye düşünüyordu. Onu kurtarmalıyım. Deliliğin sınırında, yanlış bir adım atarsam uçurumun dibini boylayacak. Bunu istemiyordu. Seansların saatini uzatmıştı. Hastabakıcısına aynı parayı almasını söylemişti. Kadının hastalığı kadar gizli cinselliği, çekiciliği ile çok ilginç bir kişiliği vardı. Yavaşça ve gülerek,</p>

    <p class="normal1">“Freud, biyolojiye merak sardığında, Aristo’dan beri yılanbalıklarında bile bulunmayan cinselliği aramış uzun süre. Kaç tanesini kesip biçerek. Ben sizin Böcekte arayacak değilim bunu. Sizde aramak istiyorum. Sizi konuşturarak, saklandığınız karanlıktan çekip çıkararak. Sizi, size açıklayarak. Belki o zaman ikimiz birlikte, ‘Böceği’ ezip öldürebiliriz. Birbirimizle yardımlaşarak.</p>

    <p class="normal1">Kadın, başını çevirmeden,</p>

    <p class="normal1">“Size geleli daha rahatım,” dedi. “Ne isterseniz sorun, yanıtlayacağım.”</p>

    <p class="normal1">Doktorun yüzüne inceden bir gülüş yayıldı. Baş eğiyor, teslim oluyordu. Bunun verdiği keyif hiçbir şeyle ölçülmezdi. Pencerenin önünden ayrıldı. Kadının arkasında durdu. Kızıl bir ipek yığını, gümüş bir tokayla tutturulup ensesinde toplanmış dağınık bir topuz. Ellerini omuzlarına koydu. Parmaklarının altında hafiften titrediğini duydu. Yavaşça sıktı omuzlarını.</p>

    <p class="normal1">“Şimdi konuşabiliriz,” dedi.</p>

    <p class="normal1">Arkasından dolanıp masasına oturdu. Kadının yüzüne baktı. Gözlerinin altında morluklar vardı. Mermer beyazı geniş yanakları biraz daha çökmüştü. Odanın yarı karanlığında uçup gidecek bir güzellik. Birkaç saat görünüp kaybolan kanatları zedelenmiş bir kelebek gibi, diye geçti aklından. Şairleşiyorum, diye alay etti kendi kendisiyle. Onun karşısında duygulandığı bir gerçekti.</p>

    <p class="normal1">“Psikanaliz, hastayı düşünceyle kavrayıp, ona sezgilerle yaklaşılan garip bir serüvendir,” diye başladı. “Sezgilerim Böceğin bedeninizde değil, daha çok bilinçaltında gizlendiğini söylüyor bana. İçimizde kaynayan komplekslerden, kıskançlıklardan, sevgiden, nefretten, düşmanlıklardan habersiz yaşarız çoğu zaman. Ruh doktorunun amacı sizi, sizinle tanıştırmaktır. Başlangıçta korku verir bu yaklaşımlar. Gerçek ‘Ben’i bulmak için suyu bulandırmak, içindekini akıl süzgecinden geçirmek gibi bir şey.”</p>

    <p class="normal1">Kadın başını kaldırıp şaşırmışçasına baktı. Böcekle ne ilgisi var bunların! der gibiydi.</p>

    <p class="normal1">“Son konuşmamızdan sonra dediğimi yaptınız mı?”</p>

    <p class="normal1">“Yaptım. Uykuda ısırdı beni. Korkumu yenerek usulca kalktım. Örtüyü açtım. Dışarı fırladı. Peşine düştüm. Üstüme üstüme geliyordu. Terliğimle vurdum ona. Bir kez, iki kez, üç kez vurdum. Ezilip kalmıştı parkenin üstünde. Sevinçle eğilip baktım, parkeye yapışmıştı. İki uzun ince boynuzu, kısacık, kalın bacakları vardı. Ondan yana bakmadan yatağa koşup örtüleri başıma çektim.</p>

    <p class="normal1">“Rüyanızda orada mıydı hâlâ?”</p>

    <p class="normal1">“Rüyamda mı?”</p>

    <p class="normal1">Öfkeyle doğruldu kadın. Ateş saçan gözlerle bakıyordu doktora.</p>

    <p class="normal1">“Rüya değildi. Onu gördüm, onu öldürdüm!”</p>

    <p class="normal1">“Sabah uyandığınızda?”</p>

    <p class="normal1">“Orada değildi. Yemin ederim, gece oradaydı. Ezmiştim, öldürmüştüm onu. Yeteri kadar vurmamış olmalıydım. Ne yapacağımı şaşırdım. Arkasından kaşıntılar başladı. Canavar alay eder gibi dolanıyordu içimde. Verdiğiniz ilacı aldım. Rahatladım biraz. Kocam gittikten sonra bir köşeye sinip oturdum. İlacı almaya başlayalı saatlerce kalabiliyorum oturduğum yerde. Gündüzleri Böceği daha az düşünüyorum. Günışığıyla birlikte Böcek kayboluyor ortadan. Verdiğiniz ilacın etkisi sanırım, o da benim gibi uyuşuyor. Birbirine benzeyen günlerin içinde, birbirine benzeyen usanç verici şeyleri yapmaktansa, yerimden kıpırdamadan bütün duygulardan arınıp oturmak çok daha hoşuma gidiyor. Artık resim de yapmıyorum.”</p>

    <p class="normal1">Doktor birşeyler yazdığı önündeki bloknottan başını kaldırmadan sordu:</p>

    <p class="normal1">“Resim mi yapıyordunuz?”</p>

    <p class="normal1">“Çocukluğumdan beri. Böcek yaşamıma gireli kâğıtları durmadan kara lekelerle doldurmaya başladım. Sonra onu da yapamaz oldum. Sanki kara lekelerin ardından beni gözlüyordu. Bıraktım resim yapmayı.”</p>

    <p class="normal1">“Daha önceleri nasıl resimler yapıyordunuz?”</p>

    <p class="normal1">Önemli değil gibilerden baktı kadın.</p>

    <p class="normal1">“Önemli,” dedi doktor.</p>

    <p class="normal1">“Bir yıl kadar akademiye gitmiştim. Evlenince yarıda kaldı. Evde, amatörce çalışıyordum. Doğayı yansıtıyordum aklımca resim defterlerine, kartonlara.”</p>

    <p class="normal1">“Konular neydi?”</p>

    <p class="normal1">“Konular yoktu. En çok ağaçlar, çiçekler, karşı apartmanların pencereleri. Işıklı, ışıksız. Gündüz ve gece... Bir sürü yıpranmış resim defteri, kara çizgiler, krokiler, kartonlar dolapların üst raflarını dolduruyor.”</p>

    <p class="normal1">“İlk yaptıklarınızla son yaptıklarınız arasında nasıl bir gelişme oldu?” “Çocukça şeylerdi ilk yaptıklarım. Balonlar, uzun kuyruklu uçurtmalar, vapurlar, trenler...”</p>

    <p class="normal1">“Onlar renkli miydi?”</p>

    <p class="normal1">“Renkli, hepsi birbirinden kötü.”</p>

    <p class="normal1">Doktor gülümsedi. Sevecen bakışlarıyla kadının duru, ak yanaklarını okşar gibiydi. Bu kadın hoşuma gidiyor, diye düşündü. Çok hoşuma gidiyor! Kadın hastalarının kimiyle flörte benzer yaklaşımları olmuştu. Daha çok onları yatıştırmak için. Böylesi değil. Böylesi hiç başına gelmemişti. Kadının karşısında doktorluğunu unuttuğu anlar oluyordu. Âşık mı oluyorum nedir, diye içini çekerek arkasına yaslandı.</p>

    <p class="normal1">“Biraz ara verelim,” dedi. “Sigaralarımızı yakalım, kahve içelim.”</p>

    <p class="normal1">Kadın gülümsedi. Sigara içebileceği için sevindiği belliydi. Gülünce ne kadar güzelleşiyor, diye düşündü doktor. Yanakları pembeleşiyor, kara gözlerinde çakıp kaybolan bir yıldız ışıltısı parlıyordu. Böyle saçmasapan şeyler düşündüğü için kızdı kendi kendine.</p>

    <p class="normal1">Kahvelerini içip sigaralarını söndürdükten sonra bir süre konuşmadan kaldılar. Kadın iç içe koyduğu ellerine bakıyordu. Adam, onun ellerinin ne kadar güzel olduğunu düşünüyordu. Utanmıyor değildi ona karşı duyduğu istekten. Duygularından korkar gibiydi biraz da. Masanın üstündeki kâğıtları iteleyerek düzene koydu. Kalemini bir yandan öbür yana geçirdi. Kendisini toparlamak için birkaç kez öksürdü. Bütün bunlar saçma, aklımı başıma almalıyım, diye düşündü. Doğruldu, ciddi doktor maskesini geçiriverdi yüzüne.</p>

    <p class="normal1">“Kaşıntılar nasıl son günlerde?” dedi.</p>

    <p class="normal1">Kadın, sinirli, kıpırdadı oturduğu yerde.</p>

    <p class="normal1">“Daha önce de söyledim: Kaşıntılar azaldı biraz. Onu dışlayıp dışlamadığımı, Böceği rüyamda öldürüp öldürmediğimi düşündüm ilk kez geçen gün. Bugün gelirken size Böcekten söz etmemeye kararlıydım. Korkuyorum. Böcekten söz ettiğimde, delirdiğime sizin inandığınızdan daha çok kendim inanır gibi oluyorum. Beni anlıyorsunuz, değil mi?”</p>

    <p class="normal1">“Anlıyorum,” dedi doktor. “Başka bir şey sormak istiyorum, bu seanslara başladığınızdan beri rahatladınız mı biraz? Konuşmalarımızın yararı oluyor mu?”</p>

    <p class="normal1">“Evet, biraz.”</p>

    <p class="normal1">“Deli değilsiniz, buna inandırın kendinizi. Böceği unutalım. Ezip yok ettiğinizi düşünelim. Şimdi geçen seansta olduğu gibi sorularıma açık yanıtlar vermeye çalışın. Oyun oynamak yok. Kendinizi saklamadan konuşun. Sorularıma kasılmadan, ürkmeden, o an düşündüğünüz gibi yanıt vermenizi istiyorum. Bundan sıkıldığınızı biliyorum. Sıkılmadan anlatmayı başarırsanız çözüme varmak kolaylaşır. Doktorun işi daha çok dinlemektir. Dinlemek ve karşısındakinin bilinçaltında kalan gizlerini keşfetmek... Şimdi gevşeyin ve konuşun.”</p>

    <p class="normal1">“Konuşacağım,” dedi kadın.</p>

    <p class="normal1">“İlk soruyla konuyu açalım önce,” dedi doktor. “Kocanız ve birlikteki yaşamınız?”</p>

    <p class="normal1">“Bunu size daha önce de anlattım. Birçok çiftler gibi. Ayrıntıları da ister misiniz?”</p>

    <p class="normal1">“İsterim.”</p>

    <p class="normal1">Alay eder gibi güldü kadın.</p>

    <p class="normal1">“Sabahları karşılıklı kahvaltı. Erken işe gider. Masada karşısında olmalıyım her sabah. Kızarmış ekmeğine reçel sürmemi, ilacını unutmadan vermemi ister.”</p>

    <p class="normal1">“Hasta mı?”</p>

    <p class="normal1">“Hayır, vitamin alıyor. İş yorgunu, çok çalışan bir adam o.”</p>

    <p class="normal1">“Siz neden çalışmıyorsunuz?”</p>

    <p class="normal1">“Bunu hiçbir zaman kabullenmedi.”</p>

    <p class="normal1">“Neden?”</p>

    <p class="normal1">“Beni çok sevdiği ve kıskandığı için.”</p>

    <p class="normal1">“Devam edelim, daha sonra?”</p>

    <p class="normal1">“Daha sonra, akşamları yorgun gelir. Küçük bir aperitif, yemek, televizyon önünde uyuklamak ve yatak. Hafta sonları Belgrad Ormanı, Boğaz’da yürüyüş, öğlen lokanta. Döne döne, bu hep böyle sürer gider.”</p>

    <p class="normal1">“Dostlar?”</p>

    <p class="normal1">“Çok az. Onun iş çevresinden birkaç dostu, benim arada sırada toplantılarına karıştığım ve çok sıkıldığım eski okul arkadaşlarım.”</p>

    <p class="normal1">“Yaşamında başka bir kadın?”</p>

    <p class="normal1">“Sanmam. Beni seviyor, kendine göre.”</p>

    <p class="normal1">“‘Göre’ ne anlamda?”</p>

    <p class="normal1">“Sadık, evine bağlı koca anlamında. Son zamanlarda biraz değişti. Sinirleri iyi değil. Benim için üzülüyor. Dışarı götürmek istedi, karşı çıktım. Nasıl olsa Böcekle birlikte olacağımızı biliyordum. Sonra uzman sinir doktorları aramaya koyuldu. Sonra...”</p>

    <p class="normal1">“Sonra ne oldu?”</p>

    <p class="normal1">“Sonra ben sizi buldum.”</p>

    <p class="normal1">“Neden ben?”</p>

    <p class="normal1">“Çok namlısınız. O da araştırdı. Sizin için çok iyi şeyler söylediler. Sizden yakın zamana randevu almak için araya bir doktor arkadaşınızı koyan oydu.”</p>

    <p class="normal1">Yorulmuşçasına içini çekerek,</p>

    <p class="normal1">“İşte hepsi bu,” dedi kadın.</p>

    <p class="normal1">Onun yeniden içine çekilip kaçmak üzere olduğunu anladı doktor.</p>

    <p class="normal1">“Kaçmak yok!” dedi. “‘Kocanız?’ dediğimde ilk aklınıza geleni söyleyin şimdi.”</p>

    <p class="normal1">“Bütün kocalar gibi olduğunu düşündüm. İyi bir insan olduğunu. Bir zamanlar...” Geniş bir soluk alarak, “Bir zamanlar birbirimizi sevdiğimizi düşündüm. Sevdik mi gerçekten? diye geçti aklımdan. Yoksa yalnızca bir gençlik coşkusu muydu? diye sordum kendi kendime.”</p>

    <p class="normal1">“Biraz önce sevdiğinizi söylediniz.”</p>

    <p class="normal1">“Seviyorum, o da beni seviyor. Eskisi gibi değil ilişkimiz. Olamaz da. Doğal! Bir zaman sonra aşk söner, insanlar alışır birbirine. Gene sevgilidirler, ama eskisi gibi değil. Daha çok dost olurlar. Destek olurlar birbirlerine. Benim kocam güvendiğim kişidir. O olmasa ne yapardım bilemem. ‘O olmasa’ dediğim zaman birdenbire kızıyorum. Kara bir duman sarıyor içimi sanki. ‘O olmasa gene birşeyler yapardın kahrolası, belki iyi ressam olurdun,’ diyorum. Nefret ediyorum ondan da, kendimden de. Sonra geçiyor. Onu çok sevdiğimi düşünmeye başlıyorum. O olmasa ne yapardım diye yeniden pişmanlık kaplıyor içimi. Suçluluk duygusuna kapılıyorum. Bu yüzden o ne isterse boyun eğiyorum.”</p>

    <p class="normal1">“Nelere boyun eğiyorsunuz?”</p>

    <p class="normal1">“Her şeye...”</p>

    <p class="normal1">“Peki, başka bir soru: Cinsel ilişkiniz nasıl?”</p>

    <p class="normal1">Kadın korkuyla baktı adama. Geriye doğru kaçtı koltukta. Ellerini ovuşturmaya koyuldu, sinirli.</p>

    <p class="normal1">“Bu o kadar önemli değil,” dedi.</p>

    <p class="normal1">“Önemli. Bilmem gereken şeyler var. Konuşmaktan korkmamanız gerektiğini kaç kez söyledim size. Hoşunuza gitmiyor kimi sorularım, biliyorum, ama başka çaremiz yok.”</p>

    <p class="normal1">Uğraştırıyor beni, diye birdenbire kızıverdi. Kaşları çatıldı. Ciddi, kurumlu ve uzak baktı kadına. Onun büyüyen gözlerini, solan, sedefleşen yanaklarını görünce gevşedi. Arkasına yaslandı. Gülümsemeye çalıştı.</p>

    <p class="normal1">“Bir oyundu,” dedi. “Korkup çekindiğiniz zaman daha kolay mı konuşacaksınız diye denemek istedim.”</p>

    <p class="normal1">Kadın rahatlayarak derin bir soluk aldı.</p>

    <p class="normal1">“Gerçekten korktum,” dedi. “Bir dost değil, bir yabancı buldum birdenbire karşımda!”</p>

    <p class="normal1">“Bir ruh doktoru kadar hiçbir doktor daha yakın olamaz hastasına. Sizin dostunuzum. Sizinle beraber arıyorum çareyi. Bunun için de konuşmanız, ürkmeden açılmanızdan başka çare görmüyorum. Sorularımın yanıtlarını almadan peşinizi bırakmayacağımı anlamanız gerek. Şimdi gene soruyorum: Kocanızla cinsel ilişkiniz nasıl?”</p>

    <p class="normal1">“Her kadın gibi.”</p>

    <p class="normal1">“Onunla yattığınızda orgazm oluyor musunuz?”</p>

    <p class="normal1">Küfredeceğini, kalkıp gideceğini sandı bir an doktor.</p>

    <p class="normal1">Kadın, gözleri büyümüş, yanakları kızarmış, boynunu tutuyordu. Boğuk bir sesle,</p>

    <p class="normal1">“Başlıyor!” dedi. “Böcek burada, boynumda, kollarımda!”</p>

    <p class="normal1">Silkinmek ister gibi başını oradan oraya çeviriyor, hafiften titriyordu.</p>

    <p class="normal1">Doktorun kımıldamadığını, yalnızca kendisini seyrettiğini görünce sakinleşti. Gözlerini kapayarak bir solukta söyledi:</p>

    <p class="normal1">“O boşalıp üstüme düştüğünde, orgazm olmuş gibi yapıyorum. Elimi tutarak uyuduğunda, öbür elimle kendimi doyuruyorum. Ama Böcek hayatıma gireli o rezilliğe de son verdim. Gözlerim tavanda, sabahlıyorum.”</p>

    <p class="normal1">Gözlerini açtığında yaşlar, ince, parlak izler bırakarak soluk yanaklarına aktı.</p>

    <p class="normal1">“Çok acı çekiyorum bunları size anlatırken,” dedi.</p>

    <p class="normal1">“Ne zamandan beri bu böyle?”</p>

    <p class="normal1">Kadının sustuğunu görünce kendisi yanıtladı:</p>

    <p class="normal1">“Böcek yaşamınıza girdiğinden beri mi?”</p>

    <p class="normal1">“Nasıl anladınız?” dedi kadın.</p>

    <p class="normal1">“Bir tür büyücülük bizim işimiz, unutmayın. Başka bir soru: Kocanız yalanlarınızın farkında mı?”</p>

    <p class="normal1">“O benim sinirlerimin bozulduğuna inanıyor. Bu yüzden eskisi gibi olmadığımı düşünüyor sanırım. Böcek olayına çok sinirleniyor. Konuşulmasını istemiyor. Delirmemden korktuğunun farkındayım.”</p>

    <p class="normal1">“Bu olay, cinsel açıdan uzaklaştırdı mı onu sizden.”</p>

    <p class="normal1">“Hayır, buna o kadar aldırdığı yok. Beni sevdiğini söylüyor durmadan. Böylece yatışacağımı sanıyor belki. Başka kadınlara gitmesini istemiyorsam, ona katlanmam gerekir. Başka kadınlara gitmesini istemiyorum. Onu seviyorum. Bütün bunlar Böcek yüzünden. Ne zaman üstüme çıksa Böcek deliye dönüyor. Sanki kocam değil, saldıran Böcek. Ne kadar gözlerimi kapasam bunu hissediyorum, etimde, her yanımda. Sonra kaşıntılar, sonra karabasanlar, sabahı buluyorum uykusuz.”</p>

    <p class="normal1">“Gündüzleri daha rahatsınız?”</p>

    <p class="normal1">“Daha rahatım. Verdiğiniz ilacı alalı gidip pencerenin önünde oturuyorum, ağaçlara, bulutlara, parkta oynayan çocuklara bakarak oyalanıyorum. Uyuyup kalıyorum sırasında.”</p>

    <p class="normal1">“Verdiğim hafif bir yatıştırıcı. Üçten ikiye indirebiliriz.”</p>

    <p class="normal1">“Hayır, ben halimden memnunum.”</p>

    <p class="normal1">“Benim istediğim, sizi uyuşturarak sakinleştirmek değil. Ruhsal gerginlikten, bilinçaltında saklı, nedenini bilmediğimiz bunalımların oluşturduğu korkulardan, halusinasyonlardan kurtarmak. Bunların size büsbütün sahip çıkıp getireceği kötülüklere engel olmak.”</p>

    <p class="normal1">“Böceği çıkarın yaşamımdan.”</p>

    <p class="normal1">“Gerçeğe ulaştığımızda, unutulan ya da unutulmak istenen, baskı altında tutulan duygularınız açığa çıktığında kurtulacaksınız ondan. Kendinizi bulduğunuzda...”</p>

    <p class="normal1">“Bunu yapın, beni kurtarın.”</p>

    <p class="normal1">Sesinde öyle bir yalvarış vardı ki hüzünlenmekten kendini alamadı adam. Her zaman olduğu gibi saatine baktı. Nazik ve saygılı ayağa kalktı.</p>

    <p class="normal1">“Bugünlük bu kadar yeter,” dedi. “İçeride bekleyenler var.”</p>

    <p class="normal1">Kadın hemen toparlandı, çantasını alıp doğruldu. Elini uzattı. Bunu ilk kez yapıyordu. El sıkıştılar. Elleri buz gibiydi. Avuçlarının sıcağında ısıtmak istercesine o ince parmakları sıktı doktor.</p>

    <p class="normal1">“On gün sonraya veriyorum randevunuzu,” dedi.</p>

    <p class="normal1">Elini çekti kadın. Telâşlanmışa benziyordu.</p>

    <p class="normal1">“Neden o kadar uzağa atıyorsunuz?”</p>

    <p class="normal1">“Sizi daha iyi bulduğumu göstermez mi bu?”</p>

    <p class="normal1">“İyileşmedim ben. Yalnızca uyukluyorum. Rüyalarımda bile o benimle, benim peşimde.”</p>

    <p class="normal1">“Rüyalarınızı gelecek seansta konuşacağız.”</p>

    <p class="normal1">İçini çekti kadın, dönüp kapıya doğru yürüdü.</p>

    <p class="normal1">“Bir dakika,” dedi doktor.</p>

    <p class="normal1">Yerinden kalkıp kapıya yaklaştı.</p>

    <p class="normal1">“Sizden bir şey isteyecek olsam?” dedi. “Önce ilacı ikiye indirin. Birkaç gün için ayrılamaz mısınız evden? Annenize gidin, küçük bir yolculuğa çıkın. Bir değişiklik yapın yaşamınızda?”</p>

    <p class="normal1">Kadın düşünmek ister gibi başını önüne eğdi. Başı hep öyle önünde, sordu:</p>

    <p class="normal1">“Kocamla mı?”</p>

    <p class="normal1">“Hayır, yalnız.”</p>

    <p class="normal1">“Beni bırakmak istemeyecektir.”</p>

    <p class="normal1">“Bunu başarmaya çalışın ya da kısa bir zaman için odalarınızı ayırın, uzaklaşın ondan. Bir bahane bulun. Hiç olmazsa birkaç gün, bir hafta diyelim.”</p>

    <p class="normal1">Başını kaldırıp baktı kadın. Gözlerinde öfke vardı.</p>

    <p class="normal1">“Belki de on gün,” dedi.</p>

    <p class="normal1">“Öyle olsun,” dedi doktor.</p>

    <p class="normal1">Gülümsedi. Kısa bir zaman göz göze kaldılar. Kadın güldü. Doktor onun ilk kez açık, saklamadan güldüğünü görüyordu. Biraz şaşırır gibi oldu.</p>

    <p class="normal1">“Buldum!” dedi kadın. “Sizin kime benzediğinizi buldum. Ne zamandır bunu düşünüyordum.”</p>

    <p class="normal1">Aralarında oluşan dostluktan kıvançlı, doktor da güldü.</p>

    <p class="normal1">“Kime benziyormuşum?”</p>

    <p class="normal1">“Bir Amerikalı aktöre.”</p>

    <p class="normal1">Adını söyledi aktörün. Doktor tanımıyordu. Sinemaya az gider, Amerikan filmlerinden hoşlanmazdı. Gülüşü genişledi dudaklarında. Böcekten çok az konuşmuşlardı o gün, en çok buna seviniyordu.</p>

    <p class="normal1">“Biz ruh doktorları da bir bakıma oyunculara benzeriz,” dedi. “Hastalarımızın karşısında sahne alırız.”</p>

    <p class="normal1">Uzanıp kapıyı açtı.</p>

    <p class="normal1">“Hastabakıcıya yazdırın randevunuzu,” dedi.</p>

    <p class="normal1">Kapıya yakın bir koltukta oturan solgun, sinirli genç adama bakarak, hastabakıcıya onu içeri almasını işaret¬ etti.</p>

    <p class="normal1">On gün sonra gene karşı karşıyaydılar.</p>

    <p class="normal1">Doktor, önünde bloknotu, elinden pek az bıraktığı kalemi, kısılmış, buğulu bakışında baştan çıkarıcı küçük, alaycı gülüşüyle. Kadın bacak bacak üstüne atmış oturuyordu. Sigarasını içiyordu. Onun saçlarını yaptırmış, dudaklarını boyamış olduğunu gördü doktor. Âfet olmuşsun sen! diye geçti içinden.</p>

    <p class="normal1">“Kahve içecek miyiz?” diye sordu kadın.</p>

    <p class="normal1">“Elbette içeriz,” dedi doktor.</p>

    <p class="normal1">Konuşmaya başladıklarında hastabakıcı kahvelerini getirdi. İçtiler. Yeni bir sigara yaktı kadın. Gülüşüp bakıştılar.</p>

    <p class="normal1">Doktor her zaman yaptığı gibi kollarını masaya dayadı, öne doğru eğildi.</p>

    <p class="normal1">“Şimdi anlatın,” dedi.</p>

    <p class="normal1">“Anlatacak çok bir şey yok,” dedi kadın. “Sizin ilaçlar harika! Çok iyi doktorsunuz. Herkese anlattım. Sizi göklere çıkardım.”</p>

    <p class="normal1">Saklamaya çalışmasına karşın, pembeleşen yanaklarından, parlayan gözlerinden heyecanlı olduğu belliydi. Doktor, buğulu, içe işleyen gözlerle bakıyordu ona. Geçen günler içinde hiçbir hastasını olmadığı gibi düşünmüştü onu. Toparlanmaya çalıştı. Koltuğunda tedirgin, kımıldadı. Ciddileşti.</p>

    <p class="normal1">“Beni övmeyi bırakın da anlatın,” diye tekrarladı.</p>

    <p class="normal1">“Neyi anlatayım?”</p>

    <p class="normal1">“On gün içinde olanları.”</p>

    <p class="normal1">Kadın, sinirli bir hareketle önündeki tablada sigarasını söndürdü. Önüne baktı, düşünür gibi. Başını kaldırdığında yüzü gergin, kaşları çatıktı.</p>

    <p class="normal1">“Kocamı bıraktım,” dedi birdenbire. “Güç oldu, ailem karşı çıktı, ama bıraktım!”</p>

    <p class="normal1">Doktorun şaşırmasını bekler gibiydi. Adamın kıpırdamadığını, başka bir şey anlatmasını bekler gibi yüzüne baktığını görünce, sinirli bir gülümseme belirdi dudaklarında.</p>

    <p class="normal1">“İşte bu!..” dedi öfkeli bir sesle.</p>

    <p class="normal1">“Evet,” dedi doktor. Doğrulup arkasına yaslandı. Şaşkınlığını belli etmeden, konuşmasını sürdürmesini bekler gibi durdu.</p>

    <p class="normal1">“Dışarıda, uzman bir doktora görünmek istediğimi, Amerika’ya, kızkardeşimin yanına gideceğimi söyledim ona. Bırakmak istemedi. Benimle gelecekti. En iyi kliniklerde bakılmamı istiyordu. Böcek olayı, kusmalar, kaşıntılar, bütün bunlar kötü işaretlerdi. Beni seviyordu. Beni kurtaracaktı. Bir hafta, on gün için gideceğimi, sonra döneceğimi söyledim. Yatıştırmaya çalıştım. Yatıştı, kollarımda uyudu. Ben hiç uyumadım. Yeniden sorun çıkarmaması için geceyarısı yavaşça kalktım. Çantamı topladım. Bir taksi çağırdım. Karşı tarafa, annemin evine kaçtım. Hâlâ oradayım. Boşanmaya karar verdik. Beni bırakmazsa daha da kötüleşeceğimi, delirebileceğimi söylemiş ona avukatım.”</p>

    <p class="normal1">Yorulmuşçasına arkasına yaslandı.</p>

    <p class="normal1">“Bir sigara daha içebilir miyim?” diye sordu.</p>

    <p class="normal1">Odaya girdiğindeki canlılığı kalmamıştı. Yüzü solmuştu. Gözlerinde gözyaşına benzer bir ıslaklık vardı.</p>

    <p class="normal1">Doktor yan cebinden sigara paketini, çakmağını çıkardı. Önüne doğru itti.</p>

    <p class="normal1">Sigarasını dudaklarına iliştirdi kadın. Elinde çakmak, yakmadan durdu. Ağlamamaya çalıştığı belliydi. Başardı da.</p>

    <p class="normal1">“Kolay olmadı,” dedi. “Hiç kolay olmadı.”</p>

    <p class="normal1">Sigarasını yaktığında sakinleşmişti. Yavaşça,</p>

    <p class="normal1">“Şaşırmadınız!” dedi.</p>

    <p class="normal1">Doktor sigara paketini kendi önüne çekti, sigarasını yaktı. Bir şey söylemiş olmak için,</p>

    <p class="normal1">“İyi bir doktor olduğumu söylemiştiniz,” dedi. “İyi bir ruh doktoru hiçbir zaman şaşırmaz.”</p>

    <p class="normal1">Şaşırsa bile belli etmez, diye düşündü ve alaycı bir gülüş belirdi dudaklarında. Sigarasından derin bir nefes çekerek,</p>

    <p class="normal1">“Peki Böcek?” dedi.</p>

    <p class="normal1">“Böceğin ne olduğunu, kim olduğunu siz başından beri biliyordunuz,” dedi kadın.</p>

    <p class="normal1">Birbirlerine bakıp ikisi de güldüler.</p>

    <p class="normal1">“Rüyalar?”</p>

    <p class="normal1">“Artık görmüyorum. Annemde kaldığım ilk gece girdi rüyama. Beyaz bir odadaydım. Çıplak, bembeyaz bir oda. Odanın köşesinde kara bir nokta gibi yapışmış duruyordu. Büyümeye başladı yavaştan. Korkmamam, üstüne üstüne gitmem gerektiğini biliyordum. Rüya görmekte olduğumu da biliyordum. Sizin sesiniz kulaklarımdaydı. Sizin sesinizle yürüdüm ona doğru. Ben yürüdükçe o küçüldü, küçüldü, yok oldu. Verdiğiniz ilacın da etkisi var. Her gece bir tane alıyorum ve hiçbir zaman o beyaz, boş odanın kapısını açmıyorum.”</p>

    <p class="normal1">“Artık ilacı bırakın,” dedi doktor.</p>

    <p class="normal1">“Boşanma ilâmını alınca hemen yola çıkıyorum. Yapmak istediğim ne çok şey var! Dünyayı, başka insanlar tanımak! Bütün müzeleri, galerileri dolaşacağım. Resim yapmaya başlarım belki yeniden. Keyfimce yaşamak istiyorum. Kendim için yaşamak! Özgür olmak, evet özgür, her açıdan...”</p>

    <p class="normal1">“Nasıl bir yaşam bu?” diye güldü doktor. “Nasıl bir özgürlük!”</p>

    <p class="normal1">“İstediğim zaman yatağımda yalnız yatmak, yetmez mi?”</p>

    <p class="normal1">Ayağa kalkmıştı. Çantasını alıyordu iskemlenin yanından. Gülerek,</p>

    <p class="normal1">“Ben daha önce kalktım ve siz ilk kez saatinize bakmadınız,” dedi. “Hayatımı kurtardınız. Size nasıl teşekkür edeceğimi bilemiyorum.”</p>

    <p class="normal1">Doktorun sıkıca tutan parmaklarının arasından elini çekti. Kapıya doğru koştu. Kapıda durdu. Masanın önünde, ayakta, elleri ceketinin ceplerinde, durgun gözlerle kendisine bakan adama küçük bir selâm verdi eliyle. Kuş kanadının çırpıntısı! diye heyecanlandı adam. Pembe güller açıyor sedef yanaklarında, diye düşündü. Sonsuz bir hüzünle doldu içi. Hastabakıcıyı çağırmak, salonda kaç hasta kaldığını sormak için zile uzandı.</p>

    <p class="normal1">Birkaç ay sonra bir akşamüstü telefon çaldı.</p>

    <p class="normal1">Yağmurlu, karanlık bir gündü. Doktor, son hastasından biraz önce kurtulmuştu. Hastabakıcı günlük hesabı vermiş, yeni randevuların listesini önüne bırakıp gitmişti. Yorgundu, ertesi güne yetişmesi gereken bir raporu bitirmek ve hemen çıkmak istiyordu. Her akşam olduğu gibi, her akşam uğradığı barda birkaç martini içecek, kafayı bulunca evine dönecekti. Erken yatması, erken kalkması gerekiyordu. Hastanede erken saatte randevusu vardı.</p>

    <p class="normal1">Telefon çalınca isteksiz, uzanıp açtı.</p>

    <p class="normal1">Şıkır şıkır, kristal ziller çınladı kulaklarında. Art arda sürüp giden tatlı, küçük kahkahalar. Kahkahalar arasında şakalaşmak istercesine kadının neşeli sesi.</p>

    <p class="normal1">“Siz misiniz?” diyordu.</p>

    <p class="normal1">“Benim,” dedi doktor.</p>

    <p class="normal1">“Bulamayacağım, diye korktum.”</p>

    <p class="normal1">“Yazım vardı, işim uzadı. İyi misiniz siz?”</p>

    <p class="normal1">“Hem de nasıl!” dedi kadın. “Size hoşça kalın demek istedim. Amerika’dan vazgeçtim. Fransa’ya gidiyorum. Kendime Hisar’da bir ev tuttum. Yalnız yaşayacağım bundan sonra. Pencereler denize uçuyor. Müthiş bir görüntü var o evde. Resim yapmaya başladım. Belki de döndüğümde bir sergi açarım. Çok mutluyum. Şarkı bile söylüyorum. Bunları duymak hoşunuza gider diye düşündüm. Siz bir harikasınız doktor! Hayatımı bana yeniden verdiniz.”</p>

    <p class="normal1">“Ne kadar sevindim,” dedi adam.</p>

    <p class="normal1">Yapmaması gereken şeyi yapmak üzereydi. Kendini tutmak, telefonu kapamak hemen. Ama elinde değildi.</p>

    <p class="normal1">“Ne zaman gidiyorsunuz?” diye sordu.</p>

    <p class="normal1">Telefondaki ses çın çın öttü:</p>

    <p class="normal1">“İki gün sonra.”</p>

    <p class="normal1">“Bu akşam birlikte yemek yiyelim mi? Konuşuruz.”</p>

    <p class="normal1">Sevinçle bağırdı kadın.</p>

    <p class="normal1">“Konuşuruz.”</p>

    <p class="normal1">Adamın verdiği lokantanın adresini alırken yaşamına yeni bir Böceğin girmek üzere olduğunun farkında değildi.</p>

    <p class="sagnormal">Aralık, 1993<br class="chapter" />
    Etiler</p>
  </div>
</body>
</html>
