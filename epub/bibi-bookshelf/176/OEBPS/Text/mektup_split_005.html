<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>mektup</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_3">KOŞUCU</h1>

  <p class="normal1">Douanier Rousseau’nun hangi sergiden, ne zaman aldığımı bilmediğim bir posteri var. Odamda, dolaba yapışmış duruyor. Zaman zaman o yana dönüp uyumayı yeğlerim. Okumaktan yorulduğumda gözlerim postere, top oynayan adamlara takılır. Dört adam, ressamın dantel gibi işlediği orman yolunda, ellerinde kırmızı bir top, koşarak üstüme doğru gelirler. Kapanan gözkapaklarımın arasından uykularıma girerler. 1908’ lerde eşofman olmadığı için üzerlerinde akla mavi çizgili donları, uzun kollu fanilaları vardır. Kara saçlı, kara kıvrık bıyıklı, sevinç dolu gülüşleriyle bu dört adam, bir süre sonra kaybolup giderler beni karanlıklarımda yalnız bırakıp. Nasıl oldu bilmiyorum, bir gece resme bakarken bakarken adamlardan birinin boyu uzadı, yüzü esmerleşti, bıyıkları kırlaştı, kurşun rengi eşofmanıyla rüyamın içine atlayıverdi.</p>

  <p class="normal1">“Abla haydi uyu, ben yanındayım,” dedi.</p>

  <p class="normal1">“Senin eşofmanın mavi değil miydi Abdülrahman?” dedim.</p>

  <p class="normal1">Kır bıyıklarının altında ince dudakları her zamanki gizemli gülümseyişle gerildi, yanıt vermedi.</p>

  <p class="normal1">“Ne çabuk kocadın sen!” dedim.</p>

  <p class="normal1">İnce adamdır Abdülrahman. Gülümsemesi derinleşti ‘Ya sen!’ gibilerden baktı yüzüme.</p>

  <p class="normal1">“Eh ben artık gidim,” dedi. “Daha birkaç kilometre koşacam eve kadar.”</p>

  <p class="normal1">Kalktı usulca.</p>

  <p class="normal1">Ben elimi uzattım, o elimi öptü. Karanlıkta yok oluverdi.</p>

  <p class="normal1">Ertesi sabah uyandığımda yatağın kenarına oturdum. Postere, top oynayan adamlara baktım. Hiçbirinde Abdülrahman’la benzerlik bulamadım. Abdülrahman, gençliğinde hiç top oynamamıştı. Buna zamanı yoktu. Resimdeki Fransız çapkınları gibi, öylesine gülebildiğini de sanmıyorum. Koşmaya kırkına ayaklaşırken başladı.</p>

  <p class="normal1">Abdülrahman, annemin, korumasına aldığı, bizlerden sonra çok sevdiği çocuğu gibiydi.</p>

  <p class="normal1">Moda’ya yeni taşınmıştım. Annem yakın olmamız için Mühürdar’da bir yer tutmuştu. Onun yeni evine yerleşmesine yardım ediyordum.</p>

  <p class="normal1">Güzel bir bahar günüydü. Moda Parkından geçip Moda Çarşısında biraz alışveriş yaptıktan sonra annemin evine yollandım. Telâşlı, gülerek açtı kapıyı. Beni her görüşünde heyecanlanırdı. Her zaman yaptığı gibi üstüme atılmak istedi. Ben de her zaman yaptığım gibi geriye çektim kendimi. Annemi severdim, ama duygulu gösterilerden hoşlanmazdım.</p>

  <p class="normal1">“Sana üzümlü kek getirdim,” dedim.</p>

  <p class="normal1">“Ah ne güzel! Beraber çay içeriz,” dedi ve durakladı.</p>

  <p class="normal1">“Ne oldu?” dedim.</p>

  <p class="normal1">“Biliyor musun, bir şey var,” dedi.</p>

  <p class="normal1">“Nasıl bir şey?”</p>

  <p class="normal1">Gene şekeri çıktı kesin, kimbilir neler atıştırdı! diye kızdım içimden. Oysa perhizine dikkat ettiğini bilirdim.</p>

  <p class="normal1">“Bu evin bütün prizleri bozuk, elektrik düğmelerine dokundun mu cereyan çarpıyor. Ne yapacağımı şaşırdım. Dün gece mum ışığında yemek yedim,” dedi annem.</p>

  <p class="normal1">“Akşam olmadan birini bulmalıyız,” dedim.</p>

  <p class="normal1">“Ama nerede? Bu mahalleye yabancıyım, kimseleri tanımıyorum.”</p>

  <p class="normal1">“Sen bana bırak,” dedim. “Çay suyunu koy, ben bir elektrikçi bulur, gelirim.”</p>

  <p class="normal1">Karşı çıkacağını bildiğim için çantamı kaptım, kapıya yöneldim.</p>

  <p class="normal1">“Ah sana ne kadar yük oluyorum!” diye bağırdığını duydum arkamdan. Hep öyle söylerdi, ama penceresine vuran daldan bile ‘Hırsız mı geldi?’ diye korkar, geceyarıları telefona sarıldığı olurdu. Oradan oraya dönen kocamın homurtularını duymuş olsa, ‘Gene mi annen!’ diye.</p>

  <p class="normal1">Mühürdar’dan caddeye çıkıp ara yollara daldım. Elektrikçi dükkânı aramaya koyuldum. İskeleye inen yokuşlardan birinin başında aradığımı buldum. Kirli atletli, şişman bir adam, kaldırıma çıkardığı eski bir buzdolabının içine dalmış, birşeyler yapıyordu. Yanına yaklaşıp evdeki durumu anlatmaya çalıştım. Benimle gelip gelemeyeceğini sordum. Yüzünü çevirmeden eliyle dükkânı işaret etti.</p>

  <p class="normal1">“Onu götür,” dedi. “Ben bu işi bitirmeliyim, akşama gelip alacaklar.”</p>

  <p class="normal1">Başımı çevirdim, baktım, dükkânın kapısının önünde esmer, sıska bir oğlan duruyordu.</p>

  <p class="normal1">“Çocuk bu!” dedim.</p>

  <p class="normal1">Canım sıkılmıştı.</p>

  <p class="normal1">“Başka nerede tesisatçı var buralarda?” diye sordum öfkeli.</p>

  <p class="normal1">Şişman adam, başı hep öyle dolabın içinde,</p>

  <p class="normal1">“Beni dinle, sen al onu git,” diye söylendi.</p>

  <p class="normal1">Sonra doğruldu. Kan ter içindeydi. O da benim kadar öfkeli görünüyordu. Oğlana seslendi:</p>

  <p class="normal1">“Haydi ne duruyorsun! Benim alet çantasını al, hanımın peşine düş.”</p>

  <p class="normal1">Oğlan çantayı aldı, peşime düştü.</p>

  <p class="normal1">Kirli lastik pabuçlar, mavi bez pantolon, rengi yıkanmaktan solmuş çizgili pembe mintan.</p>

  <p class="normal1">Arkamda kalması sinirime dokunuyor, yavaşlıyordum yanıma gelmesi için. O da yavaşlıyor, birkaç adım geriden yürümesini sürdürüyordu.</p>

  <p class="normal1">Kapıdan girdiğimizde annem oğlana şaşırmışçasına bakarak,</p>

  <p class="normal1">“Ayol bu daha çocuk!” dedi.</p>

  <p class="normal1">“İşten anlarmış,” dedim. “Anlarsın değil mi?” diye sordum.</p>

  <p class="normal1">Yanıt vermeden başını salladı. Abdülrahman’ın dudaklarındaki küçük, gizemli gülüşü ilk o gün gördüm. Üstelik adı da Abdülrahman değildi.</p>

  <p class="normal1">Oradan oraya işe sürerken ‘Buraya bak Abdülrahman’, ‘Burada kopuk teller var Abdülrahman’ diye söylenip duruyordum. O, konuşmadan başını sallıyor, küçük esmer elleriyle kopuk telleri, prizleri, elektrik düğmelerini şaşılası bir beceriyle onarıyor, ben tepesine dikilmiş, ustalığını şaşkınlıkla seyrediyordum.</p>

  <p class="normal1">Çayı kotardığında annem yanımıza geldi.</p>

  <p class="normal1">“Haydi çaya çocuklar,” dedi. Kulağıma eğildi. “Abdülrahman deyip durma, onun adı Abdullah,” dedi.</p>

  <p class="normal1">“Öyle mi Abdülrahman?” dedim.</p>

  <p class="normal1">“Hay Allah! Gene Abdülrahman diyorsun,” diye kızdı annem.</p>

  <p class="normal1">Oğlan o garip, küçük gülüşüyle baktı anneme.</p>

  <p class="normal1">“Bırak, abla öyle desin,” dedi.</p>

  <p class="normal1">İşini bitirince çabucak aletlerini toplayıp çantasına tıktı. Parayı alırken kapının önünde, annemle küçük bir çekişme oldu aralarında.</p>

  <p class="normal1">“Öyleyse yarın gelir, ocağına da bakarım anne,” dediğini duydum.</p>

  <p class="normal1">“Ondan da anlar mısın?” dedi annem gülerek.</p>

  <p class="normal1">“Bir bakarız,” dedi oğlan. Kapıdan çıkarken ekledi: “İşten çıkar, gelirim.”</p>

  <p class="normal1">O gittikten sonra anneme:</p>

  <p class="normal1">“Sana ‘anne’, bana ‘abla’, ne çabuk yüzgöz olursun insanlarla!” dedim.</p>

  <p class="normal1">“Ne çocuk!” dedi annem. “Gördün mü, parayı çok buldu. Neredeyse yarısını geri verecekti. Üstelik işini biliyor, becerikli.”</p>

  <p class="normal1">“Yarın gene çay içersiniz beraber,” diye alay edip soluk yanaklarından öptüm. Moda Koyuna bakan balkonumda, çiçeklerim, kuşlarım arasında içkimi içmek için evimin yolunu tuttum.</p>

  <p class="normal1">Elektrik işini kolayca hallettiğim için keyfim yerindeydi. Annem evine yerleşmiş sayılırdı. Bir zaman koşturmama gerek kalmayacaktı. Saçma gevezeliklerini de dinlemekten kurtulacaktım. O zamanlar annem yaşıyordu ve ne zaman istersem onu görebilirdim. Elimin altındaydı. Kocamışlığını, beni severek, beni bekleyerek geçiren bir yaşlı kadın!</p>

  <p class="normal1">Annem şimdi Zincirlikuyu Mezarlığında yatıyor. Mezarının tam orta yerinde bir elma ağacı boy verdi birdenbire. Önceleri küçük bir daldı. Kısa zamanda büyüdü, çiçek açmaya başladı. Buna mezarlıktakiler de şaşıyor. Pencere önünde beni beklerken gergefine işlediği, kuşlarla dolu ağaçlara benziyor, annemin mezarının ortasında gittikçe kalınlaşıp büyüyen elma ağacı.</p>

  <p class="normal1">Abdülrahman oraya benden daha sık gidiyor. Ağacın kuru dallarını buduyor, çimlerin arasına karışan yabanotlarını temizliyor, duasını okuyor. Gelip bana anlatmıyor, ama ben biliyorum.</p>

  <p class="normal1">O günden sonra elektrikçinin küçük çırağını sık sık görmeye başladık annemin evinde. Sonraları yakınlarımıza, dostlarımıza işe gitmeye başladı. Herkese kendini sevdirmeyi başarmış, vazgeçilmez biri olmuştu.</p>

  <p class="normal1">“Ne çocuk şu senin Abdülrahman!” diyorlardı. “Eli çabuk, para gözlüsü değil. İşini biliyor.” Arkasından ekliyorlardı: “Ama suskun, çok suskun! Nesi var onun?”</p>

  <p class="normal1">Çocuğun nesi olduğunu annem biliyordu.</p>

  <p class="normal1">Felçli bir annesi, evlenmemiş iki kızkardeşi vardı. Babası küçükken ölmüş, aileyi oğlan yüklenmişti.</p>

  <p class="normal1">Çoğu zaman karşılaşıyorduk annemde.</p>

  <p class="normal1">“Nasılsın Abdülrahman?”</p>

  <p class="normal1">“İyiyim abla, sağol.”</p>

  <p class="normal1">Hep o gizemli, küçük gülüş dudaklarında.</p>

  <p class="normal1">Bir gün annemin odasında bir tuvalet masası, bir başka gün, penceresinin önünde dört köşe cilalı bir masa...</p>

  <p class="normal1">Tuvalet masasının kapağı kalkınca dörde bölünmüş gözler çıkıyordu meydana. İç kapağında aynası vardı. Pudrasını, rujunu, tarağını, cımbızını o deliklere koyuyordu annem. Küçük masa ise el işi sepetini, ağızlıklarını, kül tablasını, gözlüğünü, kitaplarını koyması için yapılmıştı.</p>

  <p class="normal1">“Bunun marangozluğu da mı var!” diye şaşıp kalmıştım.</p>

  <p class="normal1">“Onun daha ne hünerleri var,” dedi annem.</p>

  <p class="normal1">Yüzüme sitemle bakıyordu.</p>

  <p class="normal1">“Bir gün ağzımdan kaçtı, ‘şöyle küçük bir tuvalet masam olsa,’ diye. Birkaç hafta ortalarda görünmedi. Bir gün tuvalet masasıyla geldi. Pencere önündeki masayı sonradan getirdi. ‘Anne ikide birde onu bunu almak için yerinden kalkma,’ dedi, tak diye pencerenin önüne koydu masayı.”</p>

  <p class="normal1">Karşısına oturdum.</p>

  <p class="normal1">“Kaç paraya mal oldu bu ikisi sana?” dedim.</p>

  <p class="normal1">Annem sitemle baktı.</p>

  <p class="normal1">“Para almadı, bunlar onun armağanı bana.”</p>

  <p class="normal1">“Masrafı olmuştur, ben ona birşeyler veririm,” dedim.</p>

  <p class="normal1">“Sakın verme,” dedi annem. “Kırılır çocuk. Bana anlattı: Komşusu marangozla çalışırmış zaman zaman. Onun tahta artıklarıyla yapmış.”</p>

  <p class="normal1">Gülümseyerek tuvalet masasına bakıyordu.</p>

  <p class="normal1">“Ne güzel değil mi? Yıllardır bir tuvalet masam olsa, diye düşlerdim. İşte oldu.”</p>

  <p class="normal1">Yıllardır bir tuvalet masası düşlermiş! Farkında bile değildim. Tuvalet masasına gereksinimi olmayacak kadar yaşlıydı benim gözümde. Hâlâ pudralanmasını, sokağa çıkarken dudaklarına ruj sürmesini bile gülünç bulurdum biraz. Annem o sıralar benim yaşımda bile değildi. Benim için, koyduğum yerde kalması gereken, birlikteyken sıkıldığım, uzaklaştığımda özlediğim biriydi. ‘Annem işte bu, yaşlandı, saçmalıyor!’ diye zaman zaman hepimizin alaya aldığımız annelerden biri...</p>

  <p class="normal1">Pencere önlerinde oturur, durmadan gergefte birşeyler işler, gazete okur, yaprakları sararmış, dökülen eski kitapları elinden düşürmezdi. Romanlarının çoğunu, ölümünden sonra, Abdülrahman’a verdim. Bunu beklediğini biliyordum. Birkaç kitabı, Sefiller, Germinal, kitaplığımın raflarında, kapağı eskimiş, sayfaları çıkmış Hugo’lar, Balzac’ların arasında sıkışmış duruyor.</p>

  <p class="normal1">Annem okumadığı zamanlar, sanat dergilerindeki Osmanlı minyatürlerini artık kumaşların üstlerine, yağlı kâğıtlarla kopya edip çizerek, renkli ibrişimlerle gergefinde işlerdi. Tepelerine eski başlıklar bile kondurduğu olurdu: Itri’nin Padişah IV. Mehmet’in huzurunda şarkı söylediğini gösteren minyatürün altına eski Türkçe işlediği ‘Zülfündedir benim bahtı siyahım’ yazısı örneğin. Kapkara, şaha kalkmış arap atları, Sultan hanımların harem sefaları, Üsküdar’ın bahçeli kahveleri, allı, morlu şemsiyeli, yaşmaklı kadınlarla kırmızı fesli, çapkın erkeklerin fısıldaştığı Göksu sefaları ve Mevlâna! Daha büyük işleyebilmek için gergef değiştirdiğini ve en çok bu resme özen gösterdiğini anımsıyorum. Kocaman süt beyaz sakalı, pembe kavuğu, mavi hareli iç gömlek, koyu kırmızı cüppe ve tepesinde: ‘Ya Hazreti Mevlâna,’ büyük harflerle! Bunların hepsi ve eski İstanbul allanıp pullanarak onun gergefinden geçti. Evimizin duvarlarını süslüyorlar şimdi.</p>

  <p class="normal1">Onu en iyi anlayan Abdülrahman’dı sanıyorum. Öğrencisi olmuştu bir bakıma. Ondan uygarlık dersleri almıştı. Onunla dünyayı dolaşmıştı dizinin dibinde. Gazete alışkanlığı edinmiş, kitaplar okumuştu.</p>

  <p class="normal1">Elma ağacını görmeye gittiğimizde, mezarının başında şöyle dediğini anımsıyorum:</p>

  <p class="normal1">“O başka bir insandı abla. İşte bak, elma ağacı bile kupkuru mezarların arasında onu seçmiş.”</p>

  <p class="normal1">Sık sık tekrarlardı:</p>

  <p class="normal1">“Kitap okumayı, Atatürk’ü sevmeyi onunla öğrendim. Kur’an surelerini onun dizinin dibinde okudum. Bana açıklardı neyin ne demek olduğunu. Düşünsene Arapça, Farsça biliyordu abla!”</p>

  <p class="normal1">Annemin içten, inançlı biri olduğunu biliyorum. Ölümden korkmaması da bu yüzdendi sanırım. Gecenin birinde hastalandı. Ağrısını durdurmak için iğne yaptı doktor. Annem bana baktı, gülümsedi.</p>

  <p class="normal1">“Ben rahatladım, haydi sen de rahatla,” dedi.</p>

  <p class="normal1">Arkasını döndü. Biraz sonra uykuda öldü.</p>

  <p class="normal1">Gözümün önüne geliyor: kısa kesilmiş ak saçları, mor çiçekli margizet entarisi içinde. Dersim isyanında, Atatürk Peltek’e uğrandığında elini sıktığı için birkaç gün o eli yıkamayan, Mustafa Kemal’in ülkeyi nasıl kurtardığını bıkıp usanmadan Abdülrahman’a anlatan annemi, çok düşünür, çok konuşur oldum şu sıralar. Abdülrahman’ı anlatacakken onu anlatmaya kalkmam, bütün bu gevezelikler... yaşlandığım, ya da ona hiç benzemediğim, benzeyemediğim için mi?</p>

  <p class="normal1">“Ne güzel şeyler işliyor!” derdi kardeşim. “Gözleri yorulacak diye korkuyorum.”</p>

  <p class="normal1">O annemi benden daha çok severdi sanırım.</p>

  <p class="normal1">“İşte günlerini öldürüyor, sıkıntısını avutuyor,” derdim.</p>

  <p class="normal1">Annem işlediklerinden kimini kardeşime, kimini bana verirdi. “Aman ne güzel, ne güzel!” diye yalandan sevinmiş görünürdüm. Sonra bir köşeye atar, unuturdum.</p>

  <p class="normal1">Bir gün utanırcasına gülerek,</p>

  <p class="normal1">“Şunlarla bir küçük sergi açabilsek. Senin çevren kalabalık, ressam tanıdığın çok, olur mu dersin?” dediğinde şaşıp kalmıştım.</p>

  <p class="normal1">Ressamların sergi açacak galeri bulamadığı bir ülkede! Oysa Adalet’e söyleyebilirdim. Maya’da küçük bir köşe ayırabilirdik ona. Neden yapmadım!</p>

  <p class="normal1">Annelerimizi öldükten sonra sevmeye başlıyoruz.</p>

  <p class="normal1">Sarı sepetin içinde renk renk ibrişimler, gergefi dizlerinde, gözlüğü burnunun üstünden hafif kaymış, alttan bakan, sevgi, sevecenlik dolu, derinlerinde pul pul yeşiller parlayan güzel kahverengi gözler...</p>

  <p class="normal1">Bir şey isteyeceği zaman çok sıkılırdı. Bir gün gözlerini kaçırıp gülerek,</p>

  <p class="normal1">“Senden gene bir şey isteyeceğim,” diye başladı.</p>

  <p class="normal1">İçini çekiyordu.</p>

  <p class="normal1">“Kardeşine de söyledim.”</p>

  <p class="normal1">“Bana da söyle bakalım, ne isteyecekmişsin?” diye güldüm cesaret vermek için.</p>

  <p class="normal1">“Şu bizim Abdullah...” dedi.</p>

  <p class="normal1">“Ne olmuş ona?”</p>

  <p class="normal1">“Yanında çalıştığı elektrikçi onu işten çıkaracak. Dükkânı kapatacakmış sanırım. Oğlanın bizlerden aldığı paraların yarısını elinden alıyor. Bilirsin Abdullah konuşmaz. Ağzından zorla lâfları çalıyorum ben. Kardeşine söyledim. ‘Daha çok küçük, kim alır onu!’ diye attı başından.”</p>

  <p class="normal1">“Evet çok genç!” dedim, sustum. Ben de kardeşim gibi ‘Kim alır onu!’ diye düşünüyordum. Annemi üzmemek için, “Sıkma canını,” dedim. “Birşeyler düşünür, çaresine bakarız. Biz, aydan aya biraz yardım etsek mi, ne dersin?”</p>

  <p class="normal1">“Sakın!” dedi annem. “Onu kırarsın, hem de fena halde. Bizi ailesi yerine koydu. Bak, bu eve geleli beri durmadan birşeyler buluyor, onarıyor. Beni biraz solgun görse ‘Kalim Anne!’ diye tutturur. Çocuklara yaptığı karyolaları gördün, hem de iki tane! ‘Masrafını al bari,’ diyecek oldum, ‘Aşkolsun anne!’ diye küstü, yüzü allak bullak oldu.”</p>

  <p class="normal1">Çocuklara iki bebek karyolası yapmıştı Abdülrahman. Birini kırmızıya, birini yeşile boyamış, cibinlik yerini bile unutmamıştı. Odalarında başköşedeydi o karyolalar. Uzun yıllar bebekleri o karyolalarda uyudular.</p>

  <p class="normal1">Bir iki yıl şurada burada çalıştı Abdülrahman. Sonra kardeşim ona büyük bir kuruluşta iş buldu. Elektrik işleri bölümünde. Aylıklı, sigortalı.</p>

  <p class="normal1">Bütün aile bayram ettik. Abdülrahman’ın yeni işini kutlamak için anneme çaya davet edildik. Abdülrahman eli kolu dolu geldi. Kendisi söylemiş anneme “Bu işi bir kutlayalım,” diye.</p>

  <p class="normal1">“Abdülrahman ağabey!” diye çocuklar dört dönüyorlardı çevresinde. Ben şaka olsun diye sürdürmüştüm ona ‘Abdülrahman’ demeyi. Ama artık herse ona ‘Abdülrahman’ diyordu. Abdullah takma adıydı sanki.</p>

  <p class="normal1">“Söyle, şunlar adını öğrensinler,” demiş annem bir gün ona.</p>

  <p class="normal1">“Abdullah, Abdülrahman, ne çıkar,” demiş. “Beni sevmeleri yeter. Hem mademki ablam öyle istiyor.”</p>

  <p class="normal1">İstediğimden değildi, şaka diye başlamış, sonra alışmıştım.</p>

  <p class="normal1">Annemin ölümünden birkaç yıl sonra Abdullah evlendi. Düğün yapmadı. Annem, “Seni elimle evlendireceğim, düğününü görmeden ölmek istemem,” demiş.</p>

  <p class="normal1">“Öldüğüne, düğünü görmeyeceğine göre düğüne gerek yok,” diye kestirip atmış. Kız onu çok sevdiği, evlenmekten başka bir şey düşünmediği için ses etmemiş.</p>

  <p class="normal1">Nikâhtan sonra, karısına annemi anlatmaya kalktığında, kızın yüzü asılıvermişti. Ben de sinirlenmiştim. Budalaca sözler ettiğimi anımsıyorum:</p>

  <p class="normal1">“Yaşamı o kadar ciddiye almaya değmez Abdülrahman. Ölüleri de durmadan anmaya gerek yok. Nasıl olsa hiçbirimiz sağ çıkmayacağımıza göre!”</p>

  <p class="normal1">Şaşkın bakıp kaldı yüzüme. O sıralar elli yedi yaşındaydım ve geceleri yatağımda ölümü düşünmeye başlamıştım. Annemi anımsadığımda suçluluk duygusu yiyordu içimi. Bu yüzden annemden ve ölümden söz edilmesi hoşuma gitmiyordu. Biraz da Abdülrahman’ a kızıyordum, sanırım, annemi onun kadar, onun gibi sevemedim diye.</p>

  <p class="normal1">Evliliği çok iyi gidiyordu. İşinde başarılıydı. Sevecen, hoşgörülü, çok iyi bir koca ve baba olmuştu.</p>

  <p class="normal1">İşe girdiğinde dostlarım biraz üzülmüşlerdi. Onu elden kaçırdıklarını sanıyorlardı. Ama Abdülrahman eski dostlarını hiç unutmadı. Ne zaman çağırsalar, tatil günlerinde, akşamları işten çıkınca oraya buraya koşuşturuyor, kimseden yardımını esirgemiyordu. Para almadığı zamanlar bile vardı.</p>

  <p class="normal1">“Ne kadar verelim Abdülrahman?”</p>

  <p class="normal1">“Ne kadar verebilirseniz.”</p>

  <p class="normal1">Yıllar geçti, çalıştığı kuruluşta ustabaşı oldu Abdülrahman. Aldığı evi kendi usta elleriyle yeniledi. Çocukları iyi okullarda okuyorlardı. Onda ilk değişim, koşuyla başladı sanırım. Telefon ettiğimde karısı sızlanıyordu çoğu zaman:</p>

  <p class="normal1">“Abla, çok titiz oldu, hiçbir şey beğendiremiyorum ona.”</p>

  <p class="normal1">“Abla, çocuklara soluk aldırmıyor, durmadan ders çalışmalarını istiyor. Başka türlü adam olunmazmış. Daha neler! Geceyarılarına kadar kitap okuyor, ya da radyo dinliyor. Ne yapacağım ben bununla!”</p>

  <p class="normal1">Küçük bir radyo edinmişti. Çalışırken aletlerini koyduğu çantasından çıkarır, “Abla şimdi öğlen haberleri, şimdi akşam haberleri,” diye ajansları dinlemem için beni uyarırdı. Sonra yavaş yavaş annemle olduğu gibi benimle de konuşmaya başladı. Dostlarım, onun çalışırken bile kendi kendisiyle mırıl mırıl konuştuğunu söylediklerinde alay ederdim:</p>

  <p class="normal1">“Ülkeyi konuşa konuşa kurtaracak Abdülrahman!”</p>

  <p class="normal1">“Bak abla,” diye başlardı. “Bu ülkede insanlar biraz daha insan olsalar, dikkat etseler... Otobüsler tıkış tıkış, anladık, diyeceğimiz yok. Peki, ama ter kokularına, ağız kokularına ne demeli! Yıkanmıyorlar bunlar!”</p>

  <p class="normal1">“Deodorant, diş fırçası almaya paraları yettiğinde daha rahat bineceksin otobüslere Abdülrahman,” diye alay etmeye kalktığımda kızardı bana. Belli etmemeye çalışırdı:</p>

  <p class="normal1">“Yok, öyle değil abla. Benim bir arkadaşım var çalıştığım yerde. Bulgar göçmeni. Kışın bile işten çıkmadan önce, soyunur, yarı beline kadar yıkanır, öyle gider evine.”</p>

  <p class="normal1">“Sen de öyle mi yapıyorsun Abdülrahman?”</p>

  <p class="normal1">“Öyle yapıyorum. Duş almayı annenin evinde öğrendim ben. Eskiden bir işten öbür işe kömürcü çırağı gibi kir pas içinde giderdim.”</p>

  <p class="normal1">Bir zaman küsmüş gibi susar, sonra yeniden başlardı:</p>

  <p class="normal1">“Bak abla, şu yolların, denizin pisliğine bak! Kim yapar bunları? Biz işte!.. Herif şak diye tükürüyor. Yaklaştım ‘Kardeş,’ dedim, ‘mendilin yok mu senin?’ Kızdı. ‘Yok ulan! Ne olacakmış, sen belediye misin?’ demez mi!”</p>

  <p class="normal1">“Belediye, yerlere tükürenlere karışıyor mu Abdülrahman?”</p>

  <p class="normal1">Bakışları acılaşır, gözlerini kaçırırdı.</p>

  <p class="normal1">“Sen işin alayındasın. Biz söylemezsek kim söyleyecek?” diye ağzının içinde birşeyler mırıldanırdı. Biraz sonra dayanamaz yeniden başlardı:</p>

  <p class="normal1">“Adam sigarayı içiyor, boş paketi elinde buruşturup yere atıyor vapurda. Herkesin gözü önünde. Ben de gittim aldım, biraz ötedeki çöp kutusuna attım. Görsün, anlasın diye.”</p>

  <p class="normal1">“Anladı mı Abdülrahman?”</p>

  <p class="normal1">“Nerede anlayacak, omuz silkip çekip gitti.”</p>

  <p class="normal1">Bir başka gün geliyordu,</p>

  <p class="normal1">“Abla bunları toplayıp uygar ülkelere göndermeli. Orada görsünler, öğrensinler diye.”</p>

  <p class="normal1">Gazetede, o çok sevdiği köşe yazarını okuduğunu anlardım hemen.</p>

  <p class="normal1">Karısı daha sık sızlanmaya başlamıştı telefonlarda:</p>

  <p class="normal1">“Ne yapsam beğenmiyor abla. Çocuklarla çatışıyor: ‘Çatal öyle tutulur, bıçak böyle tutulur,’ diye. ‘Ağzını şapırdatma, ekmeği parçalar gibi bölme.’ Sonra yasaklar: Hele odalarını toplamasınlar! Yemekten önce ellerini açtırıp yıkayıp yıkamadıklarına bakar. Avuçları kirli mi, tırnakları uzamış mı? Kızın mini eteği, oğlanın uzayan saçları, her şey ondan sorulur oldu. Dünya işleri bile!”</p>

  <p class="normal1">Kocasını seviyordu, ama bu kadar titiz olmasa! Ne zaman bana bunları anlatmaya kalksa Moda’da, dükkânın önündeki yüzü gözü kirli küçük, çelimsiz oğlan gelirdi gözümün önüne. Yaşadığı günlerin tepkisi olabilirdi onu gereğinden çok titizliğe iten. Oradan buradan edindiği düşünceler dengesini bozuyordu belki de.</p>

  <p class="normal1">1957’de Demokrat Partiye oy verdi Abdülrahman. Sonradan askerler işbaşına geldiklerinde Yassıada duruşmaları onu çok etkiledi. Kızdıklarına acımaya başladı.</p>

  <p class="normal1">“Hiç olmazsa kadının donunu değil, gömleğini gösterselerdi abla!” diyordu. “Arslan gibi kadın! Şak şak söyledi adamı sevdiğini yüzlerine.”</p>

  <p class="normal1">Sanık sırasında oturan Adnan Menderes’in sarı, küçülmüş yüzünü gazetelerde görünce “Millet buna mı oy vermiş!” diye çok üzüldü. 1973’te CHP iktidara geldiğinde sevindi. Aradığını bulmuş gibiydi. Ecevit’in mavi gömlekli posterini astı evinin duvarına. Yüzündeki bulutlar çözülür gibi oldu. Eskisinden daha iyi koşmaya başlamıştı. Çoğu zaman kendisinden çok daha genç olanları ok gibi geçiyordu.</p>

  <p class="normal1">“Yahu Abdülrahman sen koşmak için biraz yaşlı değil misin?” dediğimde gülerdi.</p>

  <p class="normal1">“Sen benim sıskalığıma bakma abla, benim içim güçlü.”</p>

  <p class="normal1">Son zamanlarda siyasal konuşmalara da başlamıştı. Bir gün televizyonda, açık oturumda dinlediği bilgiç aydınların önerileriyle çıkıyordu karşıma. Bir başka gün Ecevit’in öfkeli eleştirileriyle başlıyordu söze.</p>

  <p class="normal1">Bana kızmaya, benden uzaklaşmaya başladığını sezinliyordum. Onu dinlemesini bilmediğim, çok zaman anlattıklarını alaya aldığım için mi? Konuşurken gözlerinin öfkeyle dumanlandığını görüyordum. Birşeylerin değişmesi gerekirdi. Ama nasıl? Biri çıkmalıydı, biri işleri düzene koymalıydı. Rüyalarında hep güneşe doğru koşuyormuş. “Ter içinde uyanıyorum geceleri rüyada koşarken,” diye anlattı bir gün.</p>

  <p class="normal1">“Aydınlığa varabiliyor musun bari Abdülrahman?”</p>

  <p class="normal1">“Nerede!” diye içini çekti. “Oğlan derslere boşvermeye başladı. Kız kitap yerine açık saçık gazete eklerini okuyor. Karım iyi kadın, sözüm yok, ama son günlerde o da televizyondan başka bir şey düşünmez oldu, Yün örerken bile gözü televizyonda. Her yanı karanlık bastı abla. Ben de güneşi rüyamda görüyorum ancak.”</p>

  <p class="normal1">Yalnız evinde değil, otobüste olsun, vapurda, yollarda olsun, eğrileri düzeltmeyi sürdürüyordu. Karısının dediğine bakılırsa, her zaman düzeltecek birşeyler buluyordu. Hafta sonlarında Boğaz’da gezmeye gittiklerinde, çocukları, oltalarına yem bağlayıp kıyıda bırakıyor, balık kovasını eline alıyor, balık tutacağına, kıyıda köşede ne kadar kola kutusu, ekmek, simit artıkları, midye kabukları, çöp, kâğıt varsa toplayıp en yakın çöp kutusuna taşıyordu.</p>

  <p class="normal1">“Sağolsun, bize sandviç, fıstık fındık ne varsa alıyor. Kendisi yemeyip içmeyip çöpleri topluyor. Kıyıda pislik yapan, sigara izmaritlerini oraya buraya atan adamlarla dalaşıp kavgalaşıyor. Ben bir köşede, sıranın üstüne büzülüp onu seyrediyorum,” diyordu karısı.</p>

  <p class="normal1">Oturduğu apartmanda kapaksız çöp kovalarını kapı önlerine bırakan komşularla kavgalıydı. Yandaki arsada ağaç dallarına asılan, duvar üstünden erik aşıran, bisikletleriyle çimleri ezip geçen çocukları kovalayan da oydu. Arkadaşının arabasına doluşup Belgrad Ormanına gittiklerinde de oradan oraya koşturup ateşleri söndüren, kentin düzeni üstüne çoluk çocuğa meram anlatmaya kalkan, pis kâğıtları, naylon torbaları toparlayıp kenara çeken, bir yudum rakıyı kendine zehir eden gene oydu. Ormanda koşarak kaybolduğu oluyordu. Döndüğünde kendini sırtüstü ağaç altına atıp söylenirdi:</p>

  <p class="normal1">“Şu kentte herkes biraz temizlik yapsa, orayı burayı pislemekten vazgeçse!”</p>

  <p class="normal1">“Belki de Abdülrahman çöp toplamaya giriştiğinde koşucu oldu,” diye alay edenler vardı aramızda.</p>

  <p class="normal1">Bir gün bana “Koşarken hep iyi şeyler düşünüyorum, her şeyin düzeleceğine inanıyorum. Umutlanıyorum,” demişti. Ben de her zamanki gibi onunla alay etmiştim:</p>

  <p class="normal1">“Umudu yakalamak için koşmak mı gerekiyor Abdülrahman!” diye.</p>

  <p class="normal1">Onu küstürdüğüm, annemin ölümünden sonra benden uzaklaştığı belliydi.</p>

  <p class="normal1">Bir akşamüzeri karşımda bulduğumda ne kadar sevindiğimi anlatamam.</p>

  <p class="normal1">Kan ter içindeydi. İskeleden Moda’ya kadar koştuğunu söyledi.</p>

  <p class="normal1">“Abla banyoya girebilir miyim?” dedi.</p>

  <p class="normal1">“Elbette girebilirsin,” dedim.</p>

  <p class="normal1">Keyiflenmiştim. İçkimi hazırladım. Masaya biraz fındık fıstık koydum. Oturdum, balkonda beklemeye koyuldum.</p>

  <p class="normal1">O sıralar Moda böylesine bozulmamıştı. Eski kulübün üstünden bakıldığında deniz masmavi görünürdü. Karşılar yemyeşil, kıyılar ağaçlıktı. Kalamış Koyunda renk renk küçük tekneler birbiriyle yarışarak dans ederlerdi. Güneşin ışınları sulara vurduğunda, koy akşamları pembelere bulanır, deniz doyulmaz bir güzellikle uzanırdı Fenerbahçe’nin kıyılarına doğru.</p>

  <p class="normal1">Bu güzel görüntüye karşı içkimi içiyor, şimdi gelip gene kafamı ütüleyecek ve ben onu sabırla dinleyeceğim, diye kendi kendimle alay ediyordum.</p>

  <p class="normal1">Biraz sonra yüzünü yıkamış, saçlarını taramış, mendiliyle ellerini kurulayarak geldi karşıma oturdu. Havlu istemez, her zaman böyle yapardı. Yalnız annemin evinde özel bir havlusu vardı.</p>

  <p class="normal1">“Yeşil, çizgili havlu,” derdi annem. “Orada, her zamanki yerinde Abdullah.” Birbirlerine bakıp gizli bir anlaşmayla gülümsediklerini gördüğümde, nedenini bilmediğim küçük bir öfke basardı içimi.</p>

  <p class="normal1">Karşımda oturmuş, gülümseyen adama bakıyordum. Ne vardı bunda? Neden her zaman karşısında kendimi biraz sıkıntılı, hatta utançlı hissediyordum? Bana annemi, ona karşı olan aldırmazlığımı anımsattığı için mi? Böyle garip sorular geçiyordu aklımdan. Bir zaman susup kaldık karşılıklı. Düşüncelerim başka yerlerdeydi. Kafam içkiyle biraz buğulu, anılara doğru kayıyordum.</p>

  <p class="normal1">“Ne buluyorsun onda, ne konuşuyorsun saatlerce!” diye anneme sorduğum olurdu. Annemin hüzünlü bakışı...</p>

  <p class="normal1">“İnsan o! Onun gibi insanlar içlerine atıyorlar düşüncelerini, acılarını, kötülüyorlar. Sevgi solup gidiyor aralarında. Bunları konuşuyoruz. Çocukluğunu, yoksulluğunu anlatıyor bana. Ailesini anlatıyor. Öğrenmek tutkusu var onda. Kitapları beraber okumaya başladık. Ne okuduk, ne anladık, anlatıyoruz birbirimize. ‘Anne sen benim dünyamı değiştirdin!’ diye ellerime nasıl sarıldığını görmüş olsan!”</p>

  <p class="normal1">“O senin son aşkın sanırım anne!”</p>

  <p class="normal1">Annemin kapanan, gölgelenen yüzü.</p>

  <p class="normal1">“Yaptığın hoş bir şaka değil. Sen alay ederek, ona buna öfkelenerek kendini saklamaktan vazgeçsen... Onun gibi yapsan, inandığın kişilere içini döküp anlaşabilsen!”</p>

  <p class="normal1">Aramızdaki sessizliği Abdülrahman bozdu sonunda.</p>

  <p class="normal1">“Bir derdin mi var abla?” dedi.</p>

  <p class="normal1">“Herkes kadar,” dedim. “Akşamüstleri biraz keder basıyor,” diye gülmeye çabaladım. “Gençliğimi arıyorum, annemi arıyorum, öyle şeyler işte.”</p>

  <p class="normal1">Abdülrahman, kendini suçlar gibi,</p>

  <p class="normal1">“Kusura bakma abla,” dedi, “seni arayamadım son zamanlarda. İşler yoğun. Çoluk çocuk filan derken...”</p>

  <p class="normal1">“Ve koşular?”</p>

  <p class="normal1">“Evet koşular,” dedi.</p>

  <p class="normal1">Alay edip etmediğimi anlamak istercesine yüzüme dikkatle bakıyordu.</p>

  <p class="normal1">“Karın çok üzülüyor hastalanacaksın diye, biliyorsun. İşten çıkınca evine gidip dinleneceğine...”</p>

  <p class="normal1">Başını önüne eğdi. Daha o zamanlar gümüş gibi aklar başlamıştı saçlarının arasında. Başını kaldırdığında o eski gizemli gülüşü gördüm dudaklarında. Biraz alaycı, ama daha çok hüzünlü.</p>

  <p class="normal1">“O da, çocuklar da anlamıyorlar beni,” dedi. “Koşarken taşlar dökülüyor yüreğimden. Güçleniyorum, rahatlıyorum. Kafamda karaltılar dağılıyor.”</p>

  <p class="normal1">Elimdeki bardağa bakıyordu.</p>

  <p class="normal1">“Sana da bir içki vereyim,” dedim.</p>

  <p class="normal1">“İyi olur,” dedi.</p>

  <p class="normal1">Limonlu votkanın içinde şıkırdayan buzlarla tokuşturduk bardaklarımızı. Benimle ilk kez içiyordu.</p>

  <p class="normal1">“Senin yüreğindeki taşlar neymiş, şimdi söyle bakalım,” dedim.</p>

  <p class="normal1">Şakalaşır gibi konuşuyordum, ama biraz ürkmüştüm. Evde düzensizlik, karı koca geçimsizliği, para sıkıntısı gibi bir sürü olası kötülük geçmişti aklımdan. Biraz rahatlayıp açılsın diye önermiştim içkiyi.</p>

  <p class="normal1">“Bir şey yok abla,” dedi.</p>

  <p class="normal1">Gözlerini benden kaçırmak istercesine uzaklara bakıyor, elini uzatmış denizi gösteriyordu.</p>

  <p class="normal1">“Şu güzelliğe bak abla!”</p>

  <p class="normal1">Aşağıda, küçük iskeleye vapur yanaşmıştı. Akşam yolcuları çıkıyordu. Deniz, gökyüzü, bahçeler, evler, akşamın koyulaşan uzak ve buğulu mavisinde rengi uçuk bir resmi andırıyordu. Balkonda elimizde içki bardaklarımızla mavilere bulanıp biz de biraz erimiş, hayâl insanlar olmuştuk sanki.</p>

  <p class="normal1">O zamanlar, vapurların sık sık uğrayıp Kalamış İskelesine doğru yol aldığı Moda Burnu, oldukça sessizdi. Kıyılardan denize inen sırtlarda ağaçlar vardı. Vapurların arkalarında bıraktıkları çöplere konup kalkan martılar vardı. Küçük sandallar vardı, iskeleye karnını vermiş sallanıp duran. Deniz hamamının ıslak tahtalarında koşuşan oğlanların, kızların kahkahaları, onlar atladıkça denizin fışkıran sularının sesi bize, yukarı kadar gelirdi. Arabalar azdı. Çocuklar korkusuz oynarlardı yollarda. Küçük Moda’ya yürüyüşler yapar, Koço’da akşamları toplanıp içkiye vururduk kendimizi. Çevremizde yavaş yavaş yükselen apartmanları gördüğümüzde ‘Ah burası da doluyor sonunda!’ diye üzgün söylenirdik.</p>

  <p class="normal1">Abdülrahman,</p>

  <p class="normal1">“Dünya güzel, insanlar kötü,” dedi yavaşça. “Her şey bozuluyor, çok çabuk bozuluyor.”</p>

  <p class="normal1">Votkasını içiyordu büyük yudumlarla, bir an önce bitirmek istercesine.</p>

  <p class="normal1">“Haydi anlat!” diye üsteledim.</p>

  <p class="normal1">Elindeki bardağa bakıyor, gülümsüyordu. Bu kez açık, rahat bir gülüş vardı dudaklarında.</p>

  <p class="normal1">“Ben,” dedi. “Şişli’den Taksim’e koşuyordum ilk zamanlar, biliyorsun abla.”</p>

  <p class="normal1">Bilmiyordum.</p>

  <p class="normal1">“Desene iş ciddileşiyor,” dedim yarı alayla. “Unutma, annem ne derdi!”</p>

  <p class="normal1">“Bir gün yere düşüp kibrit çöpü gibi alev alıp yanacağımı söylerdi.”</p>

  <p class="normal1">İçini çekti derinden.</p>

  <p class="normal1">“Yaşasaydı da neler yapabileceğimi görseydi.”</p>

  <p class="normal1">“Neler yapıyorsun Abdülrahman?”</p>

  <p class="normal1">“Şişli’den, bizim evden tünele on beş dakikada koşuyorum. Yokuştan akıp işyerine on dakikada, tam saatinde ulaşıyorum.”</p>

  <p class="normal1">Cumartesi, pazarları Şişli’den Ayazpaşa’ya, oradan Dolmabahçe’ ye vurup Ortaköy’e çay içmeye gidiyormuş deniz kenarında.</p>

  <p class="normal1">“Bunu neden yapıyorsun Abdülrahman?” dedim.</p>

  <p class="normal1">Her gördüğümde sormaktan kendimi alamazdım. Birdenbire koşmasına anlam veremiyordum bir türlü.</p>

  <p class="normal1">Durakladı Abdülrahman. Neden koştuğunu kendisi de bilmiyor gibiydi.</p>

  <p class="normal1">“Hoşuma gidiyor,” dedi. “İnsanları görüyorum, koşanları daha çok. Ahbaplık ediyoruz sırasında durup. Kulüptekiler, yaşlısı, genci çok hoş insanlar. Biliyorlar.”</p>

  <p class="normal1">“Neyi biliyorlar Abdülrahman?”</p>

  <p class="normal1">Senin bilmediklerini der gibi baktı yüzüme.</p>

  <p class="normal1">Kızar gibi oldum.</p>

  <p class="normal1">“Ben burada, balkonumda, denize karşı içki tokuşturuyorum seninle. Dünyadan habersiz yaşıyorum, öyle mi? Papağanlar konuşur, hindiler düşünür gibilerden ha!..”</p>

  <p class="normal1">“Estağfurullah!” dedi Abdülrahman.</p>

  <p class="normal1">Güldüm, biraz da öfkemi saklamak için.</p>

  <p class="normal1">Gerçekten düşünüyor muydum? Gazetelerin başlıklarına bakıp güvendiğim birkaç köşe yazarını okuyup telefonlarda “Ne olacak bu ülkenin hali!” diye vızıldayıp... Utandım biraz kendimden. Konuyu değiştirmek için,</p>

  <p class="normal1">“Kimler var seninle koşanlar arasında?” diye sordum.</p>

  <p class="normal1">Rahatlar gibi oldu Abdülrahman. Gene de yüzüme bakarken gözlerini kaçırıyordu.</p>

  <p class="normal1">“Şakaydı yahu!” dedim. “Haydi söyle kimlerle koşuyorsun?”</p>

  <p class="normal1">“Benim gibilerle,” dedi.</p>

  <p class="normal1">Sakın sokakta koşarken mini şortlu kızlardan birine sevdalanıp peşine takılmasın, diye kuşku girdi içime.</p>

  <p class="normal1">Annem bu huyumu iyi bilir, söylenirdi:</p>

  <p class="normal1">“Kuşkuların yüzünden insanlara yaklaşamıyorsun! Hayatın boyunca hep yalnız kalacaksın.”</p>

  <p class="normal1">“Kadın var mı aralarında Abdülrahman?”</p>

  <p class="normal1">“Her türlüsü var. Yirmisinde çocuktan yetmişinde kocamışlara kadar.” Biraz durakladıktan sonra ekledi: “Onlar aralarında kulüp kurmuşlar, içlerine beni de almak istiyorlar.”</p>

  <p class="normal1">“Ne kulübü bu?”</p>

  <p class="normal1">“Adı ‘Spor ve Yaşam’ Kulübü.”</p>

  <p class="normal1">“Nerede bu kulüp?”</p>

  <p class="normal1">“Yeri yok şimdilik: Deneme, pist yarışları yapıyorlar. Buluşup Belgrad Ormanında antrenman yapıyoruz. Birbirlerinin evlerinde toplanıyorlar haftada bir gün. Program hazırlamak, kır koşularını düzenlemek için. İstanbul Atletizm Kulübünden insanlar bile var aralarında.”</p>

  <p class="normal1">Konuştukça heyecanlanıyor, gözleri parlıyordu.</p>

  <p class="normal1">“Alçakgönüllü insanlar. Emekli öğretmenler, memurlar var aralarında. Bilgili, akıllı, ülkelerini seven kişiler.”</p>

  <p class="normal1">“Neler konuşuyorsunuz?”</p>

  <p class="normal1">“Bu zamanda ne konuşulur abla! Ülkenin durumu, başımıza gelecekler.”</p>

  <p class="normal1">“Halk Partisi demek istiyorsun?”</p>

  <p class="normal1">“Ecevitçiler, solcular demek istiyorum.”</p>

  <p class="normal1">“Şu ‘solcular’ sözcüğünü çok sık alma ağzına. Çalıştığın yer sağda bir holding. Kapıda bulursun kendini.”</p>

  <p class="normal1">“Demokrasi var, herkes istediği partiyi seçer. Konuşma özgürlüğünü engelleyemezler. Böyle diyorlar.”</p>

  <p class="normal1">“Kimler diyor?”</p>

  <p class="normal1">“Bizimkiler, arkadaşlar.”</p>

  <p class="normal1">“Sen gene de gaganı kapa. Tanımadığın kimselerle politika konuşma.”</p>

  <p class="normal1">“Anne konuşurdu. Atatürk’ü, İnönü’yü, konuşurdu. Ne öğrendiysem ondan öğrendim ben. Gözümü açtı. Tarih gibi kadındı anne. Adam yerine koyardı beni.”</p>

  <p class="normal1">Yüzü gölgelenmişti biraz. İçki bardağını masaya bıraktı. Ayağa kalktı. Beni görmek istemiyormuş gibi yere bakarak,</p>

  <p class="normal1">“Eh ben gidim artık,” dedi.</p>

  <p class="normal1">“Yemeğe kalmayacak mısın?”</p>

  <p class="normal1">“Yok abla, evdekiler bekler.”</p>

  <p class="normal1">Yaklaştım, kolunu tuttum. Yavaşça kolunu çekti.</p>

  <p class="normal1">“Bak Abdülrahman,” dedim. “Senin iyiliğin için konuşuyorum. Kötü bir şey de demedim. Seni sevdiğim için uyarmak istedim. Hepsi bu. Bana kızmanı istemiyorum. Ecevit kazansa bile onu orada bırakmazlar, yerler. Bu ülke, çıkarcıların, sömürücülerin birbiriyle dalaştığı bir arena haline geldi. Biz küçük, güçsüz insanlar, arenayı çevirmiş, elimiz böğrümüzde korkuyla onları seyrediyoruz. Biz Nâzım’ın koyunlarıyız Abdülrahman!”</p>

  <p class="normal1">İçini çekti derinden.</p>

  <p class="normal1">“Bütün bunlar koltuk kavgası abla. Bir Ecevit, koltuk kavgası yapmıyor, toplum kavgası yapıyor. O korkmuyor, o korkmadığı için ben de korkmuyorum.”</p>

  <p class="normal1">“Bak hele!” dedim. “Bak hele sen neler de biliyorsun!”</p>

  <p class="normal1">Hoşuma gitmişti biraz da. Bizim küçük elektrikçi, o küçük oğlan!</p>

  <p class="normal1">“Koşarken mi öğreniyorsun bunları?” diye uğurlamak için koluna girdim. “Kiminle konuşuyorsun bunları, kimler yönlendiriyor seni böyle?”</p>

  <p class="normal1">“Kimse yönlendirmiyor beni,” dedi Abdülrahman. “Benim aklım var.”</p>

  <p class="normal1">Yavaşça kolumdan çıktı. Oysa çoğu zaman böyle koluna girer, yola koyardım onu. Şimdi önüme geçmiş, yüzüme bakıyordu. Bakışlarında öfke vardı.</p>

  <p class="normal1">“Bak abla, ben eskiden kör gibiydim. Ona buna kızar, söylenirdim. Şimdi görüyorum. Eğriyi, doğruyu görüyorum. Demin o dediğin şiiri Nâzım Usta bizi sürüden ayırmak için yazmış. ‘Yeter koyunluktan vazgeçin’ diyor. Öbürleri ‘Bu millet adam olmaz’ diyorlar. Allah kahretsin, ben millet değil miyim!”</p>

  <p class="normal1">Beni kapının önünde şaşkın bırakıp çıkıp gitti Abdülrahman. İlk kez elimi öpmeden!</p>

  <p class="normal1">Birkaç ay uğramadı. Meraklandım, karısına telefon ettim.</p>

  <p class="normal1">“Ah abla sorma!” dedi karısı. “Bugünlerde çok sinirli. Oğlanla da arası kötü. İki dersten bütünlemeye kaldı diye yüzüne bakmıyor. Kız da bu arada işsiz güçsüz bir oğlana kapıldı. ‘Evleneceğim,’ diye tutturdu. Oğlanın babası bizim mahallenin muhtarı. MSP’li. Bizimki Atatürk’e küfreden birine kız vermezmiş. ‘O çocukla evlenirse bir daha bu eve giremez, bunu bilsin,’ diyor. Ben arada kaldım, ne yapacağımı bilmiyorum.”</p>

  <p class="normal1">Şaşkındım.</p>

  <p class="normal1">“Evlâtlarına kul köle olan o yumuşak adam!” dedim.</p>

  <p class="normal1">“O artık sizin bildiğiniz eski Abdullah değil abla. Değişti, çok değişti. Koşmaktan başka bir şey düşünmez oldu. İşyerinde de rahatı yok. Bilirsiniz konuşmaz ki! Yalnız anne ile konuşurdu. Hiç olmazsa o zamanlar konuştuklarını gelip bize de anlatırdı. Şimdi hiç konuşmuyor.”</p>

  <p class="normal1">“Söyle ona, bana uğrasın,” dedim. “Kız için üzülme, çağırır, ben de konuşurum onunla, bir çaresine bakarız. Oğlan toparlanır. Gençlik rüzgârları esiyor başından, bu yaşta hep böyledir.”</p>

  <p class="normal1">Yuvarlak, boş lâfları sıraya dizdim kadıncağızı yatıştırmak için.</p>

  <p class="normal1">Haftalar geçti Abdülrahman görünmedi. O sıralar yabancı bir ülkeye gitmenin telâşı içindeydim. Aylarca uzadı yolculuğum. Yakınlarıma attığım kartlar arasında onunkiler de vardı. Yanıt vermedi. Kardeşimden gelen mektuplarda haberlerini alıyordum. Mutluydu. Partisi kazanmıştı. Ecevit sevdası sürüyordu. Kızı muhtarın oğluyla evlenmekten vazgeçmiş, çalışmaya başlamıştı. Oğlan da kaldığı dersleri verip sınıf atlamıştı.</p>

  <p class="normal1">Döndüğümde bir süre arayamadım onu. Moda’daki ev satılmıştı. İstanbul’a taşınıyorduk. İşim başımdan aşkındı. Taşınıp biraz yerleştikten sonra telefon ettim evine. Evde değildi. Belgrad Ormanında, bahar koşusundaymış. Karısı kızının nişanlandığını haber verdi. Bu kez uygun biriyle.</p>

  <p class="normal1">Taşındığımı söyledim. Bebek’teki evin adresini verdim. Evde elektrik işleri olduğunu söylemedim. Beni arayıp sormamasına gücenmiştim.</p>

  <p class="normal1">“Taşındığınızı bilmiyor, yoksa durmaz, yardıma koşardı,” dedi karısı. “Sizi nasıl sever, bilirsiniz.”</p>

  <p class="normal1">“Gelirse beni arasın, özledim vefasızı, söyle ona,” dedim.</p>

  <p class="normal1">“Onunla biraz konuşun ne olur abla, sizi dinler,” dedi karısı.</p>

  <p class="normal1">Birkaç hafta sonra karısıyla beraber geldi Abdülrahman.</p>

  <p class="normal1">“Zorla getirdim abla,” dedi karısı. “Arayamadığı için sizi küstürdüğünü sanıyor.”</p>

  <p class="normal1">Abdülrahman konuşmuyor, yeni evin dağınıklığını seyreder gibi oraya buraya bakıyordu. Sıkıntılıydı görünüşü.</p>

  <p class="normal1">“İşten çıktı,” diye haber verdi karısı. “Arkadaşına ‘solcu,’ diye yol vermişler. Bu da gitmiş, ‘O solcuysa ben de solcuyum,’ demiş. Size bunları anlatıyorum diye nasıl kızıyor, nasıl bakıyor bana!”</p>

  <p class="normal1">Sitemli bakıyordu karısına. O küçük, hüzünlü gülümseme belirmişti dudağının kenarında.</p>

  <p class="normal1">“Sen solcu musun Abdülrahman?” dedim.</p>

  <p class="normal1">“Değilim,” dedi. “Arkadaşım da değildi.”</p>

  <p class="normal1">“Şimdi ne yapacaksın?”</p>

  <p class="normal1">Karısı bu soruyu bekliyormuş gibi oturduğu yerde kıpırdadı, sinirli, kocasına dikti gözlerini.</p>

  <p class="normal1">“Sen meraklanma abla,” dedi Abdülrahman. “Orada burada iş bulur, çalışırım. Eskiden olduğu gibi. Emekli aylığı bağladılar. Çocuklar da nasıl olsa başlarını kurtardılar. Geçinir, gideriz.”</p>

  <p class="normal1">“Hâlâ koşuyorsun öyle mi?”</p>

  <p class="normal1">Karısı söze karıştı:</p>

  <p class="normal1">“Koşmaz olur mu! Kros bölge birincisi oldu. Kul be ye yazdılar.” Abd lrahman konuyu değiştirmek ister gibi,</p>

  <p class="normal1">“Ağaç nasıl elma veriyor gördün mü abla?” diye sordu.</p>

  <p class="normal1">Uzun zamandır mezarlığa uğramadığımı söylemedim. O anladı.</p>

  <p class="normal1">“Sen merak etme, ben bakıyorum. Mezarlıktaki çocuklar da bakıyor. Annenin elmalarını boşuna yiyecek değiller ya...”</p>

  <p class="normal1">Karı koca çok kısa oturup gittiler. İçimde küçük bir sıkıntı ile geçirdim onları kapıya kadar. Garip bir suçluluk duygusu, uzaklaşma, yabancılaşma, öyle birşeyler...</p>

  <p class="normal1">Ertesi gün mezarlığa gittim. Ağaç güçlenip biraz daha büyümüştü. Dalları elma doluydu.</p>

  <p class="normal1">Mezarın mermer kenarına iliştim. Ağaç, içimi üşüten acının üstüne meyve dolu dallarını germişti, beni korumak istercesine. Annemin çocukluğumda koruduğu gibi. Gözlerimi kapadım, dalların arasından güzel, beyaz yüzüyle gülümsediğini görür gibi oldum. Yavaş yavaş içimdeki keder çözüldü, gevşedim. Kısa bir süre ağaç, annem ve ben yalnız kaldık. Sonra çocuklar geldiler. Eski sulama kovaları, su şişeleri, ibrikler vardı ellerinde. Küçük serçeler gibi sardılar mezarın çevresini.</p>

  <p class="normal1">“Bak abla, ağabey ne güzel boyadı yazıları,” dedi içlerinden biri.</p>

  <p class="normal1">Annemin adı, başucundaki taşın üstünde koskocaman, simsiyah parlıyordu. Altında doğum, ölüm tarihi. En altında: ‘Tanrının rahmeti üstünde olsun. Rahat uyu.’</p>

  <p class="normal1">Çocuklar, kendileriyle birlikte beni de coşturmak istercesine durmadan konuşuyor, elmaları, çimleri, çiçekleri gösteriyorlardı. Elmalar daha kızarmamıştı. Yeşil ve küçücüktüler. Çimlerin arasında çiçekler bitmişti. Sarı, büyük başlı papatyalar, annemin çok sevdiği pembe çim yoncaları. Çiçeklerin başlarından rüzgârın okşayan eli geçtikçe, yana yatıp doğruluyorlardı. ‘Çiçekler rüzgârda dans ediyorlar!’ diye düşündüm. Böyle bir benzetiyi yazılarımdan birinin arasına sıkıştırabilir miyim? diye geçti aklımdan. Elma ağacının karşısında gülünç düştüm birdenbire, kendimden utandım.</p>

  <p class="normal1">Abdülrahman, mezarlıkta küçük bir bahçe yaratmıştı annem için ve ben neler düşünüyorum! Kalktım ayağa. Anneme duasını okudum. Duayı, ‘seni çok seviyorum anacığım’ diye bitirdim. Onun tatlı, sevecen sesini duyar gibi oldum: Bunu bana neden hiç söylemedin yavrucuğum!</p>

  <p class="normal1">Çocukların açılan avuçlarına para koyarken ellerim titriyordu. Yarı yola kadar geçirdiler beni. Taksiye bindiğimde ağlamaya koyuldum.</p>

  <p class="normal1">O gece rüyamda gördüm Abdülrahman’ı. İncecik, esmer, ellerinde Kenyalı atletler gibi beyaz eldivenler... Arap, Hintli, Meksikalı bir sürü koşucuyla birlikte koşuyordu. Elindeki mavi su şişesini sallayarak selâm verdi bana. Ok gibi fırlayıp öne geçti birdenbire. ‘Kazanacak, kazanacak!’ diye bağırarak uyandım. Rüya gerçekmiş gibi, kazanabilir, olabilir! diye söylenerek örtüleri üstümden atıp sırtüstü yattım. Uzun zaman uyuyamadım.</p>

  <p class="normal1">O beni aramıyordu, ben onu aramalıydım. Sabah telefona sarıldım.</p>

  <p class="normal1">Karısı,</p>

  <p class="normal1">“Ah ablacığım oradan oraya koşup duruyor,” dedi. “Şimdi Ankara yolunda, Barış Koşusunda, sonra Dünya Açları için koşacakmış. Bir de Çevre Koşusuna hazırlanıyor. Durmadan antrenman yapıyor. Yüzünü biz bile az görüyoruz evde.”</p>

  <p class="normal1">Sıralıyordu peş peşe: Ata’yı anma koşusu, özgürlük koşuşu, barış koşuşu...</p>

  <p class="normal1">Susturmak için bağladım konuşmayı:</p>

  <p class="normal1">“Ona söyle, herkesi geçip altın madalya alacak, rüyamda gördüm.”</p>

  <p class="normal1">Kadın çok sevindi.</p>

  <p class="normal1">“Alır valla!” dedi. “Yaşıtları arasında ondan iyi koşan yokmuş. Bizde yapılırsa Olimpiyat yarışlarına katılacakmış, ülkeyi dünyanın dört bucağına tanıtacakmış, öyle diyor.”</p>

  <p class="normal1">Kıkır kıkır, kocasıyla alay eder gibi gülüyordu. Sinirime dokundu. Telefonu kapadım.</p>

  <p class="normal1">Onun yaşında bir adam! Otuzunu çoktan geçmiş olmalıydı. Annemin ‘Kibrit çöpü oğlum benim!’ diye saçını okşadığı, küçük elektrikçi çırağı!..</p>

  <p class="normal1">Aradan bir iki ay geçti. Askerler yeniden hükümete el koydular. Her el koyduklarında olduğu gibi işler biraz daha karıştı. Ağır, korkulu sessizlik bastı ülkenin üstüne. Hepimiz yeniden arenanın çevresini sardık korkak fareler gibi. Olup bitenleri seyredip birbirimize dirsek vurarak oynaşmaya başladık. Fısıl fısıl, kulaktan kulağa ekonomik nedenleri, siyasal nedenleri, sosyal nedenleri, coğrafi nedenleri konuşmaya koyulduk. Radyolar, televizyonlar, gazeteler, ülkeyi yumruk altında yönetenlerin vatan millet nutuklarıyla dolup taştı. O karanlık günlerden birinde Abdülrahman çıkıp geldi.</p>

  <p class="normal1">Yeni evde perdeler takılmış, eşyalar yerli yerine konmuştu, ama büsbütün yerleşmiş sayılmazdık. Çalışma odasında, oraya buraya yığılmış kitapların arasında birer iskemle çekip karşılıklı oturduk.</p>

  <p class="normal1">Görünüşü şaşırttı beni. Zayıflamıştı, değişmişti. Bakışı öfkeliydi. Ya da bana öyle geldi. Dudaklarında her zaman görmeye alıştığım gizemli, tatlı gülümseyiş silinip yok olmuştu.</p>

  <p class="normal1">“Sen değişmişin!” dedim.</p>

  <p class="normal1">“Koşmaktan,” dedi.</p>

  <p class="normal1">“Spor yarıyor, öyle mi?”</p>

  <p class="normal1">Alayı anlamamış gibi,</p>

  <p class="normal1">“Yarıyor,” diye kısaca yanıtladı.</p>

  <p class="normal1">“İşi bıraktın. İstediğin gibi koşuyorsun. Rahat mısın artık?”</p>

  <p class="normal1">“Kim rahat ki!” dedi Abdülrahman.</p>

  <p class="normal1">“Evet, güç günler geçiriyoruz. Bunun da sonu gelir nasılsa. Kızın evleniyormuş, duydum. Oğlan da üniversiteyi bitiriyor yakında. Artık kendine her şeyi dert etmekten vazgeç. Ülkenin bu karışık durumunda hepimiz elimizde olanla yetinmeliyiz. Hem sonra...”</p>

  <p class="normal1">Sözümü kesti Abdülrahman; bunu ilk kez yapıyordu.</p>

  <p class="normal1">“Arenayı çevreleyen biz küçük, güçsüz insanlar, hırsızları, yalancıları, ses etmeden seyretmeliyiz. Biliyorum, bunu diyeceksin abla.”</p>

  <p class="normal1">Şaşkın, biraz da öfkeli susup kaldım. Beni suçluyordu! Üstelik haklıydı.</p>

  <p class="normal1">O sürdürdü konuşmasını:</p>

  <p class="normal1">“Zenginler, iş çıkarıcılar, hepsi askerlere döndüler yüzlerini. Şakşaklayıp duruyorlar onları. İnsanları hapse atıyorlar, işkence yapıyorlar, kimsenin sesi çıkmıyor. Sanırsın bizim ülkemiz değil buralar artık. Her yerde yabancı yazılar, dükkân tabelaları bile öyle. Bizim oğlan ‘Volkman’ denen o şeyi kulaklarından çıkarmıyor. Ağzında hep İngilizce şarkılar. Kız da başka türlü. Takıp takıştırıp diskolara gidiyor nişanlısıyla. İşinden aldığı para hep süse, eğlenceye. Yakında evlenip gidecek diye adeta seviniyorum. Böyle olacakları aklımdan geçer miydi? Karım, ‘şükrolsun askerler geldi, anarşistleri topladı, kavga, gürültü bitti,’ diye bayram ediyor. Bu nasıl dünya! Sevgi kalmamış, inanç kalmamış! İnsanları işten çıkarıp yerlerine dalgalarına uygun düşenleri alıyorlar. ‘Solcu’ diye işten attıkları arkadaş var ya, ev sahibi ‘Solcu kiracı istemem, başıma belâ açar’ diye oğlanı evden çıkarmaya uğraşıyor. Bilirim, sen şimdi de ‘O da gitmeseydi, yürüyüşlere katılmasaydı,’ dersin. ‘Elimizde olanla yetinmeliyiz,’ dersin. Elimizde ne kaldı ki!”</p>

  <p class="normal1">Birdenbire yorulmuşçasına sustu. Başını önüne eğdi.</p>

  <p class="normal1">“Kusura bakma,” dedi.</p>

  <p class="normal1">İlk kez benimle böylesine uzun konuşuyordu.</p>

  <p class="normal1">“Bakmıyorum,” dedim.</p>

  <p class="normal1">Başını kaldırdı. Dudaklarında o eski hüzünlü, küçük gülüş belirmişti.</p>

  <p class="normal1">“Anneye gitmişsin?” dedi.</p>

  <p class="normal1">“Gittim,” dedim.</p>

  <p class="normal1">“Elma ağacını kesmek gerekecek, biliyor musun?”</p>

  <p class="normal1">Kalbim sıkışır gibi oldu.</p>

  <p class="normal1">“Neden?” dedim.</p>

  <p class="normal1">“Sana söylemiştim, ağaç çok büyüdü, derinlere kök sardı. Toprak kabardı. Mermerler yer yer çatlamaya başladı. Ben biraz onardım, olmadı. Sıva tutmuyor. Alttan alta dışarı ince kökler çıkıyor.”</p>

  <p class="normal1">“Ne yapmalı şimdi?” dedim.</p>

  <p class="normal1">Sesim hafiften titredi. Yakında annemin kemiklerini kökler sarar, annemi yok eder büsbütün! diye geçti aklımdan. Annemin ağaçla bütünleşip yok olması! Onun gibi duygulu, romantik birine de yakışan buydu. İçim rahatladı. Gülümsedim.</p>

  <p class="normal1">“Ağacın kesilmesine karşıyım,” dedim.</p>

  <p class="normal1">Abdülrahman aldırmazlığıma şaşırmışçasına baktı yüzüme. Kırık bir sesle,</p>

  <p class="normal1">“Belki toprağı yandan açar, birşeyler yaparım,” dedi.</p>

  <p class="normal1">Bir zaman karşılıklı sessiz kaldık. Sonra Abdülrahman ayağa kalktı.</p>

  <p class="normal1">“Artık ben gidim abla,” dedi. “Belli senin de işin çok.”</p>

  <p class="normal1">Ben de ayağa kalktım. O eski Abdülrahman değildi karşımdaki. Bir yabancıydı. İçim bir tuhaf oldu. Dayanamayıp sordum:</p>

  <p class="normal1">“Seni incitecek bir şey mi yaptım Abdülrahman?”</p>

  <p class="normal1">“O nasıl söz abla!”</p>

  <p class="normal1">İşi şakaya dökmek ister gibi gülümsedi:</p>

  <p class="normal1">“Senin ‘Arena’ dediğin ‘Meydan’ demekmiş!”</p>

  <p class="normal1">Sırtını döndü, elimi sıkmadan, yüzüme bakmadan çıkıp gitti.</p>

  <p class="normal1">Olduğum yerde kaldım bir süre. Onun dışarıda yardımcımla konuşup güldüğünü duydum. Bana dersimi vermiş olmanın kıvancı vardı gülüşünde sanki.</p>

  <p class="normal1">Sokak kapısı kapandığında balkona çıktım. Eğilip baktım parmaklıklardan. Karşı kaldırıma geçtiğini gördüm. Kollarını kaldırıp dirseklerini arkaya doğru verdi. Önce yavaştan yürüyordu. Sonra birdenbire hızlandı, koşmaya başladı. Caddenin köşesinde bir an hızı kesilir gibi oldu. Dönüp bana bakacağını sandım. Benim kadar onun da bunu istediğini biliyordum. Balkonda olduğumu karşı kaldırıma geçerken görmüş olmalıydı. Dönüp bakmadı. Köşeyi hızla döndü, gözden kayboldu.</p>

  <p class="normal1">Birçok sevdiklerim gibi onu da yitirmiştim sonunda!</p>

  <p class="sagnormal">Ağustos 1994<br class="chapter" />
  Etiler</p>
</body>
</html>
