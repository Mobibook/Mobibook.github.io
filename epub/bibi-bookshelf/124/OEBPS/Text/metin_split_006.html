<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>metin</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik1" id="calibre_toc_5"><span class="idebold">III</span> DIRETTISSIMO</h1>

  <p class="normal">Doğu’nun her zaman ideal bir sevgili gibi uğrunda yanıp tutuştuğu Fransa’ya kavuşmak için, ne çok başıboş düşler kuran kişi onun çağrısına koşmuştur! Ama çoğu, belki de içlerinden en iyileri, daha onu tanımadan, ya da tanıdıktan sonra –ki hepsi aynı hesaba gelir– kemiklerini yollara serpmiştir. Çünkü güzellik yalnız bizim hayalimizdedir. İnsan peşinden koştuğu hedefe varsın ya da varmasın, uğradığı düşkırıklığının tadı hemen hemen aynıdır. Zaten sonuçlar hep birbirine benzer. Arzuları ölçüsüz adam için önemli olan taraf savaştır, arzuları devam ettiği sürece kaderiyle giriştiği savaştır: işte bütün hayat, düş kurucunun hayatı budur. Ben de o düş kuruculardan biriyim. Vaktiyle ben de daha bir sürü arzular arasında, Fransız toprağına ulaşmaya can atmıştım. İşte o girişimlerimden birini, en güzelini size anlatacağım.</p>

  <p class="siir">*</p>

  <p class="normal">Tam yirmi yıl önce Pire’de bulunuyordum. Hayatımda tanıdığım en iyi yol arkadaşıyla, ruhu ruhuma sonsuza dek kenetlenmiş olan tek dostumla beraberdim. Ama ayrılacaktık: birdenbire kalbini parçalamış olan gizli bir keder, onu benim dost sevgimden koparıp almış, bir süre için Aynaroz Manastırı’nda kapanmaya yöneltmişti. Pire’ye varışımızdan sonra tam üç gün, sessiz ve kederli, şanlı bir geçmişin harabeleri arasında dolaşıp durduk ve bu harabeler zavallı kalplerimizin hüznünü büsbütün arttırdı; sonra belki de bir daha birbirimizi görmeyesiye veda için kucaklaşacağımız an gelip çattı. Ah! Sevilen bir dosttan ayrılmak ne güç şeydir! Son yemeğimize –bir gazeteye yayılmış ekmek ve zeytin– adeta el bile süremedik. Küçük otel odası bize bir mezar gibi geliyordu. Eşyalarımızı ayırdık, altmış drahmi kadar tutan ortak servetimizi paylaştık ve erkekçe ağladık. Ben Fransa’ya gitmek istiyordum, arkadaşım bunu doğru bulmuyordu, son defa olarak dedi ki: “Gitme oraya... Delilik etme... Üstüne titreyen bir annen var. Beraber bulunduğumuz sürece yine bir dereceye kadar iş su götürürdü: ben birkaç dil bilirim, hem senden daha açıkgözüm. Ama tek başına sen daha çok zahmet çekeceksin. Hem serseriler için toplama yurtları olan Batı onlara karşı, böyle şeyleri olmayan Doğu’dan daha merhametsizdir. Boşver Marsilya’yı: o şehir bana ne kadar pahalıya mal olmuştur bir bilsen! Git memleketine, bir altın babasının budala kızıyla evlen, bir baltaya sap ol, keyfine bak. Ya düşler? diyeceksin... Ocağının başında bol bol düş kur. Öldüğün gün yüzünde daha az çizgi ulunur. Dinle beni Panait... Yaşanmış bütün düşlerin bilançosu felaketlerle kapanır. Böyle olması da yerindedir! Yoksa dünya düş kurucularla dolup taşardı. Haydi, dinle sözümü... Yarın Köstence vapuruna bineceğine söz ver bana.</p>

  <p class="siir">*</p>

  <p class="normal">Dostum iki elimi sıkarak bunları söylüyordu bana, güzel nemli gözleriyle güzel kardeş yüzünde tatlı bir ikiyüzlülük vardı: söylediklerine kendi de pek inanmıyordu; şefkatle yalan söylüyordu. Ben de yalan söyledim ona, sözünü dinleyeceğimi vaat ettim, ama o inanmadan gitti, çünkü beni bilirdi, aynı mayadan insanlardık. Yalnız kaldığım anda hayatın da benim için anlamı kalmadı, insanlar bana bir garip göründüler. Ertesi gün, rıhtımda ayakta dururken, akşamları okuduğu güzel Fransızca mısraların uğultusu kulaklarımda, son sandalların da Romen vapuruna yanaşmalarını, sonra geminin Köstence’ye doğru yol alışını seyrettim. İki gün sonra, Mesajeri Maritim kumpanyasının bir gemisi, <span class="ideitalik">Saghalien</span>, Napoli yoluyla Marsilya‘ya hareket ediyordu. Bavulumu hazırladım.</p>

  <p class="siir">*</p>

  <p class="normal">İnsan serseri, sefil ve arkadaşını kaybetmiş olunca bu bir faciadır, ama herkes ne anlar bundan? Bu adın imlası doğru mu, bilmem. İlk kez yola çıkarken, hıçkıran bir annenin nasırlı elleriyle hazırlanmış bir bavulun ne kadar gam yüklü olabileceğinden; bütün bir mahalle, ardından, bir „serseri“nin peşine takıldığını haykırırken, annesini seven bir evladın neler hissettiğinden; o „serseri“ boş yere onu vazgeçirmeye çalıştıktan sonra belki de „bir daha görmeyesiye“ yanından ayrıldığı zaman ruhunda meydana gelen o dipsiz boşluktan ne anlar elalem? Yol parasını bulamayacağından emin adamın bavulunu hazırlarken içinden geçenleri hiç aklına getirir mi?</p>

  <p class="normal">Hayatın bize sevdirdiği şeyler ne kadar çeşitlidir ve arzunun doğurduğu cesaret ne yılmaz şeydir. O 1907 Ocak ayının sonlarında, dostumun ayrılışından sonra, Pire rıhtımında beni rahatça bavulumun üstüne oturmuş, gemilerin manevralarını seyrederken görebilirdiniz: İki günden beri gidip gelen deniz araçlarının hareketlerini inceliyordum; gemilerin, tayfaların, yolcuların tabiatlarını öğrenmeye çalışıyordum. Yabancı ülkelerin acemisiydim, parasız kalmıştım ve birdenbire dostumun koruyucu kanadı altından atıldığım yeni serseri hayatımda büyük bir serüven bekliyordu beni. Onun için, kalbim bir fındık kabuğuna sığacak kadar küçülmüş, gömleğimin eteğine diktiğim altını, bütün servetim olan yarım sterlini düşünüyordum, bir de satın alıp bavulumda <span class="ideitalik">Sokrat‘ın Hayatı</span> ile <span class="ideitalik">Emisenco‘nun Şiirleri</span> arasına yerleştirdiğim iki kiloluk bir ekmekle yarım kilo nefis Rum peyniri, <span class="ideitalik">kaşkavalım</span> vardı. Roskopf saatimi de unutmayayım, dört seneden beri her yere birlikte götürdüğüm, anısal açıdan zengin, şaşmaz ve sevimli bir bakır saatti. Bu saati, paltomun cebini delerek sağ eteğine, kumaşla astar arasına, ta dibe bırakmıştım. Çıkarıp saate bakmak için kolumu omzuma kadar sokmak gerekiyordu. Her adımda dizime dokunarak her dakika bana varlığını hissettiriyordu. Böylece, elimde, sıkı bir araştırma ile bulup çıkarabileceğim topu topu birkaç drahmi kalmıştı ki, onu da <span class="ideitalik">Saghalien</span>‘i incelemekle meşgul olduğum iki günden beri beni dostça gözetleyen, bana tatlı tatlı gülen ve her seferden dönüşünde arka üstü uzanarak <span class="ideitalik">Kalosti Patrioti</span> (merhaba hemşeri) diyen sandalcıya ayırmıştım. Ona can çekişen bir insanın soğuk bakışından başka bir cevap veremiyordum, ama orada limanın ağzında demirli olan Fransız gemisinin hareketinden bir saat önce o küçümseyici tavrı bırakmak gerekmişti: „Evet, <span class="ideitalik">kalosto patrioti</span>, hem söylesene bana, orada limanın ağzında demirli olan gemiye kadar beni kaça götürürsün?“ Bir hamlede doğruldu ve işaret ettiğim yere baktı. Orada iki gemi vardı. «<span class="ideitalik">To Galiko? Yoksa to Germaniko?</span>” (Fransız mı, Alman mı?) “To Galiko!” Adam neşeli bir tavırla elini dizine vurdu: “Eh! <span class="ideitalik">patrioti</span>... Bilirsin: otuz santim... Uzaktır, <span class="ideitalik">Kaymeni!</span>” “Evet,” dedim, uzaktır. “Hem biletim de yok benim...” Sandalcı coştu, rıhtıma atlayarak, “Ver parayı sana bilet alayım,” dedi, “parası aynıdır, ama ben elli santim komisyon kazanırım.” “Marsilya’ya <span class="ideitalik">katastromatos</span> (güverte) bilet kaça?“ „Altmış drahmi.“ „Onu nerede bulmalı... <span class="ideitalik">Kaymeni</span>.“</p>

  <p class="normal">Bu açıklama üzerine sandalcının sesi de, tavrı da değişti. Zayıf yüzü ciddileşti: „Ha, bak o zaman iş değişir!.. Gel, karşıda bir kahve içelim!“ Kahvede, kollarını masa üstünde kavuşturup burnunu burnuma dayayarak: „Demek bir açıkgözlük etmek istiyorsun...“ „Eee, n‘apalım...“ „Peki, bana iki drahmi ver, ben seni vapura bindiririm.“ İki drahmiyi toka ettim.Şimdi beni dinle, <span class="ideitalik">matia-mu!</span> Seni birinci mevkinin büyük merdivenine götüreceğim. Koşa koşa çıkacaksın. Engel olmak isterlerse, „bir dostumu göreceğim“ dersin. Kalıbın kıyafetin yerinde olduğu için geçirirler. Gemi hareket etmeden önce saklanayım deme sakın: gözetlerler. Ben de götürüp bavulunu zenginlerin eşyaları arasına tıkıştırırım. Sen içerde, bavulu görünce kimseye bir şey söylemeden hemen kavra, sonra... Allah yardımcın olsun, evladım. Dediği gibi oldu. Hiçbir güçlükle karşılaşmadan vapura bindikten sonra, alt güverteye indim ve bizim sandalcının sağa sola dirsek vurduğunu, arkadaşlarıyla ağız dalaşı ettiğini gördüm; sonra, bavulu bana verdi, geniş bir nefes alarak:Artık Allah yardımcın olsun!.. dedi.</p>

  <p class="siir">*</p>

  <p class="normal">Evet, Allah yardımcın olsun, evladım, kontrol seni yakalayıncaya kadar. Ama bu korkunç faciayı beklerken, insan yine de işin içinden sıyrılacağından umudu kesmez ve etrafındaki hayata karışır. Saghalien’de etrafımdaki hayat hayli etkili bir manzaraydı: Yunanistan’ın, Anadolu’nun, Makedonya’nın her yanından gelmiş dört yüz Rum orada, güvertede, komik, trajik, acayip, inanılmaz bir kargaşa içinde üst üste yığılmıştı. Kılık çeşidi, lehçe çeşidi, insan çeşidi. Gençler, ihtiyarlar, çocuklar. Bekârlar ve evliler. Neşeliler, mahzunlar, asık suratlar, kayıtsızlar ve bilgeler. Kimileri hora teper ve çocuklarını oynatır. Kimileri saz tıngırdatır, türkü söyler ya da iskambil oynar. Öyle hararetli bir sohbete dalanlar vardır ki kavga ediyorlar sanırsınız, bir yanda da biri içini çeker, bir başkası güverteyi arşınlayarak, elini kolunu sallaya sallaya haykırır:Ah! <span class="ideitalik">Patrida-mu! patrida-mu!</span> (Vatanım! Vatanım!) Hepsi yiyip içerler. Güverte zeytin çekirdekleri, ringa balığı kafaları, soğan ve portakal kabuklarıyla kaplıdır. <span class="ideitalik">Tziri</span> peyniri ve daha bir sürü şeyler pis pis bir koku yayar ortalığa. Bütün kümelerden, şu nakarat duyulur daha çok:</p>

  <p class="siir">Ehe, more, ehe,</p>

  <p class="siir">Ta pami stin ksantiya!</p>

  <p class="siir">Yad ellere gidiyoruz.)</p>

  <p class="normal">İşte bu karışıklık arasında vapur ilk düdüğünü öttürdü ve bana biletsiz olduğumu hatırlattı. Bunu adeta unutmuştum, ama bu kalabalık içinde öylesine kaybolmuştum ki, fazla ürkmedim; düdük öttü, bir daha öttü, vapur kalktı, bu çılgın insan yığınından heyecanlı sesler yükseldi: „Hoşça kal, <span class="ideitalik">patrida-mu!</span>“ „Hoşça kalın, ahbaplar!“ „Ehe, more, ehe“ler şimdi gökleri tutuyordu. Dört yüz ağız birden nakaratı tekrarladı:</p>

  <p class="siir">Herkes türkü söyler.</p>

  <p class="siir">Gemide böyledir işte:</p>

  <p class="siir">İnsanlar şendir, neşelidir.</p>

  <p class="siir">Herkes, yalnız Yahudi dışında.</p>

  <p class="siir">Serseri Yahudi‘nin yolculuğu hoş geçmez.</p>

  <p class="normal">Şaka niyetine bizi ıslatan bir denizin rüzgârı altında <span class="ideitalik">Saghalien</span> açılıyor. Tenteler rüzgârda patırdıyor. Birbirlerine sokulmuş göçmenlerin yüzleri kırışıyor, gitgide kırışıyor. Benim de içimde bir korku var. Ama bir yandan da birkaç gün sonra Marsilya‘da bulunacağımı düşünerek seviniyorum. Ah! Her şeye katlanacağım, her şeye –hamallık, dalgıçlık, dilencilik– hepsine razıyım, tek oraya gideyim. Şimdiden, arkadaşım gibi, Fransızca kitapları aslından okuduğumu görür gibi oluyorum. Ama kalbim bu düşlerden sıyrılıp şiddetle çarparak büzülüyor. Etrafımda: <span class="ideitalik">Katastromatos</span>‘lar, karmakarışık insanlar, dolar üstüne düş kuranlar. Bu sürü ile aramda ne gibi bir ilgi var? Sası sası sarmısak kokan genç bir göçmen, yanıma yaklaşıyor: „Ben, San Francisco‘ya gidiyorum... Ya sen?» «Tombouctou’ya.» «Nerede orası?» «Kanada’da.» «Orası çok soğuk yermiş, diyorlar...» “Rahat bırak beni!” Gözlerim komuta yerindeki kaptana dikili, bir felakete uğrarsam bu adam acaba halime acır mı, diye düşünüyorum. Birden, Rumca haykırılan kısa bir cümle nefesimi kesiyor:He! <span class="ideitalik">Ta Sitiria, pedia!</span> (Hadi, biletler, çocuklar!) Bu feci emri veren <span class="ideitalik">kahveci</span>, üçüncü mevki büfesini işleten bu adam, Akdeniz‘de dolaşan bütün gemilerde olduğu gibi Rum ve Rumca‘dan çevirmenlik yapan biri. Onun yanında, aksi yüzlü, bir güverte subayı duruyor. <span class="ideitalik">Ah! Kaymeni palikaraki!</span></p>

  <p class="siir">*</p>

  <p class="normal">Kalabalığın kaynaşmasından ve iki kontrolörün dikkatsizliğinden yararlanarak usulca sıvışıyorum. Nereye? Ne bileyim ben? Saklanacak bir sıçan deliği arıyor, bir yandan da gömleğime dikili altını yokluyorum, „roskopf“um da dizlerimi dövüp duruyor. Bir kurtarma sandalına mı girsem? Üstleri yelken bezleriyle örtülü, bu bezler de iplerle sımsıkı tespit edilmiş, ipleri kesmek lazım. Makine dairesine insem? Orada kimseyi tanımıyorum; içindekiler Fransız. Oradan geçen bir tayfa beni süzüyor ve gülümsüyor. Bir <span class="ideitalik">palikaraki</span> olduğumu sezdi galiba. Başka çıkar yol kalmadığını anlayınca, büyük bacanın etrafında bir labirent oluşturan küçük geçitlerden birinde gizlendim. Kazanları koruyan demir kafesin üstünde büzülüp kaldım. Orada, hava makineleri arasında kendimi güvende hissediyorum. Beni burada bulamazlar, karışık bir yer burası. Geminin binbir köşe bucağını arayacak değiller ya! Gemilerini, ilk anaforculuğuna çıkan bir serseri kadar da bilmezler belki, ne dersin, <span class="ideitalik">palikaraki</span>? Ve bir edebiyat... kararsızlığı, omuzlarıma yağmaya başlayan ince yağmuru, demir kafes altından beni yakan kazanları, yükselip boğacak hale gelen külleri, beni fena halde sallayan dalgalarıyla sonsuzluk kadar uzun bir zaman geçti... İçindeki ekmeği ve peyniriyle o haydutların elinde kalan bavulum ne âlemde acaba? Ah, şimdi açıp da birkaç lokma yiyebilseydim? Çünkü karnım zil çalıyor. Ama sabretmek gerek ve sabrediyorum. Kulağım kirişte, gözlerim bacaklarımın arasından aşağısını seyretmekte. Yukarıdan donup aşağıdan yanarak, dinlenen leylekler gibi durmadan bir ayağımı basıp ötekini kaldırıyorum. Yarabbi ne uzun sürdü! Yok, pek uzun değil! Güvertede tok tok, yaklaşan adımların sesleri... İki kişiler... Burada kaçacak, saklanacak yer yok. Etrafıma bakıyorum, hayır hiçbir yer yok; etraf, tozlu demir kırıntıları ve çöplerle dolu. Ama adımlar, bu sefer bir tekinin adımları tok tok, yeniden yaklaşıyor ve tekrar duruyorlar, hem bu sefer tam benim bulunduğum geçidin hizasında! Ah! Marsilya artık gözümden siliniyorsun! Daha ziyade kahvecinin, kontrole çevirmenlik yapan adamın kasketini görüyorum. Aramızda yalnız bir manika var. Korkudan nefesim kesiliyor, ama böyle bir felaket karşısında nefes almamanın da bir faydası yok, işte bir adım daha ve kahveci, o kurbağa gözleri, şişkin yüzüyle beni süzüyor: bir şey söylemiyor, ama olduğu yerden, şahadet parmağıyla bana bir işaret yapıyor: <span class="ideitalik">buraya gel</span>! Boyun eğiyorum tabii... Kendimi takdim ediyorum... <span class="ideitalik">Palikaraki...</span></p>

  <p class="normal">Güvertede, Fransızla Rum anlamadığım birkaç kelime konuşuyorlar. Birincisi beni sessizce süzüyor. Öteki, „peşimden gel“ diyor. Henüz yerli yerinde duran yarım sterlinimle Roskopf saatimi düşünerek peşlerinden yürüyorum. Bizim cenaze alayı <span class="ideitalik">katastromatos</span>‘ların tentesi altına vardığı zaman bütün göçmenler ayaktadır. En sinirlileri etrafımızı alıyorlar. Her kafadan bir ses geliyor: „Ne olmuş?“ „Ne yaptı?“ „Bileti mi yok?“ „Zavallı! <span class="ideitalik">Kaymenos</span>!» Bütün bu insanlara, idam hükmü verecek iki adama, denize, havaya bakıyorum ve paramı ne diye peynirin içine saklamadım diye üzülüyorum. Nihayet sorgu başladı, Rum çevirmen soruyor, cevapları Fransız subayı kayıtsız bir tavırla, göçmenlerse büyük bir ilgiyle dinliyorlar. «Orada niye saklanmıştın?» «Marsilya’ya gidiyorum.» «Bak sen! Hani biletin?» «Biletim yok.» Kahveci kıpkırmızı kesiliyor, paltomun yakasından tutup beni fena halde tartaklıyor: «<span class="ideitalik">Kerata</span>! Babanın malı mı sandın bu vapuru?” Subay elini uzatıp uşağın gayretkeşliğini yatıştırıyor. Dinleyenler arasından bir ses yükseliyor: “Hadi more, soysuzluk etme. Hıristiyanız Allaha şükür!” Başka sesler: “Ne olmuş sanki! Senin babanın malı da değil!” “Bu <span class="ideitalik">kaymenos</span> bindi diye ağırlığı artmadı ya.” Çevirmene karşı düşmanlık arttıkça artıyor. Bir göçmen cebinden çevresini çıkardı, içine birkaç metelik attı, sonra, sinirli bir hareketle parayı şıkırdatarak iane toplamaya başladı:Hey! Kardeşler! Bir hayır işleyin! Gönlünüzden ne koparsa! Bu zavallı için beş on kuruş toplayalım! Gemi için değil, <span class="ideitalik">onun</span> için! Boynu kırılsın geminin! Bu çocuğa bakıyorum; bana öyle geliyor ki, San Francisco‘ya gittiğini söyleyen, benim de başımdan savdığım adam oydu. Bu hareket karşısında, kahveci gözleriyle amirinin fikrini öğrenmek istiyor. Adam bir şey söylüyor, Rum kahveci ceplerimi aramaya koyuluyor. Netice: birkaç metelik. Bunları bana bırakıyorlar. Subayın, „Cüruf deposuna...“ dediğini işitiyorum. Arkasını dönüp giderken hemen dönüyor, temiz elbiselerime bakıyor ve hükmünü değiştiriyor: „<span class="ideitalik">Hayır... Göz altında tutun... Napoli’ye çıkarırsınız.</span>“ Tercüman beni lüzumsuz eşyaların saklandığı bir kamaraya tıktı ve orada üstüme yürüyerek, „<span class="ideitalik">Vodi! Gayduri!</span>“ (Öküz! Eşşek!) diye gürledi. Gemi hareket etmeden neden gelip beni görmedin? Birkaç drahmiye ben sana saklanacak yer gösterirdim! <span class="ideitalik">Zoo</span>! (Hayvan!) „Bir dahaki sefere unutmam...“ Gerçekten de unutmadım ve bu yöntemden yararlandım.</p>

  <p class="siir">*</p>

  <p class="normal"><span class="ideitalik">Mesina</span> görününceye kadar her şey yolundaydı. Göçmenler yiyip içiyor, kalkıp oynuyorlardı: güverte tam anlamıyla bir ahıra dönmüştü; yere atılan çöplerden basacak bir karış temiz yer kalmamıştı. Gece yatışmış olan türküler, sabahleyin yeniden coştu:</p>

  <p class="siir">„Ehe, more ehe!“</p>

  <p class="siir">Alkışlar, oyunlar gırla gidiyor:</p>

  <p class="siir">Yiyip içeriz</p>

  <p class="siir">Kalkar oynarız</p>

  <p class="siir">Ehe, more ehe.</p>

  <p class="normal">Birdenbire fırtına koptu, insanlarla eşyaları allak bullak etti. Bir ton su kadar ağır, yoğun, korkunç bir rüzgâr, tentemize şiddetle çarpıyor, onu şişiriyor, bütün iplerini koparıyor ve götürüp direğe vuruyor, direk öyle bir çatırdıyordu ki kıyamet kopuyor sanırsınız. Erkekler, kadınlar, çocuklar, eşyalar, şişeler, ekmekler, peynirler, soğanlar, portakallar, bütün bunlar geminin sancaktan iskeleye yuvarladığı, ezdiği, parçaladığı şekilsiz bir yığından ibaret, fırtına güverteyi silip süpürürken kaptan, „Herkes ambarlara!“ diye bağırıyor. Göçmenler şimdi başka bir türkü çağırıyorlar. Korkudan gözleri fırlamış, sırılsıklam, elleri ve kıçları üstünde kayarken, ellerine geçen her şeye sarılıyor ve deniz kazalarına karşı koruyucu iki Rum evliyasından medet umarak bağrışıyorlar: „<span class="ideitalik">Ayos Nikolas! Ayos Gerasimos!</span>“ Ambarlara inme işine nezaret eden ve manzaradan eğlenen kahveci, ellerine ayaklarına basa basa katastromatos‘lara haykırıyor: „Ahaa! Gemi batıyor! Al sana: <span class="ideitalik">ehe, more, ehe!</span>“ Ve onları birer denk gibi aşağı atarak güverteyi temizliyor. O iğrenç pislik ve kusmalar arasına inmektense fırtınaya göğüs germeyi yeğ tutan bir ben varım. Mutfakla trabzan arasına sokulmuş, güverteyi silip süpüren dalgalara karşı elimden geldiği kadar korunmaya çalışıyorum. Bir an geliyor ki, batıyoruz sanıyorum: Hakkını helal et, anacığım! Beni bir daha görmeyeceksin! Kahveci, beni orada görünce haykırdı: „İn aşağı be salak! Bir dalga alıp götürecek!“ „Götürsün!“ Ama kader başkaymış.</p>

  <p class="normal">Gece, yıldızlı bir gök altında, Napoli, yanık yüreğime, dünyada eşi bulunmayan körfezini açıyor, amfiteatrının ışıklarını göklere kadar çıkarıyor, beni öyle büyülü bir manzara içinde karşılıyor ki, Fransa‘ya ulaşmak arzuma set çeken kaderimi bağışlıyorum. Napoli‘ye çıktım... Napoli çok güzel! Vezüv‘ün kara kitlesini keşfetmek için gözlerim karanlıkları yarmaya çalışırken kalbim çatlayacak gibi vuruyor. Çevirmen, korkunç bir gürültü patırtı arasında bana, „buraya ineceksin!“ diye bağırıyor. <span class="ideitalik">Saghalien</span> duruyor, demir atıyor. Yolcular, geminin etrafında kaynaşan sandallara istif oluyorlar. Ben, bavulumu sırtlamış, göçmenler kafilesine karışmışım. Hepsi buraya çıkıyorlar. Bir transatlantiğe aktarma yaparak Amerika‘ya gidecekler. Koyun sürüsü gibi bir mavnaya dolduk, bir römorkör gümrük rıhtımına çekti. Sandalcıların gemiden rıhtıma kadar üç lirete yolcu taşıdıklarını düşünerek, yine kârlı çıktık, diyorum içimden. Kimsenin bana aldırış ettiği yok, ben de fırsatı ganimet biliyorum. Bir kere <span class="ideitalik">palikaraki</span> olmuşuz, beleşten bir yemek çöplenmek, anafordan bir gece geçirmek hiç de azımsanacak şeyler değil! Kimse çakmadıkça göçmen rolü oynayalım biz de! Gel gör ki olmuyor, işler beklenmedik bir şekilde çatallaşıyor. Bizi kocaman bir binaya götürüyorlar, içinde karyolalar mezarlar gibi sıralanmış. Rumlar, duvarlara yaklaşarak kendilerinden önce burada konaklamış başka hemşerilerinin yazdıklarını okuyorlar. <span class="ideitalik">Kardeşler! Burada bakla gibi tahtakuruları bize göz yumdurmadı</span>! Bavulumu yakaladığım gibi sıvışıyorum oradan!</p>

  <p class="normal">Artık sokaktayım, tek başıma, kimsesiz, hamisiz, yad ellere düşmüş bir biçare, İbrailli, kendisini bekleyen kara günlerden habersiz, Marsilya‘ya gidemediğine göre Napoli‘de bulunduğuna yine de sevinen hayat dolu delikanlı! Henüz şiirinden başka bir şeyini bilmediği bu Napoli‘den hoşnut, gömleğine dikili yarım altından memnun, tekrar yeleğinin cebinde yerini alan saatinden hoşnut, göçmenlerin kendisi için topladıkları on beş drahmi kadar tutan ufaklık para yığınından hoşnut. Ama öyle düşler kurarak yürürken, birden, çabucak oluveren şeylerden hiç de hoşnut kalmıyor. Bir serseri yaklaşıyor, kendisini bir <span class="ideitalik">albergatore</span>‘ye (otele) götürmeyi teklif ediyor, cevabını beklemeden yapışıyor bavuluna, peşinden gelmesini emrediyor. Aman Yarabbi, diyorum içimden, bu çareye başvurduğuna göre, bu adam herhalde açlıktan geberiyordur! Beni Yunan şehirlerinden de berbat bir şehire çıkarmışlar! Peşinden gidiyorum herifin, Via Duomo, sonra bir dar sokak: İşte <span class="ideitalik">albergatore</span>‘nin karşısındayız. Genç, esmer, hayatla cebelleşen adamın sert yüzü. İçerisi bana temiz görünüyor. Pazarlık ediyoruz: Gece geçirmek için elli santim, bir tabak sebzeli et veya balık için yirmi beş santim. Âlâ. Benden topu topu otuz santim isteyen hamalın parasını veriyorum. Hemen yatmaya gidiyorum. Çünkü, hâlâ denizin ortasındaymışım gibi bina sallanıyor ayaklarımın altında. Patron beni odama götürüyor, kapıyı açıyor ve ben içeri girerken eşikte durarak elini uzatıyor. Büzülmüş ağzına, ateş ve buz kesilmiş gözlerine, erkek yüzünün hareketsizliğine bakıyorum ve anlamıyorum. Beni titreten bir sesle, „Parayı!“ diyor. Hemen sökülüyorum elli santimi. Kapıyı kapıyor. Odanın ortasına dikilmiş, gözlerim bir o pis yatağıma, bir o suratsız pencereye, bir de üstü tahtakurusu ezikleriyle dolu kâğıt kaplı duvarlara gidiyor.</p>

  <p class="normal">Sokak adı verilen o kara, derin, uğursuz siperden acı bir uğultu yükseliyor, burası bir sokak ki, 30 santim için, bir adam boğazlamak istermiş gibi üstünüze atılıp sizi cellat suratlı bir hancıya götürebilir. Bir titreme aldı beni. Kara kara düşüncelere dalıyorum. Ağlamak geliyor içimden. Dostum uzakta. Anacığım uzakta. Ne işim vardı benim buralarda? Alçakgönüllü ama temiz, rahat yuvamızı düşünüyorum. Hemen hepsi evlenmiş olan yaşıtım arkadaşlarımı düşünüyorum, hepsi aileleri içinde, işlerinin başındadır şimdi. Neden onlar gibi, herkes gibi olamıyorum, neden uğramışım bu lanete ben? Memleketimde yabancılar bile yerleşip keyiflerine bakarlarken, beni böyle durmadan diyar diyar dolaşmaya iten ne? Nedir istediğim? Neyin peşinden koşuyorum? Yalnızım. Beni anlayıp bana yardım edebilecek bir insandan binlerce fersah uzaklardayım. Hemen soyunuyorum. Altınımı gömleğimden söküp şefkatle okşuyorum: Beni o koruyacak, o ve hemen hemen onun değerinde olan katastromatos’ların metelikleri, Roskopf saatim de, o köhne haliyle yine iki üç frank eder. Servetimi yatağımın üstüne yayıyorum: Saat, bakır yığını ve o küçük altın düğme. Hepsi bir altın sterlin demektir. Âlâ. Günde, tütün dahil, bir buçuk frank hesabıyla beni on beş gün idare eder. Ama hemen yarın sabah, gidip iş arayacağım, ne iş olursa olsun kabul edeceğim. Bu düşünce beni yatıştırıyor. Yatağıma girerken içimden, ‘Başımın çaresine bakmalıyım! Ben dünyada tek başına kalmış bir adamım!’ diyorum.</p>

  <p class="siir">*</p>

  <p class="normal">Tek başına mı? Yok canım! Bu bir gecelik bir sıkıntı... Ertesi gün, saat yedide, Napoli karşımda! Napoli, eşsiz şehir, <span class="ideitalik">onu görmeli, sonra ölmeli</span> denildiğini işittiğim büyük kent! Ölmedim ama, aklım da başımda kalmadı. İki gündür, tabanları yağlamış, ha babam koşuyorum her yere. Müzelere, Vezüv’e, Pompei’ye, bahçelere, gezilere, anıtlara, bir elimde bir dilim ekmek, öbür elimde saatim, hepsini birer lokmada yutuyorum. Ama ikinci günün akşamı eve dönerken yoksul göçmenlerin verdikleri bakır yığınından metelik kalmadı. O zaman bir korku alıyor içimi. Bana bak, dostum, artık iş başına! Paraya da dikkat! Su gibi akıyor mübarek! Otelcinin et ve sebze dahil yirmi beş santime verdiği ünlü yemeği tadalım bakalım. Bu yemek, erişte, fasulye, tuzlu morina karışımı ve bol salçalı; öyle bir karışım ki, insana bir kere yenmiş de çıkarılmış hissini veriyor. İş yok; bu bulamacı (belki de gelmeyecek olan) daha kötü günlere bırakalım. Şimdilik, bozdurulmuş olsa da, yarım sterlin olduğu gibi duruyor. Bu sefer hemen çalışmaya koşalım. Bir iş bulacağımdan, hiç kuşku duymuyorum! Gezintilerim sırasında, <span class="ideitalik">Lettaria Romana</span> tabelalı dükkânlar görmemiş miydim? Hiç kuşkusuz, bunlar Romen süthaneleri! Bu tabela ve bütün evlerde görülen o, <span class="ideitalik">si loca un piano</span>ilanları bana Napoli‘de bütün süthanelerin Romenlerce işletildiği ve herkesin piyano kiraladığı sanısını verdi! Tramvayların peşinde koşarken hep o ilanları gördüm. Ve çok sevindim. <span class="ideitalik">Laptaria Romana</span> ve <span class="ideitalik">Letteria Romana</span> aynı şey değil mi? Kiralık daire. Hey gidi Latin dili: Bana ne oyun ettin? Çünkü o Romenlerin açlıktan ölmeme gönülleri razı olmayarak bana muhakkak iş vereceklerinden emin olduğum için işe girmeyi geciktirdim. Napoli’nin etrafını çeviren o muhteşem kırlarda cirit attım. Limanı, rıhtımları, kiliseleri dolaştım. Ahbaplar edindim.</p>

  <p class="normal">Ne sandınız ya, ahbaplar edindim! Bunlardan biri, bir gece, beni akordeonla dans edilen in gibi bir yere götürdü. Birkaç genç kız, neşe, içtenlik; kuşkulu bir şey yok. Ben dans etmediğim için içiyorum, şakalaşıyorum, seyrediyorum. Bir kızcağız, kronometre düzeniyle dışarı çıkıyor, ellerini ağzının iki tarafına siper ederek, beşinci katın bir tanrıçasına doğru tanrısal bir sesle haykırıyor: “Na-a-ani-i!” Gökyüzünde bir pencere açılıyor. Bir başka tanrısal ses cevap veriyor: <span class="ideitalik">“Ke buoy?”</span> (Ne istiyorsun?) “<span class="ideitalik">Sendi a baso! Çe un soldatiello, un paskuale, ke ti vuole!</span> (İn aşağı. Küçük bir asker var, seni istiyor.) Ve tanrısal yaratık iniyor... «aşağıya», çok aşağılara, yeryüzü cehennemine, <span class="ideitalik">soldatiello</span>’yu da beraberinde sürüklüyor. Hepsi 50 santime. Ama anlaşılan, bu da pahalı, çünkü meyhanenin kapısında bir “aile reisi”, bu tanrısal ticaretle korkunç bir rekabet yapıyor. Hüküm verin: Bu baba, kamçısı omzunda, <span class="ideitalik">paskuale</span>’leri kollarından yakalıyor, onlara eşekle ineğin birlikte koşulduğu arabada oturan ikinci kızını gösteriyor ve <span class="ideitalik">bir lirete hem yemeyi, hem içmeyi, hem de geri kalanını</span> teklif ediyor. Bir <span class="ideitalik">soldatiello</span>, arabaya biniyor. Arkasından biri daha. Ben de biniyorum. Baba, hayvanların başına geçiyor. <span class="ideitalik">İnek, eşek</span> ve <span class="ideitalik">ticarethane</span> yola koyuluyor. Yolda, bir abone, bizim gezgin tabuta atlıyor, sağa sola öpücükler, el sıkmalar, sigaralar dağıtıyor. Kenar mahalle. Bir köy evi. İçerisi bir çorba! Kara yoksulluk. Büyük bir masanın üstüne ana ve bir kız; ekmek, peynir, bulamaç, şarap koyuyorlar. Yiyip içiliyor, sonra da kapı yerine bir perde gerilmiş yandaki odaya geçiliyor. Çiftler sırayla giriyorlar. Beş ve yedi yaşlarında da iki yumurcak biri bir leğen, öteki de bir güğüm taşıyarak, büyük bir ciddiyetle girip çıkıyorlar. Herkes neşeli. Gülüp söyleşiyor. Kimsenin bir şeye aldırdığı yok. Ben oturduğum yerden kızcağıza bakıyorum. On iki on üç yaşlarında olmalı. Onun sırası ne zaman gelecek? Hemen. Annesi, baktığımı görünce canım çektiğini sanmış olacak ki, beni göstererek dirseğiyle onu dürtüyor: „<span class="ideitalik">He vay...</span>” (Gitsene.) “<span class="ideitalik">Ko ciyo anda ke non mi kiyama! (Nasıl gideyim, beni çağırmıyor ki!) cevabını veriyor küçük.</span></p>

  <p class="siir">*</p>

  <p class="normal">Evet, Napoli‘yi tanıyorum. Ama bu tanıma bana biraz tuzlaya mal oldu. Sizi sözümona gezdirmek için ünlü turizm acentelerinin aldıkları paradan çok daha tuzluya! Orada kaldığım ilk haftanın sonundan önce, Napoli‘yi tanımıştım. Gerçekten, tanıdıktan sonra ölebileceğimi de anlamıştım. Benim için Napoli‘de kurtuluş yolu yoktu, kendi evlatlarından çoğu için de öyledir ya! Son üç liretim cebimde, dehşete düşmüş bir halde, rıhtımları, iskeleleri dolaşıyor, Marsilya‘ya hareket eden bütün gemileri gözetliyorum. Ama Napoli‘yi gördükten sonra hapı yutmuş <span class="ideitalik">palikaraki</span>‘yi başka bir <span class="ideitalik">Saghelien</span>‘e bindirmeye razı olacak Rum sandalcıyı nerede bulmalı? Sabahtan akşama kadar, daha merhametli kıyılara doğru bensiz giden gemileri seyrediyorum. Ama umudumu büsbütün kesmiş değilim. Ne olursa olsun deyip otelciyi çağırıyorum, bavulumu açıp döküyorum önüne:İşte bak: Yeni bir elbise, yeni çamaşırlar, yeni ayakkabılar. Sokrates‘le Eminescu‘nun kitapları da cabası. Bütün bunlar için birkaç gün <span class="ideitalik">mancare</span> ve <span class="ideitalik">dormire</span>? (Yemek ve uyumak)<span class="ideitalik">Una settimana</span>. (Bir hafta.) Güzel. Elveda bavulum! Üstümdeki iki gömlek, iki donla kalıyorum; iki mendil, iki yaka, bir havlu, bir sabun, usturam ceplerimde duruyor. Dostlarımı en çok eğlendirmiş olan serüvenimi anlattığım şu ulvi anda, iflastan farkında olmadan kurtardığım başlıca şeyi anmayı unutmayayım: Genneray’ın <span class="ideitalik">Ombra</span> isimli küçük kitabının Romence çevirisi. Bütün bir kuşağı beslemiş ve eğitmiş olan o ucuz koleksiyonlardan birinde çıkmış ve sahibi, tanınmamış bir Yahudi, iflas ederek canına kıymıştı. Hayatımın bu sayfasını onun anısına adıyorum, onun yayınladığı bu öykü, Napoli‘de geçen açlık günlerimde bana az destek olmadı. Hâlâ devam eden bir yolculuğun başlangıcında ilk kaybettiğim bavula yüreği yanık bir annenin doldurduğu eşyaların hepsini unuttum. Perişan günlerimin tek gıdası ve tek tanığı <span class="ideitalik">Ombra</span>‘yı asla unutmayacağım. Altınımla bakır yığınım elden çıktıktan sonra, yeni bir hayat başlıyordu, bavulumun pahasına, bir hafta devam edecek bir hayat. İster istemez, o erişteli, fasulyeli, tuzlu morina bulamacına fit olduk. Ağzıma attığım lokmaları boğazımdan aşağı indirebilmek için burnumu sımsıkı tıkayarak çiğniyorum. Bana onu da aratacağını nereden bileyim be Allahım? İş aramaya ancak arada bir çıkıyorum. Zaten o da boş ya! İşim gücüm, ikinci bir <span class="ideitalik">Saghalien</span> arayarak limanı kolaçan etmek. Gemiler yok değil ama, sütten yanan yoğurdu üfler misali, uğrayacak iskeleleri olan ve adamı Napoli‘nin birine atıveren <span class="ideitalik">Saghalien</span>‘ler eksik olsun. Başka türlüsü de görünürlerde yok, ama Tanrıdan umut kesilmez. Şimdilik, bir „fırsat“ çıkarsa, düşlerimin <span class="ideitalik">Saghalien</span>‘ine beni götürecek sandalcıya vermek için iki liretten yoksun kalmamaya çok dikkat ediyorum. Ama kolay olmuyor! Çünkü, yalnız tütün parası olarak günde 30 santim harcıyorum! İki liret de uçup gidiyor ama, küçük bir yedek servetim var: Roskopf saatim, çok güzel bir çakım, güzel bir deri cüzdanım ve yine güzel bir para çantam. Zamanında elden çıkarılırsa bu ufak tefek şeyler beni sıkıntıdan kurtarabilir. Bunu iyice kafama koyuyorum ve artık israfa paydos: Mahvolmuş bir adam olduğumu, ne Tanrının, ne de herhangi bir kimsenin yardımıma koşacağını biliyorum. Dünyada yapayalnız adam, bir serseri köpekten daha perişan adam, yolcularla dolu sokağın ortasına uzanıp ölmekten başka yapacak işi kalmayan adam!</p>

  <p class="normal">Bavul pahasına morina balığıyla geçirilen bu hafta içinde, küçük bir olay oluyor, gündelik tütünümü doğrultuyorum. Amerika’ya giden bir Ermeni ailesi iniyor bizim otele, onlara rehberlik yapmayı teklif ediyorum, tabii gözümü vapurlardan ayırmadan. Kabul ediyorlar. Ama, hey gidi dünya hey, yarım gün taban tepmek, her türlü bilgileri vermek, sadık hizmet etmek karşılığında bu pinti insanlar, bana ne veriyorlar biliyor musunuz? Topu topu 50 santim! Âdemoğlu, ne aşağılık yaratıksın sen!.. Oysa hali vakti yerinde insanlar. Baba, ana ve yedi evlat. Günün yarısını gezinmekle geçiriyorlar, öteki yarısında odalarından çıkmayarak bol bol yiyip içiyor, şatafatlı nargileler tokurdatıyorlar. Morina balığının ne mene şey olduğundan haberleri yok, haberi olan da bana hiç soru sormaz. Elime elli santim sıkıştırıyor ve keyifli tombul yüzleriyle suratıma bakıyorlar, hele babaları olan yakışıklı sakallı. Evlatlarının en küçüğüne bayılıyor bu adam, babası def çalıp göbek atıyor. Hiç aklımdan çıkmayan bu türkü, daha doğrusu bu nakarat, o gün bu gündür, hayatımın acıklı bir rüyası gibi zihnimi kurcalar. Uzun zaman, ne vakit bunu hatırlayacak olsam, Napoli şehrinin ihtişamı ve zalimliği, o ailenin bencil mutluluğu ile, anıların yükü altında ezilecek gibi olurum. Bu anımı aşağıya kaydediyorum. Müzik aynendir. Sözleri ise anlaşılır gibi değil. Bunu kendim için, sadece kendim için yapıyorum. Belki bir de yürekleri acı türkülerle dolu olan, kahredici anıların kıymetini bilen insanları duygulandırmak için. İşte yüreğime saplanıp kalmış bir anı:</p>

  <p class="siir">*</p>

  <p class="normal">Morina haftası sona erdi! Ermeni ailesi gitti! Her şey bitti: Yatacak yer, yiyecek, tütün! Düş sokaklara bakalım, <span class="ideitalik">palikaraki</span>! İki gün, kursağımda bir dilim kuru ekmekle, bizim otelin çevresinde dönüp dolanıyorum. Patronun acıyacağı tutuyor ve bana, son olarak, morina yemeğinden bir tabak veriyor, iştahla mideye indiriyorum. Sonra:<span class="ideitalik">Venga kon me!</span> (Gel benimle!) diyor.Nereye?Romen Konsolosluğuna! Şaşırıp kalıyorum: Hiç aklıma gelmemişti bu. Bu düşünceye bir anlam veremiyorum: Yurdumun konsolosu ile benim aramda ne gibi bir ilişki var? İtalyan, beni konsolosa götürürken:Seni yurduna geri gönderebilir, bana borcun olan on beş lireti de ödeyebilir! diyor. İçimden diyorum ki: «Peki burada işin ne senin? diye de sorabilir ve pasaportumu görmek isteyebilir.» Bizde ne gezer öyle şeyler. Güzel kaşlarını çatmış, asık suratla yürüyen otelciye: «Bir <span class="ideitalik">palikaraki</span> ne demektir, bilir misiniz?“ diyorum. „Bilmem.“Konsoloslar bu çeşit insanlardan hiç hoşlanmazlar. İşte ben onlardanım. Adam, elleri ceplerinde, duruyor, kızgın kızgın bana bakıyor:<span class="ideitalik">Porko Dio! Bir an, niyetinden vazgeçeceğini sanıyorum. Ama geçmiyor.</span>Andiamo sempre! <span class="ideitalik">(Gidelim hele!) Ve işkence başlıyor. İlkin fahri iş gören ve tek kelime Romence bilmeyen konsolosa başvuruyoruz: “Efendim... bu Romen, on beş gün önce benim otele indi... Açlıktan ölecek, bana da on beş liret borcu var.” “Ben burada yalnız vize işlerine bakarım, elimden bir şey gelmez.” Şapa oturup dönüyoruz. Sokakta İtalyan düşünüyor. Sonra: “Gel!” diyor. „Nereye?“ „Vilayete!“ „Etmeyin, eylemeyin! Bavulum sizde. Yetmez mi?” “Öyle ama, paramı alıp bavulunu geri vermeyi tercih ederim.” Dürüst adam! Vilayette, ellerini göbeği üstünde kavuşturmuş uyuklayan bir mümeyyiz. Napolili tekrar başlıyor: “</span>Skuzate... Sinyore... kuesto Romeno... otto corni... non pagato... Kuindici lire...<span class="ideitalik">» «Hırsız mıdır?» «Değil ama...» «Biz alacak işleriyle uğraşmayız!» Dışarda rahat bir nefes alıyorum: Hele şükür! Hele şükür, mele şükür, Napolili vazgeçmiş değil, kafasını işletiyor: «Gel!» «Yine mi! Ah anacığım!..» «Sus! Anacığından ayrılmayaydın. Burası Napoli!» «</span>Vedi Napoli, poy mori?<span class="ideitalik">“ „</span>Davvero!<span class="ideitalik">“ Peşine takılıyorum. Bu sefer de belediyeye götürüyor beni. „</span>Sinyore... Guardate... Kuesto... Romeno...<span class="ideitalik">” Ben, öyle süt dökmüş kedi gibi beklerken, aynı sonuç ve... Sokakta, elinin tersiyle çenesinin altını üst üste iki defa sildikten sonra, otelci burnuma haykırıyor: “</span>Non çe mancare, non çe dormire!<span class="ideitalik">” (Yemek yok, uyumak yok!) Sonra bırakıp gidiyor. İyi adamdı ne de olsa... İyi olmak için uğraşan, didinen, elinden geleni yapan bir adam. Ama hayat boşveriyor böyle şeylere.</span></p>

  <p class="siir">*</p>

  <p class="normal">Kaldırımda öyle dikile kalınca, sırtımı dayıyorum belediye binasının duvarına, kapıyorum gözlerimi, elini kolunu sallaya sallaya, üzgün, uzaklaşan otelcinin hayali gitmiyor gözümün önünden. Ona kızmak elimde değil. Zaten kimseye kızdığım yok. Suç bende. Rabıtalı bir insan olmaya yanaştım mı hiç? Hayır. Kendimi bildim bileli böyleyimdir. O halde? Romen boşuna dememiş: «Kendi düşen ağlamaz» diye. Gelişigüzel limana doğru yürüyorum. Orada, üstü çatı damla örtülü koca koca kereste yığınları var. Bundan böyle orada geceleyeceğim. Ah! Hâlâ yepyeni olan elbiselerim yuttu hapı! Ama dikkat edeceğim... Hem kalaslar temizdir herhalde; rendelenmiş tahta bunlar. Temiz mi? Sevsinler! Zifiri karanlıkta emekleye emekleye tırmanıyorum ve hemen ellerim insanın midesini allak bullak edecek bir koku yayan ayaklara takılıyor. Bunlar bizim arkadaşlar, benim gibi <span class="ideitalik">palikaraki</span>‘ler! Ayağına dokunduğum kimse ahbapça homurdanıyor: „Yer mi az?“ diye çıkışıyor. Öte beriyle dolu ceplerimi boşaltıyorum, kendime bir yastık uyduruyorum, paltomu üstüme çekip uzanıyorum. Ama uyuyabilirsen uyu. Hava soğuk... titriyorum. Bir şey daha var. Arkadaşlar, sağolsunlar, bitlerini cömertçe gönderiyorlar. Aman Allahım! İnsanın aklı almıyor! Bunlar herhalde tuzlu morina ile beslenmiş insanlar değil! Beynim atıyor, ertesi gün, ne iş olursa olsun, bulmaya çıkıyorum. Bütün şehri ve limanı kolaçan ediyorum, nerde yapılacak bir iş görsem, bir iki meteliğe üzerime almayı teklif ediyorum, ama boşuna zahmet: Napoliler bile iş bulamıyor ve benden fazla açlıktan geberiyorlar. Bir saatlik bir iş için, taşınacak bir bavul için on kişi boğaz boğaza geliyor. Akşam oldu mu, bütün gün ağzıma bir şeycik koymadan bizim dam altına sığınıyorum. Tek tesellim olan “tütün”e ayrılmış bir iki meteliğim var daha, ama inadımdan yemiyorum. Elimde bambu bir baston bulunduğu için, belki de o yüzden beni işe almıyorlar diye düşünüyorum, kaşınmakla geçen ikinci bir geceden sonra, onu kereste yığınlarının üstünde bırakıp gidiyorum. Yine bütün gün her tarafı dolaşıyorum, sağa sola dirsek vuruyorum, az olsun, uz olsun, yaşama payımı istiyorum. Hiç, hiç, hiç! O zaman anladım ki, kazaya rızadan başka çare yok. Kunduralarımın pençelerini eskitmek faydasız. Kafa vurarak duvar delinir mi? Tevekkül gerek! Aç bilaç, kafa bomboş, bir tahta kanepenin üstüne bıraktık kendimizi. Burası, liman dışında bir gezinti yeri. Önümde, birtakım serseri güruhu, rüzgâra dumanlar savuran kocaman bir kazanın başına birikmiş. Yaklaştım: Bir seyyar aşçı, yemek dağıtıyor. Ne yemeği? Morina mı? Hayır. Daha beteri! Lokantalardan toplanmış ekmek parçalarıyla, kazınmış domuz derisi. Elli litre kadar su içinde hepsi kaynatılıyor, aşçıbaşı, bunları kepçesi ya da eliyle gelişigüzel yakalıyor ve birinin sıyırıp da oracığa bıraktığı madeni bir tabağa atıveriyor. Kaça mı? Porsiyonu meteliğe! Hem de bol bir porsiyon! Lezzeti hiç de fena değil vallahi! Ağzında eriyiveriyor adamın. Ama acele etmeliyiz. Kazan kaşla göz arasında boşalıveriyor... Napoli’nin bütün <span class="ideitalik">palikaraki</span>’leri içinde ayaklarını yıkamışlar hissini veren bu çorba karşısında fazla müşkilpesent olmaya da gelmez ha! Yiyen, bir elinde metelik, ötekinde kap, yine ister ve memnun homurtularla mideye indirir. Sonra, eller cepte, gözler yarı kapalı ve kayıtsız, köşe başındaki bayiye kadar gider, altı meteliğe bir paket tütün alır; gürültü ile geğirerek, bir sigara sarar, sonra güneşe uzanır, uyuşmuş bir kafa ile tellendirir sigarayı. Napoli’ye bayılır!.. İşte kazaya rıza gösteren adam buna derler. Ben kaderimle de, Napoli’yle de bağdaştım: Alttaki kirli gömleği çıkarıp üste giyiyorum, böylece iki kirli gömlekten iki temiz gömlek elde etmiş oluyorum. Aksiliğe bakın ki, işi kalenderliğe vurmaya kaç kere niyet ettimse de, ne mutlak hareketsizlikte, ne kafamı uyuşturmakta bu huzuru on beş dakikadan fazla uzatabildim. “Adam sen de...” düşüncesi sıkıntılı zamanlarımda bir dakikadan fazla dostluk edemedi bana.</p>

  <p class="normal">İnsan makinesini harekete getiren her şey <span class="ideitalik">iyidir</span>, hatta o mancayı ilk yediğim gün yaptığım enayilik bile. Ellerim ceplerimde, sigaramı tüttürürken, bir seyyar oyuncuya rastladım. Bana oyununu anlattı: „İki meteliğe bir liret!“ Oyun: Masa üstünde zincire bağlı bir yuvarlak. Karşısında da, bir çomak. Yuvarlağı atıp çomağı deviren lireti alıyor. Kurnaz herif, alıyor eline yuvarlağı:Görüyorsunuz, baylar: Nişan alıp atarsınız: Çomak devrildi! İki meteliğe iki frank kazandınız. İşte böyle!.. Gerçekten de atıyor ve çomağı deviriyor. Başkaları –belki de ortaklarıdır– atıyor ve deviriyorlar. Gerçekten kolay, ben de talihimi deneyeceğim. İyi ama, ya para? Çünkü cebimde yalnız bir meteliğim kalmış. Çaresi bulunuyor, herif, kara günler için sakladığım çakıma bir liret veriyor. Ben de onun parasıyla oynuyorum! İçimden diyorum ki: Çomağı iki üç defa düşürebilirsem iki üç günlük nafakam çıktı demektir! Ve yuvarlağı kapıp nişan alıyorum, atıyorum. Ama... musibet, çomağa dokunmadan soldan geçiyor. Oldu olanlar, gitti bizim iki metelik! Bu parayı çıkarmak gerek. Herhalde acemi olduğum için iyi nişan alamadım. Ama oyun kolay, pekâlâ gördüm işte. Yuvarlağı alıyorum, nişan alıp atıyorum: Bu sefer de sağdan geçiyor, yine çomağa dokunmuyor. Etti dört metelik! Nasıl bırakırsın bu parayı? Devam ediyorum: Nişan alıyorum, atıyorum, yuvarlak kâh sağdan, kâh soldan sıyırıyor, bütün meteliklerim, yani çakım, düzenbaz herifin cebine geçiyor! Bitkin, elimden bir cinayet çıkmışçasına yüreğim çarparak tahta yatağıma gidiyorum, bu sefer ağır bir uyku, bitleri de, büyük hatanın sonuçlarını da bana duyurmuyor.</p>

  <p class="siir">*</p>

  <p class="normal">Açık havada geçirdiğim bu haftanın –Napoli’deki üçüncü haftamın– sonunda, elimde Roskopf’tan başka bir şey kalmadı. Onu da kurtuluşum uğruna son bir girişim için saklıyorum. Zaten Napolililerin her köşe başında sözümona altın ve sözde çalınmış saatler sattıkları bu şehirde onu satmak da kolay değil. Herifler, saatleri, dizlerine iyice sürttükten sonra gelip geçen yabancılara teklif ediyor, hatta alacak avanaklar bile buluyorlar. Bunlar daha ziyade İngilizler, bütün kıtalarda kelepir mal avına çıkan İngilizler. Onun için, Roskopf saatimi, bu rekabet sayesinde nefsime yenilip sakladım. Geri kalanı: Cüzdan ve para çantası satıldı: Parası seyyar aşçının cebine girdi. Hep o domuz derisinden yedik durduk! Çocukluğumdan beri bu yemeği severim ama, ömrümde bu kadarını ne görmüş, ne de yemişim. Saatlerce hep, o yanmış pençe kokusu burnuma geliyor. Ama dur bakalım, yakında daha beteri de burnuma gelecek. Şimdilik iki günden beri karnım boş, rıhtımlarda dolaşıp dururken, bizim otelciye rastladım. «Bir şey, bulamadın mı?» diye sordu. «Bulamadım.» «Karnın tok mu?» «Hayır.» «Otele gel, güzel bir yemeğim var!» Evde, önüme bir yahni koydular, pek nefis buldum. «Nedir bu?» Adam bir kemiği yalarken tuhaf tuhaf güldü: «Tavşan yahnisi!» Dikkat etmemiştim, bir çuvala kapatılmış bir kedinin miyavlamaları sinirime dokunduğu için kahvelerimizi höpürdetirken sordum: «Bu zavallı kediyi ne diye çuvala koydunuz?» Ciddiyetini bozmadan cevap verdi: «Yarınki yahniye et lazım.» Ve derhal yerinden fırladı, kediyi tuttu, boynuna kalın telden bir kement taktı, teli üç ayaklı bir iskemlenin deliğinden geçirdi, taburenin üstüne çıktı, gözümün önünde hayvancağızı boğdu. Kedi öyle korkunç bir şekilde debeleniyordu ki... Adama teşekkür edip çıktım. Daha avluya varmadan bütün yediklerimi kustum. Biz geri bir milletiz ama, bizde kimse kedi, kurbağa, hatta beygir eti bile yemez.</p>

  <p class="siir">*</p>

  <p class="normal">Hazmetmek becerikliliğini gösteremediğim o nefis kedi yahnisi Napoli’de yediğim son yemek oldu, oysa bir kurtuluş umuduyla karşılaşıncaya kadar bir hafta daha geçti. Bir gün, Filippo Santo taraflarına doğru giderken, gözlerim, kocaman bir ilana takıldı. Büyük harfleri beni yerime mıhladı. Şöyle yazıyordu ilanda:</p>

  <p class="normal"><span class="idebold">IL MAGNIFICO VAPORE</span></p>

  <p class="normal">HOHENZOLLERN</p>

  <p class="normal">DIRETTISSIMO</p>

  <p class="normal">DA NAPOLI A ALESSANDRIA D’EGITTO</p>

  <p class="normal">(Falanca gün) hareket edecektir.</p>

  <p class="normal">Muhteşem Hohenzollern Gemisi Napoli’den dosdoğru Mısır’da İskenderiye’ye.</p>

  <p class="normal">1907 yılı Şubatının son günleriydi. Hızır gibi imdada yetişen afişi tekrar tekrar okuyorum ve kurtuluşun yaklaştığı düşüncesiyle sevinçten içim içime sığmıyor. Bu <span class="ideitalik">Magnifico</span>, hele bu «<span class="ideitalik">direttissimo</span>» tam aradığım şey! Kurtuluşum ona bağlı! Dümenine yapışmak, bir cinayet işlemek pahasına da olsa, bu gemi beni kurtarmalı!</p>

  <p class="normal">Ve başarıdan emin bir halde, umutlarla coşarak, oynaya zıplaya dolaşıyorum Napoli kırlarını, çayırlarda yuvarlanıyor, havlıyor, Ermeni ailesinin türküsünü çağırıyorum:</p>

  <p class="siir">Tambur, tambur!</p>

  <p class="siir">Yavaş, yavaş...</p>

  <p class="siir">Siga, siga, yakışı</p>

  <p class="siir">Hay, kıravendi, kara gözleri!</p>

  <p class="normal">Bu Türkçe-Rumca karışımı türkünün sözleri eserin aslında böyledir (çn.).</p>

  <p class="normal">Ancak türkü söylerken akşam oldu. Karnım aç... Açım, ben fakir ve biliyorum ki bir haftadan önce yemek bulamayacağım, ancak <span class="ideitalik">il magnifico</span>’da, «<span class="ideitalik">direttissimo</span>»da yemek yiyebileceğim! Ben artık yemek yemeyen bir adamım! Artık satacak bir şeyim yok benim. Bir Roskopf saatim var ama, zamanı gelince, beni <span class="ideitalik">Hehenzollern</span>’e kadar götürecek sandalcı için saklıyorum! Bu böyle olacak <span class="ideitalik">palikaraki</span>’m, acından gebersen de, ot yesen de böyle olacak... Gerçekten, dizlere kadar yükselen bir yeşil salata tarlası içindeyim! Bir tanesini koparıyorum, üst yaprakları atıyorum ve... ha gayret, dostum! Morina balığından gına getirmiştin. Domuz derisi yüreğini bulandırıyordu. Kedi yahnisini kustun. Şimdi de ot ye bakalım, sonra da baharın ilk günlerinde çayıra salınmış kazlar gibi koş bakalım, koş! Öyle yaptım: Tam sekiz gün salata yedim ve kazlar gibi koştum! Koskoca Napoli’de benim kursağıma girecek bir ekmek kırıntısı yok: Satın almak için bir meteliğim yok, tam bir hafta bu böyle devam etti! Bakkalların, dükkânların önüne çıkardıkları çuvallardan tırtıkladığım bir avuç tuza banarak salata yiyor, su içiyor ve ha babam koşuyorum! Tütünü izmaritler sağlıyor. Evim: Yine limandaki kereste yığını. Öylesine kötüledim ki, vitrinlerde hayalimi gördüğüm zaman kendimi tanıyamıyorum adeta. Ama “Allah büyüktür” ve yeryüzünde her şey olacağına varır.</p>

  <p class="normal">İşte <span class="ideitalik">Hohenzollern</span>! Geminin hareket günü. Çok uzaklarda dalgalanan bayrağı rıhtımdan ancak fark ediliyor. Zarif sandallar, motorlar, gemi ile sahil arasında mekik dokuyorlar. Seyahat acentesi, gemiye şık şık beyler, güzel güzel bayanlar ve onların koca koca bavullarını gönderiyor. Ya ben? Ben de ancak „direttissimo“larla gidebilirim. Sıva paçalarını, <span class="ideitalik">palikaraki</span>! Kadınların cıvıl cıvıl kaynaştığı bir genel yıkanma yerinde, ceketimi çıkarıyorum, güzelce sabunlanıyorum, karşıma cep aynasını yerleştirip bir güzel de tıraş oluyorum. Kadınlar gülüyor halime. Ben de gülüyorum, çünkü bugün <span class="ideitalik">Magnifico</span> ile hareket ediyorum. Tıraştan sonra yakamı düzeltiyorum, kravatımı, tıpkı benim de bir insan olduğum günlerde yaptığım gibi özenle düğümlüyorum. Sonra bıyık fırçamla elbisemi ve paltomu iyice bir temizliyorum, potinlerimi parlatıyorum. Oldum mu sana iki dirhem bir çekirdek bir delikanlı! Koşup bastonumu alıyorum. Kimse yüzüne bakmamış, olduğu yerde duruyor. Hoşça kal, cömert damım! Aradığım gemiyi buldum ben! Sıra şimdi bizim saatte. Kime satmalı onu? Olsa olsa bizim otelciye! Cesaretle ileri atılıyorum, yukarı çıkmadan önce, saatimi çıkarıp bakıyorum: „Sevgili Roskopf! Bana yedi franga mal olmuştu! Dört yıldır taşıyorum seni! İhanetimi affet ve kerem kıl, sandal için lazım olan iki lireti sağla bana!“ İçeri giriyorum. İtalyan, kahvesini içmekte. Beni böyle parlak görünce gözleri faltaşı gibi açılıyor: „<span class="ideitalik">Para mı?</span>» «Evet, <span class="ideitalik">para,</span>“ diyorum, „ama ben sizden istemeye geldim. Birazdan gidiyorum, çünkü son ziyafetinizden beri yalnız salata ile yaşadım, ben bir salata adam oldum! İşte saatim, ne olursunuz, bana iki liret verin!“ Ve niyetimi açıyorum ona. Adamcağız beni heyecanla dinliyor, çenesini açmadan başını sallıyor ve bu beş para etmez saate karşılık iki yerine üç liret veriyor. Ellerine sarılıyorum ve kurtuluşa doğru uçuyorum.</p>

  <p class="normal">Sandalcıya –azametli bir tavırla, baston elimde, sigaramı tüttürerek– bilmiyormuşum gibi soruyorum: «<span class="ideitalik">Hohenzollern</span> nerede?” “İşte, beyim.” “<span class="ideitalik">Direttissimo</span> mu?“ „<span class="ideitalik">... Da Napoli a Alessandria!</span>“ „Kaça götürüyorsunuz?“ „İki liret.“ „Götürün beni!“ Ve sandala atlıyorum. Denizin zümrüt aynası üstünde kayarken, her kürek vuruşu beni bu kâbus kentinden uzaklaştırarak niteliğini bilmediğim için daha beter olan bir başka akıbete yaklaştırıyor. Sandalcı beni bir merdivenin alt basamağına çıkarıyor, üst tarafında bir <span class="ideitalik">bersaglieri</span> ile bir gemi subayı bekliyorlar. Her taraf temizlikten pırıl pırıl. Hep „kibar insanlar“. <span class="ideitalik">Katostromatos</span>‘lar yok burada. Lüksün son mertebesi. <span class="ideitalik">II Magnifico</span>! Geminin çevresinde, Napolililer, gitar, mandolin, keman ve akordeon nağmeleriyle dans ediyorlar. Kulak paralayıcı bir gürültüdür gidiyor. Gemi yolcuları sandallara ve denize metelikler atıyor. Denizde yüzücüler kaynaşıyor. Ağızları metelik dolu olan bu insanlar, lireti atacak eli gözlüyor, para daha dibe varmadan ok gibi dalarak, düşen bir yaprak gibi inerken, parayı yarı yolda yakalıyorlar. Su yüzüne çıkarken dişleri arasında gösteriyorlar onu. Sandalcının parasını verip hızla tırmanıyorum yukarı. Ama gözlerim kararıyor, dizlerimin bağı çözülü çözülüveriyor, nefesim kesiliyor; evet, o dakikada adam öldürebilirim! „Biletiniz?..“ Bir cenaze sükûnetiyle, bezgin, cevap veriyorum: „Bir arkadaşı geçireceğim...“ „Geçin, efendim.“ Geçiyorum ama, baygınlık geçirerek.</p>

  <p class="siir">*</p>

  <p class="normal">O andan itibaren gemi hareket edinceye kadar aşağı yukarı bir saat, hayatımın en acı, en öldürücü saniyelerini yaşadım. Bu işkenceye benzer bir şey bilmiyorum, ondan daha korkunç bir şey tasavvur edemiyorum, ne açlık, ne hapis, ne korkunç bir yara. Yalnız engel olunmuş cinsel arzunun azabı bu zalim kıvranışa benzetilebilir. Hayat, vücudunuzdan zerre zerre kopup ayrılarak göktaşları gibi sonsuzluğa doğru uçup gidiyor ve kanınızı canınızı götürüyor beraberinde: <span class="ideitalik">Yaşama zevkini</span>. Artık siz bir kemik yığınından, homurdanan, mızıldanan bir iskeletten başka bir şey değilsiniz.</p>

  <p class="normal">Hemen gidip sancak tarafındaki korkuluklara atıyorum kendimi, alev alev yanan başımı bir direğe dayıyorum. Oradan merdiven görünüyor, çünkü artık bütün hayatım bu merdivene bağlı, o yukarı alınmadıkça bana rahat yüzü yok: Biri ensemden tuttuğu gibi paldır küldür aşağı atabilir. Nereye? Bir polis motoruna mı? Bir sefalet şehrine mi? Hayır, hayır, salata tarlasına! İş sadece sefalet çekmeyle kalsa, eyvallah! Onunla tanışlığım var, gözüm korkmaz ondan. Ama salataya gelince iş değişir! Bir hafta tuzlu morinanın ardından bir hafta domuz derisi, sonra da bir hafta yeşil salata! Buna sefalet demezler, bu daha fazla bir şey: Ben ota gına getirmiş, ama her an yeniden çayıra salınabilecek bir adamım! Asıl kötüsü şu ki, kendimi ayaklarımın dibinde duran şu denize atmaya da hiç niyetim yok, ölümü istemiyorum: Yaşamak istiyorum, yaşamak hoşuma gidiyor benim, bu Napoli de, bu zıvanasız insanlık da hoşuma gidiyor. Tek hoşuma gitmeyen şey, salata! Arkamdan geçen her beyaz ceket, her kasket, burnumun dibindeki her kımıldanış –örneğin, verilen bir emir, denize atılan bir para, hatta denize tüküren biri– yakama yapışıp beni o yere batasıca merdivene, oradan da salata tarlasına fırlatan bir el oluveriyor. Vücudumun ateşe tutulmuş bir balmumu gibi eridiğini hissediyorum. Benim için hayat durdu, güneş de, bu merdiven gibi yerinden kımıldamıyor. Heyecanımı göstermemek için cebimden ezbere bildiğim <span class="ideitalik">Ombra</span>’yı çıkarıyor ve okur gibi yapıyorum, ama aslını ararsanız bir satırını bile gördüğüm yok; tek gördüğüm şey, olduğu yerde taş kesilen merdiven, yanımdan geçerken üstüme sürünen kollar ve... salata. Gözümün görebileceği bundan ibaret. Ama dikkatimi başka yere çevirmeye çalışıyorum, düşe benzer bir şeye, başımı direğe dayıyorum. Vezüv’ü bir hedef olarak alıyorum ve dağın kımıldayacağı ânı bekliyorum, önce ağır ağır, sonra hızlı, daha hızlı, bu kıyılardan uzaklara doğru hareket edeceğim ânı. Bekliyorum ama, hiçbir şey kımıldamıyor, Dağ, benim direk, dosdoğru salata tarlasına götüren bu parlak pirinç kenarlı basamaklar, her şey hareketsiz. Yalnız benim, hareketli olan. Yalnız benim kalbim dünyanın bütün korkularıyla titriyor, yalnız beni istedikleri gibi kımıldatabilir, çabucak salata tarlasına gönderebilirler, orada kazlar gibi otlayacağım, günde yüz kere yiyip yüz kere dışarı çıkacağım. Direk kollarımda, gözlerim Vezüv’e dikili, <span class="ideitalik">Ombra</span>’nın elimde olduğunu hatırlıyorum, o Ombra ki burada, o bitmez tükenmez günlerde tek arkadaşım, sırdaşım, dostum oldu ve soruyorum: Madem ki dünya içine düşüp de bir daha çıkamadığımız sonsuz bir salata tarlasından başka bir şey değil, acaba insanlar neden acıklı <span class="ideitalik">Ombra</span>’lar, yazıyorlar?</p>

  <p class="normal">Korkunç bir <span class="ideitalik">dü-ü-t</span> yeri göğü sarsıyor, benim de kafamı direğe çarptırıyor. Şimdi öylesine hafiflemiş bir zavallıyım ki, beni iki parmak arasında tutarak istedikleri yere koyabilirler: Domuz derisi kazanına ya da Napoli çayırlarına salabilirler. Artık nefesimi kesmişim, korkuluğa sımsıkı yapışıyorum ve merdivene yalvarıyorum, ben bir tüy gibi rüzgârın önüne düşmeden yukarı çekilsin diye. Sevinmek hakkım mı, bilmiyorum daha. Birinci ile üçüncü dü-ü-t arasında sıkışan sonsuzluk öylesine zalim ki, bir üflemekle ve dakikada bin kere beni bu kurtarıcı <span class="ideitalik">direttissimo</span>’dan süpürüp atabilir. İşte: İki düdük, sonra üç düdük sesi, kuvvetli kolların o kötü merdiveni çekerek katladıklarını görüyorum. Gemi, karayı etrafında döndürerek azametle hareket ediyor. Limandan çıkarken duruyor, kılavuz, şalupasına iniyor. Kısa bir düt! –Napoli kılavuzuna ve salatasına uygarca bir nezaket selamı– ve yol almaya başlıyoruz, açılıyoruz, gemi bütün gücüyle sarsılıyor, rüzgâr halatlar arasından üflüyor, yolcular paltolarının yakasını kaldırıyorlar. O zaman kendi kendime yüksek sesle, “Benim <span class="ideitalik">direttissimo</span>’m işte bu vapur!” diyorum. Sigara ağzımda, eller cebimde, baston omzumda, göğsümü gere gere, kurumlanarak kaptan köprüsü altında dolaşıyorum, ona seslenesim geliyor: “Hey, ahbap!.. Keyifler nasıl?”</p>

  <p class="siir">*</p>

  <p class="normal">Gece oldu. Güzel bir güney gecesi. Gemi yavaşlıyor... Öyle birdenbire... Deniz ortasında... “Ne olmuş?” Salonlar ve kamaralar boşalıyor. Herkes güvertede, her mevki yolcuları kendi ayrı güvertesinde, yemek yiyenler ve yemeyenler, ya hazım güçlüğünden ya da kimse kendilerini davet etmediğinden, hepsi dışardalar. “Ne oluyor?” Stromboli karşısındayız! Ve kibar bir adam olan kaptan dostumuz, bu ezeli demir kusucuyu rahatça seyredebilmemiz için yürüyüşünü yavaşlatmış bulunuyor. Bakın bir kere, iki adım ilerimizde. Tepesinde alev alev lavların tempolu fışkırışı kısa aralarla geceyi aydınlatıyor. Üst yamaçlarda kıpkızıl olan ateşten yol, zikzaklı bir seyirle iniyor, gitgide soluklaşıyor ve dağın eteğinde kayboluyor, o noktada denizde korkunç bir kaynama uğultusu var. Eşsiz ve unutulmaz görüntü. Gemi, yeniden hızla yoluna koyuluyor.</p>

  <p class="normal">Oturuyorum, gecenin sessizliği içinde sigaramı tellendiriyorum. Geçecek kontrolörü düşünüyorum. Bir görsün nasıl karşılıyorum onu! Bir <span class="ideitalik">direttissimo</span>’da mıyım, değil miyim? O halde? Ne kafa şişiriyorsunuz? Geçti o devir. Gidiyor bu mübarek, durduğu yerde de ineceğim, onun için umurumda değil! Beni ocağa kömür atmaya mı göndereceksiniz? Bu da iş mi yahu? Madene inip kömür çıkarmaya yanaşmam dedim mi ben hiç? Evet, el arabasının kollarına yapışmaya hazırım! Yol masrafını ne çeşit olursa olsun, en aşağılığından bir işle ödemeye hazırım, ama Allah rızası için, insaf ediniz, bırakın da salatadan kurtulayım; benim de bir lokma ekmeğe hakkım var yahu! Sigara tellendirip bu <span class="ideitalik">Magnifico</span>‘da başıma neler geleceğini düşünürken, bodur bir adam da, tam karşımda, sırtı barbataya dayalı, kocaman bir puro tüttürüyor. Bir süredir gözünü benden ayırmıyor ama, boşveriyorum! Sevimli yüzü, kasketi burnunda, gabardin elbiseli, purosu gece karanlığında parıldayan bu adamın ne alıp veremediği var benimle? Hiç. Avusturyalı bir yolcu; başkalarıyla Viyana şivesiyle konuştuğunu duymuştum. Bu üçüncü mevki güvertesinde karşı karşıya dururken birden İtalyanca sordu: „Hangi kamaradasınız?“ „Kamaram yok benim.“ „Nasıl! Burada herkesin kamarası vardır. Anahtarınızın numarasına bakın.“ „Anahtarım yok.“ Önce şaştı, sonra anlayarak gülümsedi, gelip yanıma oturdu: „Yoksa siz bir...“ „Evet, bir <span class="ideitalik">palikaraki</span>’yim!” “Herhalde yemek de yemediniz?” “Yedim! Salata...” “Gelin benimle!” Kamarasında bir bavul açtı, içinden sandviçler, tartinler, muzlar, portakallar, Malaga şarabı çıkardı, beni tıka basa doyurdu, üst üste içirdi... sonra güzel purolar, güzel sigaralar. Ah! <span class="ideitalik">Palikaraki</span>! Şu yeryüzünde her şeyin acısı çıkıyor, iyiliğin de, kötülüğün de... Bu mert Viyanalı, “Hiç korkmayın,” dedi. Bu bir lüks gemidir, yolda kontrol yok. Vapura binerken biletinizi alır, size kamaranızın anahtarını verirler. Hepsi bu kadar... İyi ama nasıl düştünüz buraya?” „Ne yapayım... Salata yüzünden!“</p>

  <p class="siir">*</p>

  <p class="normal">Şimdi bana bir yatak lazım. Nerde bulmalı? Nerde olacak, her yerde! Üçüncü mevki yemek salonunun üstünü kaplayan dört köşe zemine dümdüz uzanıp uyku çekiyorum. Deliksiz bir uyku. Sabahleyin bir el beni sarsıyor. Canım sıkılarak başımı kaldırıyorum: Beyaz bir gömlek, genç bir külhani üstüme eğiliyor: «<span class="ideitalik">Fokista lei?</span>” (Ateşçi misiniz?) “<span class="ideitalik">Fokista</span>.” Ve başımı örtüp yeniden uyuyorum. Biraz sonra, aynı el, aynı yüz, tekrar sorgu başlıyor: “<span class="ideitalik">Pasaceri lei?</span>” (Yolcu musunuz?) “<span class="ideitalik">Pasaceri</span>...» Garson gülmekten kırılıyor: «Ha! Ha! Sen ne ateşçisin, ne de yolcu, bir serserisin sen! Gel benimle!» Vay! Ne yapacak bana? Kontrolöre mi götürecek? Ocağa mı? Elveda malagalar, sandviçler, purolar! Hiç de değil! Tam tersine: Birbirini kovalayan felaketlerden sonra bu defa da iyilikler birbirini kovalıyor. Hayat bu. Uyuduğum yerin altındaki yemek odasına götürüyor. Orada kahvaltı ediyorum. Yolcular yemişler, hazırlanmış kahvaltıların üçte ikisine el sürülmemiş. «Onları deniz tuttu da!» diyor. Seni tutmadığına göre, giriş bakalım! Koyun sürüsüne dalan kurt gibi atılıyorum o tereyağların, reçellerin, sıcacık ekmeklerin, sütün, nefis kahvenin üstüne, bol salata ile kazınmış zavallı bağırsaklarımı tamir için hepsini indiriyorum mideye. Garson kollarını kavuşturmuş, memnun bir yüzle beni seyrediyor: «Acele etme! Yasak değil! Bütün bunlar denize dökülecek, köpekbalıklarına yem olacak! Şöyle şöyle kocaman kızartmalar da denize gider hep...» Denize... Köpekbalıklarına... Ya ben, ya benim gibi milyonlarca insan: Salata, domuz derisi, süprüntü! Zavallı insanlık! Ne ahmak şeysin sen... Kötü olmaktan çok, ahmak...</p>

  <p class="normal">Üç gün, deniz ve gök... Neşeli, bazen de huysuz Akdeniz. Cömert bir hava, ara sıra somurttuğu da oluyor. Üçüncü mevkinin kilerinde –kollarım sıvalı, bulaşık kaplarıyla savaşırken– yuvarlak pencereden çalkanan denizi ve göğü seyrediyorum, var gücümle türkü söylüyorum:</p>

  <p class="normal">Tambur, tambur! Yavaş, yavaş...</p>

  <p class="normal">Birden, dalgalı denizin ortasında güpegündüz, <span class="ideitalik">Magnifico</span> stop ediyor! Ne oldu? Herkes güverteye fırlıyor. Kazazede zavallı bir Rum gemisi. Tamamıyla boş, dümeni kırılmış, suların keyfine uyarak yalpa vuruyor<span class="ideitalik">. Hohenzollern</span>, ihtiyatla ona yanaşmaya çalıyor. Bizimkiler megafonla İtalyanca sesleniyorlar: „Yapabileceğimiz tek şey, sizi gemiye almaktır.“ Rumlar soruyor: „Bizi yedeğe alamaz mısınız?“ „Olmaz, biz bir posta gemisiyiz!“ Ben de haykırıyorum: „Olmaz, biz <span class="ideitalik">direttissimo</span>‘yuz!“ Ve kaptan dostumuz, makinelere emir veriyor: Drin!.. drin!.. tam hızla ileri!.. Hadi bakalım!.. Herkes kendi bahtına...</p>

  <p class="normal">Nihayet!.. Güzel bir sabah: <span class="ideitalik">Düt, düt!.. Hey, kılavuz!..</span></p>

  <p class="normal">İskenderiye‘ye yanaşıyoruz. Avusturyalı‘nın, sonra o mert garsonun ellerine sarılıyorum.Hatıra olarak bambu bastonunu bana ver! diyor.</p>

  <p class="normal">– Al, senin olsun! Hoşça kal!.. ... Hey gidi Fransa!.. 1907‘de kısmet değilmiş! On yıl sonra, başka bir limandan varacakmışım sana!.. Eski ahbabım Binder‘i bulmaya koşuyorum.</p>

  <p class="sagdanitaf">&lt;ra&gt;Saint-Raphael, Mart 1927</p>
</body>
</html>
