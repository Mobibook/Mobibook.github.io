<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Sessizliğin Müziği</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Şeylerin Çok Aşağılardaki Dibi</h1>

    <p>Auri uyandığında, yedi gününün kaldığını biliyordu.</p>

    <p>Evet. Bundan oldukça emindi. O, yedinci günde ziyaretine gelecekti.</p>

    <p>Uzun bir süreydi. Beklemek için uzun. Fakat yapılması gereken her şeyi yapmak için değil. Eğer dikkatli olursa. Eğer hazır olmak istiyorsa.</p>

    <p>Auri gözlerini açınca loş bir ışığın fısıltısıyla karşılaştı. Kabuk’ta, yani en mahrem yerinde saklandığı için bu nadir bir olaydı. Demek ki bu aydınlık bir gündü. Yoğun bir gün. Bir keşif günü. Göğsü heyecanla pırpır ederken gülümsedi.</p>

    <p>Parmakları yatak rafındaki damlalık şişesini bulduğunda, kolunun belli belirsiz şeklini görmesine yetecek kadar ışık vardı. Auri şişenin ağzını açtı ve Foxen’ın tabağına tek bir damla damlattı. Damla, tabağı kısa sürede güçsüz bir mavi ışıkla aydınlattı.</p>

    <div class="resim_2"><img alt="03" src="../Images/03.jpg" /></div>

    <p>Dikkatle hareket eden Auri, battaniyesini yere değmesin diye itti. Yataktan çıktığında ayaklarının altındaki taş zemin sıcaktı. Leğeni yatağının yakınındaki sehpada, en hoş kokulu sabunundan bir parçanın hemen yanında duruyordu. Geceleyin hiçbirinde bir değişiklik olmamıştı. İşte bu iyiydi.</p>

    <p>Auri, Foxen’ın tam üstüne bir damla daha sıktı. Tereddüt etti, ardından sırıtarak üçüncü damlanın düşmesine izin verdi. Bir keşif gününde yarım yamalak iş yapmak olmazdı. Ardından battaniyesini toparladı; çekip ona sarındı ve yere sürtmesin diye battaniyeyi dikkatle çenesinin altına sıkıştırdı.</p>

    <p>Foxen’ın ışığı dalgalanmaya devam etti. Işık önce belli belirsiz bir kıpırtıdan ibaretti: bir leke, uzak bir yıldız. Sonra daha fazlası, bir ateşböceği kadar aydınlandı. Ama parlaklığı sabit kalmayıp arttıkça arttı, ışığıyla birlikte tepeden tırnağa titreşir hale gelene dek. Artık ışık, tabağında gururla otururken bir sikkeden azıcık daha büyük, mavi yeşil bir kor parçasına benziyordu.</p>

    <p>Foxen’ın uykusu tamamen açılırken ve Kabuk’u en hakiki, en parlak mavi beyaz ışığıyla doldururken Auri ona gülümsedi.</p>

    <p>Genç kız bunun ardından etrafına bakındı. Kusursuz yatağını gördü. Tam boyuna göreydi. Santimi santimine. Sandalyesine göz attı. Sedir kutusuna. Minik gümüş kadehine.</p>

    <p>Şömine boştu. Ve onun üstünde şömine rafı duruyordu; raftaysa sarı yaprağı, taş kutusu, içinde hoş kokulu kurutulmuş lavanta bulunan gri cam kavanozu. Hiçbir şey başka bir şey değildi. Hiçbir şeyin olmaması gereken bir şey olmadığı gibi.</p>

    <p>Kabuk’tan çıkmanın üç yolu vardı. Bir koridor, bir kapı aralığı ve bir kapı. Bunlardan sonuncusu Auri için değildi.</p>

    <p>Genç kız kapı aralığından Uğrak’a çıktı. Foxen, tabağında beklediği için ışığı burada daha loştu ama yine de görülebilecek kadar parlaktı. Uğrak son zamanlarda pek işlek olmamıştı; Auri buna rağmen her şeyi teker teker gözden geçirdi. Şarap rafında, bir çiçeğin taçyaprağından daha kalın olmayan bir porselen tabağın kırık yarısı duruyordu. Onun altında deri ciltli bir oktavo kitap,<a href="../Text/Section0023.xhtml#Footnote0001" id="Backlink0001"><sup>[1]</sup></a> bir çift tıpa ve ufacık bir iplik yumağı mevcuttu. Bir yanda onun bembeyaz çay fincanı Auri’nin gıpta ettiği bir sabırla sahibini bekliyordu.</p>

    <p>Duvar rafındaki bir tabakta sarı renkli bir reçine damlası duruyordu. Siyah bir kaya. Gri bir taş. Düz, yassı bir tahta parçası. Tüm bunların yanında, bağlama teli ağzı aç bir kuşun gagası gibi açık duran ufacık bir şişe yer alıyordu.</p>

    <p>Ortadaki masaya beyaz renkli, temiz bir bezin üstüne bir avuç çobanpüskülü dutu bırakılmıştı. Auri dutları kısa bir süreliğine süzdü, sonra onları kitap rafına, yani daha uygun bir tüneğe götürdü. Odada etrafına bakınıp kendi kendine kafa salladı. Her şey tamamdı.</p>

    <p>Kabuk’a dönen genç kız yüzünü, elini ve ayağını yıkadı. Geceliğini çıkarıp katladı ve sedir kutusuna kaldırdı. Kollarını kaldırarak ve parmak uçlarında yükselerek mutlulukla gerindi.</p>

    <p>Daha sonra ondan aldığı, en gözde elbisesini üstüne geçirdi. Elbise teninde hoş bir his yaratıyordu. Auri’nin ismi, içinde bir ateş gibi yanıyordu. Bugün yoğun bir gün olacaktı.</p>

    <p class="bolum_arasi">* * *</p>

    <p>Auri gidip Foxen’ı toparladı ve onu kapattığı avucunda taşıdı. Uğrak’tan geçerken duvardaki eğri bir çatlağı kullandı. Çatlak geniş olmasa da genç kız o kadar ince yapılıydı ki kırık taşlara sürtmemek için neredeyse omuzlarını çevirmesine bile gerek kalmayacaktı. Tam geçebileceği darlıkta olduğu söylenebilirdi.</p>

    <p>Gam karolarla kaplı düz, beyaz duvarlara sahip yüksek tavanlı bir odaydı. Genç kızın ayaklı aynası hariç yankıdan yoksun bir yerdi. Fakat bugün içeride bir şey daha, gün ışığının belli belirsiz esintisi vardı. Işık, kemerli bir kapı aralığının doruğundan sızıyordu. Aralık molozlarla –kırık kalaslar, düşmüş taş bloklar– dolu olsa da orada, en tepede ufacık bir ışık huzmesi mevcuttu.</p>

    <p>Auri aynanın önünde durarak kıl fırçayı aynanın tahta çerçevesinde asılı olduğu yerden aldı. Saçları bir bulut gibi başının etrafında asılı kalana dek, onlardaki uyku düğümlerini taradı.</p>

    <p>Bunun ardından elini Foxen’ın üstüne kapattı ve onun mavi yeşil parıltısı olmadan oda kapkaranlık kesildi. Gözleri kocaman açılan Auri, arkasında kule gibi yükselen moloz yığınındaki silik ışık lekesi haricinde hiçbir şey seçemedi. Altın sarısı rengindeki soluk ışık genç kızın yine aynı renkteki soluk saçlarına vurdu. Auri aynada kendi kendine sırıttı. Bu haliyle güneşe benziyordu.</p>

    <p>Elini kaldırarak Foxen’ı tekrar açığa çıkardı ve hızla sekerek Bellik’in geniş labirentine doğru yola koyuldu. Düzgün biçimde kumaşla kaplanmış bir bakır boru bulmak dakikalık işti. Fakat mükemmel <em>yeri</em> bulmak... Eh, asıl zor olan oydu, değil mi? Auri boruyu neredeyse bir kilometre boyunca kırmızı tuğlalı tünellerde takip ederken elinin kayıp da birbirine dolanmış diğer sayısız borudan birine atlamaması için dikkatli davrandı.</p>

    <p>Sonra boru hiçbir uyarıda bulunmaksızın keskin bir dönüş yaptı ve kavisli duvara doğrudan dalarak Auri’yi terk etti. Kaba şey, ne olacak. Elbette borudan bol bir şey yoktu; fakat ince tenekeden olanlar kaplamadan bütünüyle yoksundu. Cilalı çelikten yapılma buz gibi borular fazlasıyla yeniydi. Demir olanlar neredeyse mahcup edecek kadar hevesliydi ama hepsinin de kaplaması pamuktandı ve Auri’nin bugün böyle bir dertle uğraşacak hali yoktu.</p>

    <p>O nedenle genç kız kafasına göre bir seyir izleyen tombul seramik bir boruyu takip etti. Boru bir süre sonra toprağın derinliklerine gömülüp gidiyordu fakat kıvrıldığı noktadaki keten kaplaması bir yetimin gömleği kadar bol ve hırpani bir halde sarkmış duruyordu. Auri gülümsedi ve yırtmamaya özen göstererek kumaş parçasını nazik parmaklarla çözmeye koyuldu.</p>

    <p>Kumaş en sonunda çözüldü. Mükemmeldi. Auri’nin kolu uzunluğundaki tek parça incecik kumaşın rengi griye çalıyordu. Yorgun fakat istekliydi ve Auri onu ikiye katladıktan sonra dönüp yankılı Umbrel boyunca tabana kuvvet koşarak On İki’ye kadar indi de indi.</p>

    <p>On İki, Şeyaltı’ndaki eşine az rastlanır o değişken yerlerden biriydi. Kendini tanıyacak kadar akıllı, kendisi <em>olacak</em> kadar cesur ve her nasılsa hem benliğini koruyup hem de kendini değiştirecek kadar yabaniydi. Bu açıdan neredeyse eşsizdi; daima güvenli veya nazik olmamasına rağmen, Auri ondan hoşlanmaktan kendini alamıyordu.</p>

    <p>Kemerli yüksek boşluk bugün tam da genç kızın beklediği gibi parlak ve canlıydı. Gün ışığı çok yukarılardaki açık mazgallardan girerek değişken mekânın derin, dar vadisine vuruyordu. Işık borulardan, destek kirişlerinden ve de kadim bir ahşap yolun sağlam ve düzgün hattından geçip, ilerliyordu. Sokağın uzaklardan gelen sesi, şeylerin çok aşağılardaki dibine kadar ulaşıyordu.</p>

    <div class="resim_2"><img alt="04" src="../Images/04.jpg" /></div>

    <p>Auri parke taşlarının üzerinde tıkırdayan toynakların, bir parmak eklemi kadar keskin ve yuvarlak sesini duydu. Kulağına oradan geçen bir at arabasının uzak gümbürtüsü ve birbirine karışan konuşmaların boğuk uğultusu çalındı. Tüm bunların arasına belli ki meme isteyen ama bulamayan bir bebeğin tiz, öfkeli çığlıkları karışıyordu.</p>

    <p>Sarı On İki’nin dibinde cam kadar düzgün bir suyla dolu oldukça derin bir havuz vardı. Yukarıdan gelen gün ışığı, Auri’nin su altındaki boru keşmekeşlerinin ikincisini görmesine imkân tanıyacak kadar parlaktı.</p>

    <p>Genç kız burada hasır bulunduruyordu ve duvarların birinde boylu boyunca uzanan dar bir taş rafta, üç adet şişe bekliyordu. Fakat Auri onlara bakarken kaşlarını çattı. Şişelerden biri yeşil, diğeri kahverengiydi; sonuncusu ise şeffaftı. Birinin ağzı geniş bir tel yumağıyla, diğerininki gri renkli, döndürülerek açılan bir kapakla, sonuncusununkiyse yumruk kadar kalın bir tıpayla kapatılmıştı. Hepsi de farklı şekillerde ve ebatlarda olmasına rağmen hiçbiri dört dörtlük değildi.</p>

    <p>Canı burnuna gelen Auri ellerini öfkeyle havaya kaldırdı.</p>

    <p>Çıplak ayakları taşları tokatlarken, Kabuk’a kadar geri koştu. Oraya vardığı zaman da içinde lavanta bulunan gri cam şişeye baktı. Şişeyi aldı, dikkatle gözden geçirdi, uygun yerine bıraktıktan sonra yine koşarak oradan ayrıldı.</p>

    <p>Auri bu sefer duvardaki çatlak yerine eğri kapı aralığını kullanarak Uğrak’a ilerledi. Söğütlük’ün dolambaçlı yokuşlarını çıkarken Foxen, duvarlara oynak gölgeler düşürdü. Auri koştururken saçları bir sancak gibi peşi sıra dalgalanıyordu.</p>

    <p>Siyahev’deki spiral merdivenden döne döne indi. Nihayet akan suyun şırıltısı ve cam çınlamalarını duyduğunda Çınıltı’nın eşiğinden geçtiğini anladı. Az sonra Foxen’ın ışığı, spiral merdivenin dibini yutmuş karanlık sularla dolu çalkantılı göletten yansıdı.</p>

    <p>Buradaki sığ bir nişte iki adet şişe duruyordu. Biri mavi ve dar, diğeri ise yeşil ve bodurdu. Auri başını yana eğip bir gözünü kapadı, ardından iki parmağını uzatarak yeşil olana dokundu. Sırıtarak şişeyi kaptı ve merdiveni koşarak tırmandı.</p>

    <p>Geri giderken değişiklik olsun diye Tonozlar’dan geçti. Koridor boyunca koşarken çatlak zemindeki ilk derin yarığın üstünden bir dansçı kıvraklığıyla atladı, ikinci yarığı aşmak için bir kuş hafifliğiyle sıçradı. Üçüncüsüne gelince güneşe benzeyen hoş bir kız kadar çılgınca zıpladı.</p>

    <p>Sarı On İki’ye vardığında nefes nefeseydi. Soluklanırken Foxen’ı yeşil şişeye soktu, hasırı kullanarak onu dikkatle yastıkladı ve mandalı kauçuk contaya oturtarak şişenin ağzını sıkıca kapattı. Onu yüzüne doğru tuttu, sonra da sırıtarak öptüğü şişeyi dikkatle göletin kenarına koydu.</p>

    <p>Auri en sevdiği elbisesini çıkarıp parlak bir pirinç boruya astı. Sırıtırken karnında tedirgin bir balık yüzüyormuşçasına titredi. Ardından çırılçıplak dikilerek havada uçuşan saçlarını her iki elinde topladı, geriye tarayıp doladı ve gri renkli eski bir keten bez parçasıyla bağladı. İşi bittiğinde saçları upuzun bir kuyruk halinde beline kadar iniyordu.</p>

    <p>Genç kız kollarını göğsüne bastırarak iki ufak adım attı ve göletin yanında durdu. Önce ayak parmaklarından birini, sonra da tüm ayağını suya daldırdı. Nane şekeri kadar ferahlatıcı ve tatlı bir hisse kapıldı. Ardından eğilerek her iki bacağını da suyun içine sallandırdı. Kısa bir süreliğine dengede kalarak iki eliyle birden çıplak vücudunu göletin soğuk taş kenarından ayrı tuttu.</p>

    <p>Fakat bundan sonsuza kadar kaçınmazdı. O nedenle Auri kendini kasarak tamamen çöktü. Taşın soğuk kenarının nane şekerine benzer bir tarafı yoktu. Genç kızın hassas alt yarısını donuk, hissiz bir sızı sardı.</p>

    <p>Auri işte o zaman arkasına döndü ve suya girmeye koyuldu. Yavaş hareket etti ve küçük taş çıkıntıyı bulana dek etrafını ayaklarıyla yokladı. Ayak parmaklarını taşın üstüne kıvırarak kendini kalçalarına kadar gelen suda sabit tuttu. Sonra birkaç derin nefes aldı, gözlerini sımsıkı kapatıp dişlerini sıktı ve ayak parmaklarını gevşeterek kasıklarını yüzeyin altına batırdı. Hafifçe inledikten sonra bedenindeki tüm tüyler diken diken oldu.</p>

    <p>İşin en kötü tarafı geride kalınca gözlerini yumdu ve başını da suya soktu. Çıktığında nefes nefeseydi ve su kaçan gözlerini kırpıştırarak ovaladı. Sonra bir kolu göğüslerinin üstünü kapatmış haldeyken, baştan aşağı büyük bir ürpertiye kapıldı. Fakat ürperti geçtiğinde suratındaki buruşukluğun yerini bir sırıtış almıştı.</p>

    <p>Auri saçları başının üzerinde bir hale gibi kabarık olmadığında kendini küçük hissediyordu. Her gün olmak için çabaladığı türden bir küçüklük değildi hissettiği. Ağaçlar arasındaki bir ağacın küçüklüğü de değildi, yeraltındaki bir gölgenin küçüklüğü de. Üstelik küçük hissettiği tek şey bedeni değildi. Fazla etli butlu olmadığının farkındaydı. Ayaklı aynasına bakmayı akıl ettiği zamanlarda gördüğü kız, sokaklarda dilenen bir yetim kadar ufaktı. Gördüğü kız inceden de inceydi. Elmacık kemikleri çıkık ve narindi. Köprücük kemikleri ise teninden dışarı fırlayacak gibiydi.</p>

    <p>Fakat hayır. Saçları arkada toplandığında ve ıslanarak sarktığında Auri kendini daha... az hissediyordu. Bastırılmış gibi. Daha solgun. Soğuk. Soluk. Silik. Mükemmel keten bez parçası olmasaydı durum tümüyle tatsızlaşırdı. O olmasaydı Auri kendini yalnızca kısacık kalmış bir fitil gibi hissetmekle kalmaz, bir hiç olur çıkardı. İşleri doğru düzgün halletmek için buna değerdi.</p>

    <p>Titremeleri nihayet son buldu. Karnında hâlâ bir balık yüzse de gülümsemesi hevesliydi. Yukarıdan sızan altın sarısı gün ışığı bir mızrak kadar düz, parlak ve sabit bir şekilde gölete vuruyordu.</p>

    <p>Auri derin bir nefes aldı, sonra nefesini vererek ayak parmaklarını oynattı. Bir nefes daha alıp bu seferkini daha yavaş bıraktı.</p>

    <p>Sonra üçüncü bir tane. Genç kız Foxen’ın şişesinin boynunu bir eliyle kavradı, şişeyi göletin taş kenarına bıraktı ve suya daldı.</p>

    <p class="bolum_arasi">* * *</p>

    <p>Işığın açısı mükemmeldi ve Auri ilk boru keşmekeşini apaçık gördü. Bir golyan balığının süratiyle döndü ve borulardan hiçbirinin kendisine dokunmasına izin vermeyerek aralarından rahatça süzüldü.</p>

    <p>Onun altında ikinci boru düğümü yer alıyordu. Auri daha fazla dalmamak için ayağıyla eski bir demir boruyu itti, sonra da yanında bulunan bir vanaya boştaki eliyle asılarak hızını değiştirdi ve bilek kalınlığındaki iki bakır borunun arasındaki dar boşluktan geçti.</p>

    <p>Genç kız derinlere daldıkça mızrağımsı ışık kayboldu ve geriye sadece Foxen’ın mavi yeşil parıltısı kaldı. Fakat etrafını saran hasırdan, sudan ve kalın yeşil camdan geçen ışığı burada daha boğuktu. Auri ağzını mükemmel bir yuvarlak yapıp çabucak iki hava kabarcığı bulutu püskürttü. O derinlere indikçe basınç artıyor, karanlıktaki loş suretler üstüne üstüne geliyordu. Bu suretler; eski bir yol, eğik bir kaya tabakası, yosun kaplı kadim bir tahta kirişten oluşuyordu.</p>

    <p>İleri uzanmış parmakları suyun dibini gözlerinden önce buldu ve Auri düzgün taş zeminin kısmen görebildiği yüzeyinde elini gezdirdi. Bir ileri bir geri. Bir ileri bir geri. Hızla ama dikkatlice. Bazen burada keskin şeyler olurdu.</p>

    <p>Sonra parmakları uzun ve düzgün bir şeyin üstüne kapandı. Bir değnek miydi? Auri onu kolunun altına sıkıştırdı ve kendini uzaktaki ışığa doğru yükselmeye bıraktı. Tanıdık boruları bulan boştaki eli borulara asılıp kendini yönlendirerek, genç kızı bulanık suretlerden oluşan labirentten geçirdi. Akciğerleri biraz sızlamaya başlayan Auri yükselirken yine bir hava kabarcığı bulutunu ağzından bıraktı.</p>

    <p>Yüzü gölet kenarının yakınında yüzeye çıktı ve o altın sarısı ışıkta aşağıdayken bulduğu şeyi nihayet gördü: beyaz renkli etsiz bir kemik. Uzundu, ama bir bacak değildi. Bir koldu. Bir prima aksiyal. Genç kız parmaklarını kemiğin üstünde boylu boyunca dolaştırdı ve bir halka gibi onu çepeçevre saran incecik bir kaynama noktasına rastladı. Demek ki çok önce kırılıp iyileşmişti. Kemik hoş gölgelerle doluydu.</p>

    <p>Gülümseyen Auri onu bir kenara koydu. Sonra üç kez yavaş ve derin nefes aldı, Foxen’ı sıkıca kavradı ve tekrar gölete daldı.</p>

    <p>Bu sefer ikinci düğümde ayağı iki borunun arasına sıkıştı. Şanssızlık işte. Kaşlarını çatan genç kız ayağına asıldı ve kısa süre sonra onu çekip kurtarmayı başardı. Ciğerlerindeki havanın yarısını bıraktı ve bacaklarını sertçe çırparak bir taş gibi aşağılardaki karanlığa kendini bıraktı.</p>

    <p>Kötü başlangıca rağmen bu seferki kolay bir keşif oldu. Parmakları daha dibe bile değmeden bir o-veya-bu yumağına rastladı. Bulduğu şeyin ne olabileceğine dair en ufak bir fikri yoktu. Birbirine dolanmış metal, kaygan ve sert bir şeydi. Auri onu göğsüne yasladı ve tekrar yükselmeye koyuldu.</p>

    <p>Bu sefer parçalarından birini kaybetmekten çekindiği için, bulduğu şeyi kolunun altına alamadı. Öyle yapmaktansa Foxen’ın şişesini koltuk altına sıkıştırdı ve sol eliyle kendini yukarı çekti. Yöntemi güzel ve dengeliydi. Auri hava kabarcıklarının geri kalanını salma gereği bile duymadan yüzeye vardı.</p>

    <p>Yumağı göletin kenarında açarak yaydı. Gördüğü şeyler, kömür kadar kararmış gümüş bir tokası olan eski bir kemer, şaşkına dönmüş bir salyangozun tutunduğu yapraklı bir dal ve son olarak dal parçasına dolanmış çürük bir sicime bağlı, genç kızın işaret parmağı uzunluğunda ince bir anahtardı.</p>

    <p>Auri salyangozu öpüp ondan özür diledikten sonra dalı ait olduğu yere, yani suya geri bıraktı. Kemerin derisi kendi içine kıvrılmıştı ama toka ufacık bir çekişle ayrıldı. Böylesi her iki parçanın da hayrınaydı.</p>

    <p>Göletin taş kenarına tutunan Auri artık omuzlarını ve göğsünü saran minicik dalgalar halinde titriyordu. Dudakları pembeliğini yitirip maviye çalan soluk bir pembe tonuna dönmüştü.</p>

    <p>Genç kız Foxen’ın şişesini aldı ve şişenin ağzının gevşemediğinden emin oldu. Başını eğerek suya baktığında karnındaki balık heyecanla yüzdü. Üçüncü dalış, şanslı olandı.</p>

    <p>Derin bir nefes alan Auri vücudunu düzgünce bükerek tekrar daldı. Sağ eli tüm dostane tutamakları buluyordu. Karanlığa indikçe indi. Taşlar... Tahtalar... Sonrasında ise, ileri uzanmış elini soluk mavi yeşil renge boyayan Foxen’ın loş ışığı hariç hiçbir şey... Eh bu haliyle bir su perisininkinin olması gerektiği gibi gözüküyordu.</p>

    <p>Parmak eklemleri dibe sürtünce yönünü ayarlamak için biraz döndü. Bacaklarını çırparak ve kolunu savurarak göletin siyah taş dibi boyunca süzüldü. Sonra gözüne bir parıltı ilişti. Parmakları keskin ve düzgün hatlara sahip, sert ve soğuk bir şeye çarptı. Bulduğu nesne sevgiyle ve cevaplarla doluydu; öyle ki Auri en ufak bir dokunuşta onların dışarı taştığını hissedebiliyordu.</p>

    <p>Genç kız on kalp atışlık bir süre boyunca bulduğu şeyin taşa yapışık olduğunu düşündü. Sonra nesne kaydı ve Auri gerçeği anladı. Bulduğu şey oldukça ağırdı. Uzun, kaygan bir anın ardından ufacık parmakları onu kaldırmanın bir yolunu buldu. Yekpare metal nesne bir kitap kadar kalındı. Tuhaf bir şekli vardı ve bir külçe saf iridyum kadar yoğundu.</p>

    <p>Auri onu göğsüne götürdüğünde kenarlarının tenine battığını hissetti. Sonra dizlerini büküp yüzeyin uzak parıltısına baktı ve iki ayağını birden dibe dayayıp kendini sertçe yukarı itti.</p>

    <p>Bacaklarını çırptı da çırptı; fakat sanki yerinden hiç kıpırdamadı. Metal şey ağırlık yaparak onu aşağı çekiyordu. Ayağı kalın bir demir boruya sertçe çarptı. Genç kız fırsattan yararlanarak oradan destek aldı ve kendini tekrar itti. Hissettiği ani ivme, ayağı demir borudan ayrılır ayrılmaz yavaşladı.</p>

    <p>Ciğerleri artık ona karşı koyuyordu. Yarısı dolu aptal şeyler daha çok hava istiyordu. Genç kız ağız dolusu hava kabarcığı salarak onları kandırmaya çalıştı. Aslında yitirdiği her kabarcığın kendisini daha da ağırlaştıracağının, hatta daha en alt boru keşmekeşinin yakınında bile olmadığının farkındaydı.</p>

    <p>Auri tutunarak kendini çekebilmek için metal şeyi koltuk altına kıstırmaya kalkıştı. Fakat bunu denediğinde pürüzsüz nesne parmakları arasında biraz kaydı. Auri o panikle çırpındı, bocaladı ve Foxen’ın şişesi görünmeyen bir surete çarptı. Foxen genç kızın elinden kurtuldu.</p>

    <p>Auri boştaki eliyle atıldı fakat parmakları Foxen’a vurarak onu daha da uzaklaştırmaktan başka işe yaramadı. Kız bir anlığına donakaldı. Metali bırakmak seçenek dışıydı. Fakat Foxen... Ezelden beri onunla beraber olagelmişti...</p>

    <div class="resim_2"><img alt="05" src="../Images/05.jpg" /></div>

    <p>Genç kız Foxen’ın şişesinin bir anafora yakalanıp savrulmasını ve yamuk bir bakır boru üçlüsünün arkasında erişim mesafesinden çıkmasını seyretti. Ciğerleri artık öfkeliydi. Auri dişlerini sıktı ve boşta kalan eliyle yakındaki taş bir çıkıntıya tutunarak kendini yukarı çekti.</p>

    <p>Ciğerleri artık içinde kabarıyordu; o yüzden Auri daha en alçaktaki keşmekeşi bile seçememesine rağmen kabarcıklarını yavaşça bıraktı. Foxen olmadan su karanlıktı ama en azından hareket halindeydi. Sarsakça yaptığı ani asılmalarla kendini yüzeye doğru çekiyor, ne kadar tuhaf olursa olsun bulabildiği her tutamağı kullanıyordu. Bacaklarını çırpmasına rağmen bu davranışı ona çok az şey kazandırıyordu. Sıkı sıkıya göğsüne bastırdığı keskin ve sert sevgi topağı ona ağırlık yapıyordu. Acaba nesneyi bu denli ağırlaştıran içinde barındırdığı cevaplar mıydı?</p>

    <p>Auri nihayet kendini en alçaktaki boru kümesine kadar çekebildi. Fakat ciğerleri artık boştu ve vücudu kurşun gibiydi. Normalde bir balık misali eğrilip bükülerek boru keşmekeşinin içinden rahatça sıyrılırdı. Ama şimdi ağır ve soluksuzdu. Tek eliyle boruları yoklayarak ve onlara asılarak boruların arasından geçti. O sırada dizini çarptı ve telaşa kapılarak sırtını pas tutmuş keskin bir şeye boylu boyunca sürttü. Bir kolunu uzattı fakat kendisine öyle ağırdı ki parmakları alışılageldik tutamağına değmedi bile.</p>

    <p>Bacaklarını çırparak birkaç santim daha kazandı. Sonra dikkatle bağlamış olmasına rağmen saçı bir şeye dolandı. Aniden sarsılarak duran genç kızın kafası geriye savruldu ve vücudu suda yan döndü.</p>

    <p>Neredeyse derhal batmaya başladığını hisseden Auri telaşla çırpındı. Kaval kemiği bir boruya çarparak tüm benliğinin acıyla sızlamasına sebep oldu. Fakat genç kız çarptığı yeri diğer ayağıyla çabucak buldu, oradan destek aldı ve kendini <em>sertçe</em> itti. Bir mantar tıpa gibi yükselirken saçlarının dolandığı kaba şeyden kurtulacak kadar hızlıydı. Yine de bu sert asılış kafasını geriye çekerek ağzını açılmaya zorladı.</p>

    <p>Auri işte o zaman boğulmaya başladı. Su dolu ağzıyla öksürdü ve tıkandı. Fakat su burnuna ve boğazına kaçarken bile genç kızın en çok korktuğu şey elinin açılıp, ağır metal nesnenin parmaklarından kayıp karanlığa düşme ihtimaliydi. Foxen’ı kaybetmek yeterince kötüydü. Bu durum Auri’yi karanlıkta kör ve yalnız bırakacaktı. Boruların altında kısılı kalmak ve boğularak canından olmak da berbattı. Fakat o şeylerin ikisine de <em>yanlış</em> denemezdi. Metalin karanlığa kayıp gitmesine göz yummak olacak iş değildi. Düşünülemezdi. Bu o kadar akıl almazdı ki kızı dehşete düşürüyordu.</p>

    <p>Artık açık olan saçları bir duman bulutu gibi başının etrafında dönüyordu. Eli bir borunun huzur verici, tanıdık kıvrımına tutundu. Auri kendini yukarı çekti, sonra da uzandı ve tutunacak başka bir yer buldu. Dişlerini sıktı, öksürdü, kendini yukarı itti ve tutundu.</p>

    <p>Yüzeye çıktığında ağzından su püskürterek soluklandı, sonra tekrar suyun altına kaydı.</p>

    <p>Bir saniye sonra elini pençe gibi kullanarak bir kez daha yükseldi. Boştaki eli bu sefer göletin taş kenarını yakaladı.</p>

    <p>Auri’nin sudan çıkardığı şey bir çanın sesiyle taş zemine çarptı. Tabak kadar büyük olan nesne parlak bir pirinç çarktı. Karşılaştırmak gerekirse, kalınlığının genç kızın başparmağından eksiği yok, fazlası vardı. Ortasında bir deliğe, dokuz adet dişe ve onuncunun uzun zaman önce koptuğu yerde çentikli bir boşluğa sahipti.</p>

    <div class="resim_2"><img alt="06" src="../Images/06.jpg" /></div>

    <p>Çark gerçek cevaplarla, sevgiyle ve ocak ışığıyla doluydu. Çok güzeldi.</p>

    <p>Auri gülümseyerek yarım mide dolusu suyu taşlara kustu. Sonra tekrar kustu ama bu kez, sular parlak pirinç çarka sıçramasın diye başını çevirdi. Bunun ardından öksürdü, ağzını suyla doldurdu ve gölete geri tükürdü. Pirinç çark Sarı On İki’nin soğuk taşlarında bir yürek kadar ağır duruyordu. Yukarıdan gelen ışık, çarkın yüzeyini parlak bir altın sarısına bürüyordu. Sanki Auri, güneşin bir parçasını derinlerden yüzeye çıkarmış.</p>

    <p>Tekrar öksüren Auri ürperdi. Elini uzatıp bir parmağını çarka değdirdi. Ona bakarken gülümsedi. Dudakları mosmordu. Titredi. Kalbi neşe doluydu.</p>

    <p class="bolum_arasi">* * *</p>

    <p>Auri sudan çıktıktan sonra On İki’nin dibindeki gölete bakındı. Boş yere uğraştığını bilse de Foxen’ı yüzeyde tembel tembel yüzerken görmeyi umuyordu.</p>

    <p>Hiçbir şeyle karşılaşmadı.</p>

    <p>O zaman yüzü asıldı. Suya geri dönmeyi düşündü. Fakat hayır. Sadece üç defa. İşler böyle yürürdü. Yine de Foxen’ı karanlıkta bırakmanın düşüncesi, ta yüreğine kadar inen incecik bir çatlak açmak için yeterliydi. Bunca zaman sonra onu kaybetmek...</p>

    <p>Sonra Auri’nin gözüne yüzeyin çok altındaki bir şey takıldı. Bir ışıltı. Bir parıltı. Kız sırıttı. Foxen birbirine dolanmış borulara çarpa çarpa yavaşça yükselirken kocaman, tombul bir ateşböceğinden farksızdı.</p>

    <p>Auri beş uzun dakika bekleyerek Foxen’ın şişesinin sallana sallana yükselmesini, sonunda da bir ördek gibi yüzeye çıkmasını seyretti. Bunun ardından şişeyi kapıp öptü. Onu bağrına bastı. Evet, işte bu. İşleri usulüne uygun halletmek her şeye değerdi.</p>

    <p class="bolum_arasi">* * *</p>

    <p>Her şey sırayla. Auri öncelikle Foxen’ı şişeden çıkardı ve şişeyi duvardaki diğerlerinin yanına bıraktı. Sonra Çınıltı’ya indi ve oradaki çalkantılı sularda durulandı. Cinnas meyvesi ve yaz kokan bir kalıp sabunun incecik kalıntısıyla kendini bir güzel yıkadı.</p>

    <p>Saçlarını sabunladıktan, fırçaladıktan ve temizledikten sonra son bir kez durulanmak için Çınıltı’nın uçsuz bucaksız karanlık sularına daldı. Yüzeyin altındayken bacağına bir şey sürtündü. Kaygan ve ağır bir şey hareketli ağırlığını genç kızın bacağına bastırdı. Bu durum Auri’yi rahatsız etmedi. Bacağına değen her ne ise, tıpkı Auri gibi kendine uygun yerdeydi. Her şey tam da olması gerektiği gibiydi.</p>

    <p>Tertemiz olan ve saçlarını sıkarak kurutan Auri oradan ayrılırken Onluklar’dan geçti. Bunun en hızlı yol olduğu söylenemezdi ama o pespembe haliyle Bozluklar’dan geçmek yakışık almazdı. Daha uzun yoldan gitmesine rağmen bir köşeyi dönüp Fırınlar’a çıkması uzun sürmedi. Islak ayakları taşları tokatlarken, genç kız Foxen’ı yakındaki çıkık bir tuğlanın üstüne bıraktı, zira dostu fazla ısıdan hoşlanmazdı.</p>

    <div class="resim_2"><img alt="07" src="../Images/07.jpg" /></div>

    <p>Tünel duvarı boyunca uzanan kalın çelik borular bugün yakınlarında durulmayacak kadar sıcaktı ve hem duvarlar hem de zemin, ısıdan çıtır çıtır edene kadar kavrulmuştu. Auri çıplaklığının herhangi bir parçası, borulardan fışkıran sessiz kızıl kükreme tarafından kızarmasın diye yavaşça kendi ekseninde döndü. Bulunduğu yerin tenini kurutması, incecik saçlarını havalandırması ve buz kesmiş kemiklerindeki ürpertileri pişirmesi yalnızca saniyeler sürdü.</p>

    <p>Bunun ardından Sarı On İki’den en gözde elbisesini aldı. Giysiyi başından aşağı geçirdi ve tüm hazinelerini Uğrak’a götürüp merkezi masanın üstünde sıraya dizdi.</p>

    <p>Deri kemere göze tuhaf gelen kıvrımlı desenler işlenmişti. Koca pirinç çark baştan aşağı pırıl pırıldı. Anahtar simsiyahtı. Kemer tokası ise siyah olmasına rağmen, altı parlaktı. Orada gizli bir şey vardı.</p>

    <p>Acaba kemer onun için olabilir miydi? İşte bu böyle bir güne başlamanın güzel bir yoluydu. Onun ziyaretine sadece birkaç gün kala hediyesini böyle erkenden hazır edip o işi aradan çıkarmak hoş olurdu.</p>

    <p>Auri kemer tokasını alıcı gözle süzdü. Bu ona uygun bir hediye miydi? Ne de olsa o sağı solu belli olmayan biriydi. Üstüne üstlük saklı çok şeyi vardı. Kafa sallayan genç kız koyu renkli soğuk metale dokunmak için uzandı.</p>

    <p>Fakat hayır. Toka ona yakışmazdı. Auri’nin bunu daha en başından bilmesi gerekirdi. O sabitlenmeye gelmezdi. Kapatılmaya da. Üstelik koyu da değildi. Ah, olamaz. O korumsuydu. Kıpkızıldı. Bakırla yaldızlanmış altın benzeri parlaklığının altı daha da parlaktı.</p>

    <p>Çarkın değerlendirilmesi lazımdı. Neredeyse ona uygun gibi gözüküyordu ama o işin acelesi yoktu. Acilen ilgilenilmesi gereken şey anahtardı. Aralarında en tez canlısı apaçık oydu. Üstelik bu zerre kadar bir şaşırtıcı değildi. Anahtarlar rehavetleriyle pek tanınmazdı ve bu seferki neredeyse bir kilit için uluyacaktı. Auri onu alıp ellerinde çevirdi. Bir kapı anahtarı. Anahtarın bu gerçeği itiraf etmekte hiçbir çekincesi yoktu.</p>

    <p>Siyah anahtar. Beyaz gün. Auri başını yana yatırdı. Şeylerin şekli doğruydu. Bu bir bulma günüydü ve hiç şüphe yok ki zavallı şey fena halde ilgiye muhtaçtı. Genç kız kendi kendine kafa salladı ve anahtarı elbisesinin cebine koydu.</p>

    <p>Yine de oradan ayrılmadan önce her şeyin uygun yerine geçmesine yardımcı oldu. Kemer tabii ki ortadaki masada kaldı. Toka reçine tabağının yanına taşındı. Kemik adeta edepsizce çobanpüskülü dutunun yanına sokuldu.</p>

    <p>Çark bu açıdan meşakkatliydi. Auri onu kitap rafına koydu, sonra köşedeki sehpaya taşıdı. Kayıp dişinin boşluğu dosdoğru yukarı bakan çark, duvara dayalı kaldı. Auri kaşlarını çattı. Uygun yer orası değildi.</p>

    <p>Genç kız anahtarı çıkarıp çarkın önünde tuttu. Siyah ve pirinç. İkisi de döndürülmek için. Toplamda on iki diş...</p>

    <p>Auri başını iki yana sallayıp iç geçirdi. Anahtarı tekrar cebine koyup koca pirinç çarkı kitap rafında bıraktı. Aslında ona uygun yer orası değildi ama Auri’nin elinden şimdilik bu kadarı geliyordu.</p>

    <p class="bolum_arasi">* * *</p>

    <p>En yakın yer Bucak’tı; o yüzden Auri aceleyle o tarafa yöneldi ve kapılarından ilkine gelene kadar başını eğerek alçak taş kapı aralıklarından geçti. Geldiğinde de biraz soluklanıp Foxen’ı avucuna aldı ve üstüne hafifçe üfleyerek ışığını körükledi. Tahta kapı devasaydı ve zaman içinde rengi griye dönmüştü. Menteşeleri pul pul dökülen pas yığınlar topluluğuydu.</p>

    <p>Genç kız anahtarı cebinden çıkarıp önünde, kendisi ile dev gri kapının arasında tuttu. Bakışları ikisinin arasında gidip geldi, sonra arkasını dönüp, tez adımlarla oradan uzaklaştı. Üç kez sola döndükten ve kırık bir pencereden geçtikten sonra ikinci kapıya vardı. O da eski ve griydi ama ilkinden daha büyüktü. Auri’nin gerçeği anlamak için onlara şöyle bir göz atması yetti. Burada bir yanlışlık vardı. Bunlar uygun kapılar değildi. Peki neresi? Onluklar mı? Kara Kapı mı?</p>

    <p>Genç kızı bir ürperti aldı. Kara Kapı olamazdı. Beyaz bir günde değil. Öyleyse Yüklük. Ya da Onluk. Hatta Dipiçi. Bu Kara Kapı’ya göre bir anahtar değildi. Olamazdı.</p>

    <p>Auri aceleyle Bellik’ten geçerken iki kere sola, hatırı kalmasın diye de iki kere sağa döndü. Ayrıca kimseyi gücendirmemek için borulardan hiçbirini çok uzun süre takip etmedi. Onun ardından dolambaçlı yollarıyla ve kükürdü andıran kokusuyla Yamucak geldi. Auri oranın yıkık dökük duvarları arasında biraz yolunu kaybetse de sonunda Ufalanık’a, yani bir deliğe benzeyecek kadar dik olan dar bir toprak tünele çıkmayı başardı. Genç kız birbirine tutturulmuş çomaklardan oluşan uzun bir merdiveni kullanarak aşağı indi.</p>

    <p>Merdivenin dibi zımparalanmış taştan, ufak, derli toplu bir odada son buluyordu. İçerisi bir gömme dolaptan daha büyük olmayıp pirinç şeritli eski bir meşe kapının haricinde boştu. Auri ellerini silkeledi, kapıyı açtı ve hafif adımlarla Yüklük’e çıktı.</p>

    <p>Koridor bir at arabasının sığabileceği kadar genişti. Öylesine yüksek tavanlı ve uzundu ki Foxen’ın ışığı karşı ucu tıkayan moloz yığınına güçlükle ulaşıyordu. Mavi beyaz ışık yukarıda kristal bir avizeye çarpıp dağılıyordu.</p>

    <p>Duvarların alt kısımları koyu renkli ahşap panelliydi ama onların üstünde yer alan bölümlerde gösterişli alçı kaplamalar vardı. Tavan geniş fresklerle süslenmişti. Tüller içindeki kadınlar sağda solda aylaklık ediyorlar, fısıldaşarak birbirlerine yağ sürüyorlardı. Erkeklerse suda gülüp eğleniyorlar, çıplak halleriyle epey gülünç gözüküyorlardı.</p>

    <p>Auri her zaman yaptığı gibi hınzırca sırıtarak resimlere bakmaya biraz zaman ayırdı. Minicik ayaklarının altındaki cilalı mermer zemin soğuk olduğu için, ağırlığını bir bacağından diğerine aktarmayı ihmal etmedi.</p>

    <p>Yüklük’ün her iki ucu da devrilmiş kayalar ve toprakla tıkalı olsa da ortası bir pota kadar temizdi. Her şey alabildiğine kuru ve düzenliydi. Ne rutubet, ne küf, ne de toz getiren esintiler vardı. Çıplak adamlar olsun veya olmasın usturuplu bir mekândı; o yüzden Auri adaba tümüyle riayet etmeye özen gösterdi.</p>

    <p>Koridor boyunca on iki meşe kapı sıralıydı. Hepsi de şık, düzgün ve pirinç şeritliydi. Şeyaltı’nda geçirdiği uzun yıllarda Auri’nin, içlerinden sadece üçünü açmışlığı vardı.</p>

    <p>Genç kız havada tuttuğu elinde parlak bir ışık saçan Foxen’la beraber koridorda ilerledi. Bir düzine adımın ardından gözüne mermer zemindeki bir parıltı takıldı. Sekerek yaklaşınca avizeden düşmüş bir kristalin yerde sapasağlam durduğunu gördü. Belli ki şanslı ve cesur bir kristaldi. Auri onu eline aldı ve anahtarın bulunmadığı cebine soktu. İkisi bir araya gelirse yaygara çıkarmaktan başka bir şey yapmazlardı.</p>

    <p>Üçüncü kapı da uygun değildi, yedinci de. Auri dokuzuncu kapıyı gözüne kestirdiğinde daha şimdiden Dipiçi’ne inmekte kullanacağı güzergâhı planlıyordu. Kapı onu bekliyordu. Hevesle. Kapı kolu döndü ve kapı sessiz menteşeler üzerinde kolayca açıldı.</p>

    <p>İçeri giren Auri cebindeki anahtarı çıkarıp öptü, sonra da onu kapının hemen arkasındaki boş bir masaya dikkatle bıraktı. Anahtarın tahtaya değerken çıkardığı küçük tıkırtı genç kızın yüreğini ısıttı. Anahtarı orada, ona en uygun yerde rahatça otururken görmek Auri’yi gülümsetti.</p>

    <p>Bulunduğu yer bir oturma odasıydı. Pek güzeldi. Genç kız Foxen’ı bir duvar apliğinin içine koydu ve dikkatle etrafa bakındı. Yüksek bir kadife koltuk. Alçak bir tahta masa. Kabarık bir halının üstünde kabarık bir koltuk. Köşede birbirinden vakur bardaklarla ve şişelerle dolu ufacık bir servis arabası.</p>

    <div class="resim_3"><img alt="08" src="../Images/08.jpg" /></div>

    <p>Odada bir yanlışlık vardı. Göze batan bir şey değil. Otur Kalk veya Suratmaz’daki gibi hiç değil. Hayır. Burası iyi bir yerdi. Hemen hemen mükemmel bir yer. Her şey kusursuza yakındı. Bu her şeyin usulüne uygun yapıldığı beyaz bir gün olmasaydı Auri ortada bir hata olduğunu fark edemezdi. Ama öyleydi ve fark etmişti.</p>

    <p>Auri ellerini titizlikle arkasında kavuşturarak odada gezindi. Arabayı ve üzerindeki her renkten bir düzineden fazla şişeyi gözden geçirdi. Şişelerden bazıları tıpalı ve doluyken, bazıları ise sadece toz kaplıydı. Kanepenin yakınındaki masalardan birinin üstünde, perdahlı bir gümüş çark duruyordu. Yanında bir de yüzük vardı; muhtelif sikkeler de mevcuttu. Auri hepsini meraklı gözlerle süzmesine rağmen hiçbirine el sürmedi.</p>

    <p>Genç kız zarifçe ilerledi. Bir adım attı. Bir tane daha. Halının koyu renkli pelüşü tıpkı yosun gibi ayaklarının altında pek hoştu ve Auri parmaklarını onun tüyleri arasında gezdirmek için eğildiğinde gözleri kanepenin altında ufacık bir beyazlık seçer gibi oldu. Küçük beyaz ellerinden birini gölgelerin içine daldırdı ve parmakları onu yakalamadan önce biraz uzanması gerekti. Bulduğu şey pürüzsüz ve serindi.</p>

    <p>Bu solgun, yorgun bir taş parçasından oyulmuş minik bir heykelcikti. Sahip olduğu ustaca hatlarla zırhlı yeleği ve kalkanı vurgulanan küçük bir asker. Fakat asıl hazinesi, öpecek kadar şefkatli bakan suratının hoşluğuydu.</p>

    <p>Heykelcik buraya ait olmamasına rağmen yanlış durmuyordu. Daha doğrusu odadaki yanlışlık o değildi. Zavallıcık sadece yolunu kaybetmişti. Auri gülümseyerek bebeği kristalle aynı cebe koydu.</p>

    <p>O esnada ayağının altında minik bir yumru hissetti. Halının kenarını kaldırıp içe doğru katladı ve halının altında küçük bir düğmeye rastladı. Auri düğmeyi uzun uzun süzdükten sonra ona anlayışla gülümsedi. Sorunun kaynağı o da değildi. Düğme, olması gerektiği gibiydi. Genç kız dikkatle hareket ederek halıyı tıpatıp eski haline getirdi ve iki eliyle birden okşayarak yerli yerine oturttu.</p>

    <p>Tekrar odaya bakındı. Güzel bir yerdi ve neredeyse tamamen olması gerektiği gibiydi. Burada Auri’nin yapacağı bir şey yoktu. Bu sahiden şaşırtıcı bir durumdu, zira hiç kimsenin ilgilenmediği oda belli ki çok uzun zamandır yapayalnızdı.</p>

    <p>Yine de içeride <em>sahiden</em> bir terslik vardı. Bir eksiklik. Gece vakti delicesine öten yalnız bir cırcırböceği gibi mini minnacık bir şey.</p>

    <p>Odanın diğer tarafında açılmaya can atan ikinci bir kapı duruyordu. Auri kapı kolunu çevirdi, bir koridordan geçti ve kendini bir merdiven boşluğunun başında buldu. Orada biraz şaşkın gözlerle etrafına bakındı. Hâlâ Yüklük’te olduğunu sanmıştı ama belli ki değildi. Burası bambaşka bir yerdi.</p>

    <p>O anda genç kızın kalbi daha hızlı atmaya başladı. Yepyeni bir yere gelmeyeli çok uzun zaman geçmişti. Tamamen kendisi olmaya cüret eden bir yere.</p>

    <p>Auri yine de dikkati elden bırakmadı. Foxen’ın sabit ışığıyla duvarlara ve tavana daha yakından baktı. Birkaç çatlakla karşılaşsa da hiçbiri bir başparmaktan daha kalın değildi. Zaman içinde taşlardan bazıları yerinden çıkmıştı ve basamaklarda hem toprak hem de sıva döküntüleri vardı. Çıplak duvarlar bir nebze küçümseyiciydi. Hayır. Yüklük’ün geride kaldığı apaçık ortadaydı.</p>

    <p>Auri bir elini basamak taşlarında gezdirdi. İlk birkaçı sağlamdı ama dördüncüsü gevşemişti. Tıpkı altıncısı ve yedincisi gibi. Ve de onuncusu.</p>

    <p>Merdivenin kendi içine kıvrıldığı yarı yolda bir sahanlık bulunuyordu. Orada bir kapı vardı ama öyle utangaçtı ki Auri onu kibarca görmezden geldi. Genç kız ikinci merdiven boşluğunu da tırmandı ve oradaki basamaklardan yarısının da gevşek veya yerinden çıkmaya müsait olduğunu keşfetti.</p>

    <p>Sonra tüm oynak taşları bulduğundan emin olmak için merdivenleri gerisingeri indi. Bulamamıştı. Bu son derece heyecan vericiydi. Mekân sarhoş bir tenekeci kadar alengirli ve biraz da kurnazdı. Bir o kadar da asabiydi. Bir bahçe patikasından bu kadar farklı bir yer bulmak hiç kolay değildi.</p>

    <p>Bazı yerlerin adları olurdu. Bazı yerler değişirdi veya adını açıklamaktan çekinirdi. Bazı yerlerinse hiç adı olmazdı ve bu daima üzücüydü. Mahremiyete düşkünlük iyiydi hoştu ama ya hiç adının olmaması? Ne kadar korkunç. Ne kadar yalnız.</p>

    <p>Auri merdivenlerden ikinci kez çıkarken hayır gelmeyeceğini bildiği kısımlardan sakınarak her basamağı tek tek sınadı. Tırmanırken burasının nasıl bir yer olduğunu bir türlü çıkaramadı. Utangaç mıydı, yoksa esrarlı mı? Kayıp mı, yoksa yalnız mı? Kafa karıştırıcı bir yerdi. Bu durum genç kızın sırıtışını daha da genişletti.</p>

    <p class="bolum_arasi">* * *</p>

    <p>Merdivenlerin tepesindeki tavan çökmüştü ama yıkık bir duvarın yarattığı bir boşluk vardı. Auri oradan geçerken kendini heyecanla sırıtırken buldu. Burası da yeni bir yerdi. Bir günde iki tane. Çıplak ayakları pütürlü taş zeminde ileri geri kıpırdarken coşkuyla dans eder gibiydi.</p>

    <p>Bu yer merdiven boşluğu kadar çekingen değildi. İsmi Kağnı’ydı. Dağınıktı, yarısı yıkık, yarı doluydu. Görecek çok şey vardı.</p>

    <p>Tavanın yarısı çökmüştü ve her şey tozla kaplıydı. Fakat yerinden çıkmış tüm taşlarına rağmen içerisi kuru ve düzenliydi. Rutubet yoktu, yalnızca toz ve durgun hava vardı. Odanın yarısından fazlası yoğun bir toprak, taş ve kereste yığınından ibaretti. Enkazın altında dört direkli bir yatağın kalıntıları ezilmiş halde yatıyordu. Çökmemiş bölümdeyse üç aynalı bir makyaj masası ile parmak uçlarında doğrulmuş uzun boylu bir kadından daha uzun olan koyu bir ahşap gardırop duruyordu.</p>

    <p>Auri gardırobun aralık kapılarından utangaçça baktı. Orada hepsi kadife ve nakışlı bir düzine elbise gördü. Ayakkabılar. İpek bir kaftan. Kadınların Yüklük’teki fresklerde giydikleri türden ufak tefek tül çamaşırlar.</p>

    <p>Makyaj masası pek havalıydı; boşboğaz ve yüzsüzdü. Üstüne pudra dolu kaplar, küçük fırçalar, far çubukları saçılmıştı. Bilezikler ve yüzükler. Boynuzdan, fildişinden ve tahtadan yapılmış taraklar. Bazıları irice, bazılarıysa birer taçyaprak kadar narin saç tokaları, kalemler ve bir düzine şişe de cabası.</p>

    <p>Tüm bunlar dudak uçuklatıcı bir karmaşa içerisindeydi. Makyaj masasının üstündeki her şey o veya bu şekilde çarpıktı; pudralar dökülmüş, şişeler devrilmiş, saç tokaları karman çorman olmuştu.</p>

    <p>Dağınık olsun veya olmasın Auri hırçın ve müstehcen şeyden hoşlanmadan edemedi. Genç kız, arkalığı düz olan sandalyenin ucuna titizlikle ilişti. Parmaklarını uçuşan saçlarının içinden geçirdi ve üçlü aynadaki yansımasını görünce gülümsedi.</p>

    <p>Yıkık duvarın karşısında bir de kapı vardı. Kırık bir kirişin ve parçalanmış taş blokların arasına kısmen gömülmüştü. Fakat saklı olmasına rağmen utangaç değildi.</p>

    <p>Auri kalkıp işe girişerek tüm bu şeylere elinden geldiğince çekidüzen verdi.</p>

    <p>Kapıyı tıkayan tahta kirişi kaydırdı. Uğraşıp didinerek onu her seferinde birkaç santim kaldırdı ve sonunda başka bir kırık kirişle destekledi. Ardından taşları temizledi, taşıyamadıklarını itti. İtemediklerini ise yuvarladı.</p>

    <p>Taşların altında küçük bir masanın enkazını, tahta kırıklarının arasında da beyaz renkli uzunca bir dantel örgü buldu. Bunu dikkatle katlayıp kristalin ve küçük taş askerin bulunduğu cebine koydu.</p>

    <p>Yol böylece temizlendikten sonra kapı çekilerek kolayca açıldı. Açılırken de paslı menteşeleri gıcırdadı. Kapının arkasından küçük bir dolap çıktı. Dolapta boş bir porselen lazımlık, tahta bir kova, bir geminin güvertesini temizlemekte kullanacağınız türden bir fırça ve huş ağacından bir süpürge vardı. Kapının arkasında iki adet boş keten çuval asılıydı. Bunların küçüğü işine gücüne bakma derdindeydi; o yüzden Auri gülümseyerek onu kendi haline bıraktı.</p>

    <p>Süpürge onca zaman kapalı kaldıktan sonra serbest bırakılmaya pek hevesliydi. Auri onu dışarı çıkarıp işe koştu ve yerdeki kadim tozu toprağı muntazam bir yığın haline gelene kadar süpürdü. Süpürgenin huzursuzluğu iş bittikten sonra bile geçmeyince Auri adsız merdiven boşluğunu da süpürmeye gitti.</p>

    <div class="resim_4"><img alt="09" src="../Images/09.jpg" /></div>

    <p>Tabii Foxen’ı da yanında götürdü. Böyle bir yerin karanlıkta uslu durmasına güvenecek hali yoktu. Fakat mekânı doğru düzgün süpürmek iki el birden gerektirdiği için genç kız Foxen’ı saçlarındaki uzun bir tutama bağladı. Bu davranışı Foxen’ın haysiyetini bir nebze zedeleyince de yaptığı hakarete istinaden ona içten bir özür öpücüğü kondurdu. Fakat onun çılgınca sallanmaktan, gölgeleri fıldır fıldır döndürmekten haz duyduğunu her ikisi de biliyordu.</p>

    <p>Böylece Foxen bir müddet asılı kaldı ve sallandı. Auri adsız merdivenleri baştan aşağı süpürürken ondan gelebilecek aşırı coşkuyu fark etmemeye özen gösterdi. Huş süpürge bir aşağı bir yukarı gidip gelerek taş basamakları dökülmüş kayalardan, kumlardan ve tozlardan temizledi. Basamaklar mahcupluklarını korusalar da bu ilgiden gururlandıkları belliydi.</p>

    <p>Auri süpürgeyi dolaba geri götürdükten sonra lazımlığı çıkardı ve gardırobun yakınına bıraktı. Onu biraz çevirdi ki uygun tarafa baksın.</p>

    <p>Tüm albenisine rağmen makyaj masası da bezdiriciydi. Baştan aşağı dağınık gözükse bile hiçbir şey çekidüzen verilmesi için can atmıyordu. Tek istisna saç fırçasıydı ve Auri onu kurnaz bir yakut yüzüğe yaklaştırdı.</p>

    <p>Genç kız kollarını kavuşturup uzunca bir süre makyaj masasını süzdü. Sonra elleri ve dizleri üstüne çöküp masanın altına baktı. Çekmecelerini açtı ve mendilleri sağ taraftaki çekmeceden soldakine aktardı. Sonra kaşlarını çattı ve hepsini eski yerine koydu.</p>

    <p>Sonunda tüm makyaj masasını iki karış kadar sola ve duvarın biraz daha yakınına itti. Bunu yaparken de hiçbir şeyin yere düşmemesine özen gösterdi. Masanın yüksek arkalıklı sandalyesini de aynı miktarda kaydırdı ki aynaların karşısında durmaya devam etsin. Bu iş de bitince sandalyeyi kaldırdı, omzunu hafifçe silkip tekrar yerine bırakmadan önce ayaklarının altını inceledi.</p>

    <p>Gardırobun yanındaki zeminde gevşek bir taş vardı. Auri onu parmaklarıyla kanırtarak yerinden çıkardı, altındaki kösele çaput ile yün topağından yapılmış dolguyu düzeltti, taşı yerine yerleştirdi ve süpürgenin sapıyla bastırarak sıkıca sabitledi. Taşı bir ayağıyla sınadı ve ağırlığı altında kıpırdamayınca gülümsedi.</p>

    <p>Son olarak gardırobu açtı. Şarap rengi kadife elbiseyi soluk mavi renkli ipek olandan ayırdı. Yüksek bir şapka kutusunun çıkmış kapağını yerine taktı. Gardırobun altındaki çekmeyeceği açtı.</p>

    <p>O anda nefesi kesildi. Çekmecenin dibinde kusursuzca katlanmış çok sayıda solgun ve dümdüz çarşaf diziliydi. Auri birine dokunmak için elini uzattığında dokumanın sıklığı onu hayrete düşürdü. Kumaş o denli kaliteliydi ki iplikleri hissedemedi. Çarşaf tıpkı soğuk bir geceden yeni gelmiş bir sevgilinin öpücüğü gibi genç kızın teninde serin ve hoş bir his bıraktı.</p>

    <p>Auri elini yüzeyde gezdirdi. Böyle bir çarşafın üstünde uyumak, ona uzanıp yumuşaklığını çıplak teninde boylu boyunca hissetmek kim bilir ne harika olurdu.</p>

    <p>Ürperen genç kızın parmakları katlı çarşafın kenarını kavradı. Auri ne yaptığını bile fark etmeden onu uygun yerinden çekip aldı ve göğsüne bastırdı. Dudaklarını çarşafın pürüzsüz yüzeyinde gezdirdi. Altından başka çarşaflar da çıktı. Bu resmen bir defineydi. Muhakkak Kağnı gibi bir yere yeter de artardı bile. Hem zaten Auri’nin düzeltecek daha başka o kadar çok şeyi vardı ki. Muhakkak...</p>

    <p>Genç kız uzunca bir süre çarşafı süzdü. Gözleri yumuşak ve istekli bakmasına rağmen ağzı sert ve öfkeli bir biçim aldı. Olmaz, işler böyle yürümezdi. Auri bunun bilincindeydi. Çarşafın nereye ait olduğundan pekâlâ haberdardı.</p>

    <p>İçini bir utanç kaplayan Auri gözlerini yumdu ve çarşafı çekmeceye geri koydu. Bazen açgözlülük edebiliyordu. Bencilce isteklere kapılıyordu. Dünyayı çarpıtarak uygun şeklinden çıkarıyordu. Arzusunun ağırlığıyla her şeyi yerinden ediyordu.</p>

    <p>Auri çekmeceyi kapatıp ayağa kalktı. Etrafına bakınarak kendi kendine kafa salladı. Burada iyi bir başlangıç yapmıştı. Makyaj masasının biraz ilgi gerektirdiği belliydi ama genç kız henüz onun tabiatını sezememişti. Yine de bu yerin bir adı vardı ve içerisinde bulunan tüm şeylerin de bir adı olması muhtemeldi.</p>

    <div class="resim_2"><img alt="10" src="../Images/10.jpg" /></div>

    <p>Genç kız Foxen’ı alıp adsız merdivenden indi. Yüklük’ten ve Ufalanık’tan geçip Kabuk’a geri döndü. Temiz su çekip yüzünü, elini ve ayağını yıkadı.</p>

    <p>Bunun ardından kendini çok daha iyi hissetti. Gülümsedi ve kapıldığı bir hevesle Derinler’e koştu. Orayı ne zamandan beri ziyaret etmemişti. Ve mekânın sıcak toprak kokusunu, duvarlarının sıkışıklığını özlemişti.</p>

    <p>Parmak uçlarında seke seke koşan Auri borulara çarpmamak için başını eğerek Bellik’i dans edercesine aştı. Koru’dan geçerken sarkık çatıyı yerinde tutan yıpranmış kirişlerde sallandı. Nihayet iyice kabarmış tahta bir kapıya ulaştı.</p>

    <p>Kapıdan geçerken Foxen’ı yukarı kaldırdı. Burnuna havanın kokusu çalındı. Auri sırıttı. Nerede olduğunu tamı tamına biliyordu. Her şey durması gerektiği yerdeydi.</p>
  </div>
</body>
</html>
