<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Sessizliğin Müziği</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Kızgın Karanlık</h1>

    <p>Auri dördüncü gün uyandığında vaziyet değişmişti.</p>

    <p>Gerinerek kendine gelmeden, gözlerini yekpare karanlığa açmadan önce bile bunu anladı. Foxen korkmuş ve daralmıştı. Demek ki bugün bir azalma günüydü. Bir yanma günü.</p>

    <p>Genç kız Foxen’ı suçlamıyordu. Bunun nasıl bir şey olabileceğini biliyordu. Bazı günler kurşun gibi üstünüze çöküverirdi. Bazıları kediler kadar vefasız olurdu ve teselliye ihtiyaç duyduğunuzda kaçıp giderdi. Daha sonra onları istemediğinizde de geri gelip başınıza musallat olurlar ve soluğunuzu çalarlardı.</p>

    <p>Hayır. Foxen’ı suçlamıyordu. Fakat yarım dakika boyunca keşke bu daha farklı türde bir gün olsaydı diye içinden geçirdi; hem de dünyaya karşı açgözlü davranmanın hiçbir fayda sağlamayacağını, bunun hınzırca bir davranış olduğunu bile bile.</p>

    <p>Yine de yanma günleri hercaiydi. Sağları solları belli olmazdı. Bunlar faaliyet için değil, oturduğun yerde oturma ve ayaklarını yerden ayırmama için iyi günlerdi.</p>

    <p>Fakat Auri’nin sadece üç günü kalmıştı. Daha halledecek o kadar çok işi vardı ki.</p>

    <p>Karanlıkta usulca hareket eden genç kız Foxen’ı tabağından aldı. Foxen korkudan söndü sönecekti. Bu haldeyken onu ikna etmek mümkün değildi. Öyle somurtkandı ki neredeyse kavgacı olduğu söylenebilirdi. Bu yüzden Auri onu öptü ve uygun yere geri koydu. Sonra zifiri ve ağır karanlığın kasvetli örtüsü altında yatağından çıktı. Gözlerinin açık olup olmaması fark etmezdi; bu nedenle elleri sedir kutuyu ararken onları kapalı bıraktı. Kutudan kibrit ve bir mum çıkarırken de açmadı.</p>

    <p>Yere sürttüğü kibrit kıvılcımlar çıkardı, parladı, sonra da kırıldı. Auri’nin kalbine bir ağırlık çöktü. Kötü bir güne kötü bir başlangıç yapmıştı. İkinci kibrit neredeyse hiç kıvılcım çıkarmadan hışırdamakla yetindi. Üçüncü ikiye bölündü. Dördüncünün yanmasıyla sönmesi bir oldu. Beşinci sürte sürte tükenip gitti. Başka kibrit kalmadı.</p>

    <p>Auri bir süre karanlıkta oturdu. Daha önce de böyle şeyler olmuştu. Geçen seferki uzun zaman önceydi ama Auri onu hâlâ hatırlıyordu. Tıpkı şimdiki gibi bir yumurta kabuğu kadar boş bir vaziyette oturup kalmıştı. Kızgın karanlıkta oyuk ve kurşun gibi bir göğüsle beklerken onu ilk kez müzik yaparken duymuştu. O, genç kıza tatlı, yeni ve mükemmel adını vermeden önce. O ad ki içini asla terk etmeyen güneşten bir parçaydı. Bir lokma ekmekti. Yüreğindeki bir çiçekti.</p>

    <p>Bunları düşünmek Auri’nin ayağa kalkmasını kolaylaştırdı. Genç kız komodinine kadarki yolu biliyordu. Leğende temiz su vardı. Yüzünü, ellerini ve...</p>

    <p>Ama sabun kalmamıştı. Auri sabunu geçen sefer bitirmişti. Diğer kalıplarıysa ait oldukları yerde, yani Fırınlar’daydı.</p>

    <p>Genç kız tekrar yere, yatağının yanına oturdu. Gözlerini yumdu. Telleri kopmuş, karışık saçları ve bir düğme kadar yapayalnız haliyle neredeyse orada kalacaktı.</p>

    <p>Fakat o geliyordu. Yakında tüm tatlılığı, cesareti, parçalanmışlığı ve şefkatiyle burada olacaktı. Taşıdıklarıyla, hünerli parmaklarıyla ve pek çok şeyin farkında bile olmayarak gelecekti. O dünyaya karşı nasır tutmuştu ama bütün bunlara karşın...</p>

    <p>Üç gün. Üç kısa gün sonra ziyarete gelecekti. Ve Auri tüm çabalarına ve gezinmelerine rağmen ona uygun bir hediye bulmuş değildi. İşlerin gidişatı hakkındaki tüm bilgeliği bile getirebileceği bir şeyin boş bir yankısını yakalayamamıştı.</p>

    <p>Ne uygun bir armağanı ne de henüz paylaşacak bir şeyi vardı. Bu böyle olmazdı. O nedenle Auri kendini toparladı ve yavaşça ayağa kalktı.</p>

    <p>Kabuk’tan çıkmanın üç yolu vardı. Koridor karanlıktı. Kapı aralığı karanlıktı. Kapı karanlık, kapalı, boş ve hiçlikle doluydu.</p>

    <p>O yüzden Auri dostları ya da kendisine rehberlik edecek bir ışığı olmaksızın yavaşça ve dikkatle koridordan geçerek Ağaç’a doğru yol aldı.</p>

    <p>Mumayı’nı katederken yönünü bulabilmek için parmaklarını hafifçe duvara sürttü. Tonozlar ışıksız çok tehlikeli olduğu için uzun yoldan gitti. Sonra Aldıcık’ı yarılamışken ileride Siyah On İki’yi bulma korkusuyla durdu ve gerisingeri döndü. Tıpkı aşağıdaki gölet gibi yukarıdaki hava da karanlık, durgun ve soğuktu. Genç kız bugün oranın düşüncesine bile katlanamıyordu.</p>

    <p>Bu da rutubetli ve küflü İlintilik’ten başka hiçbir seçeneğinin kalmadığı anlamına geliyordu. Üstelik tüm bunlar yetmezmiş gibi Kıtırak’tan geçen tek uygun yol lüzumsuz derecede dardı ve örümcek ağlarıyla kaplıydı. Ağlar genç kızın saçlarına takılarak onları yapış yapış ve karmakarışık yaptı.</p>

    <p>Fakat Auri sonunda Ağaç’a ulaştı. Soğuk kuyuda akan suyun belli belirsiz şırıltısı onu selamlamaya geldi ve genç kız ne kadar aç olduğunu ancak o zaman fark etti. Rafta geriye kalan birkaç kibritini buldu ve gaz lambasını yaktı. Ani parlaklık gözlerini acıttı, düzeldikten sonra bile sarı renkli titrek alev her şeye hem tuhaf hem de tedirgin bir görünüm katıyordu.</p>

    <div class="resim_2"><img alt="20" src="../Images/20.jpg" /></div>

    <p>Auri kalan beş kibriti cebine koydu ve soğuk su içti. Raflar o garip, ürkek ışıkta her zamankinden daha boş gözüküyordu. Genç kız buz gibi suda yüzünü, elini ve ayağını yıkadı. Sonra yere oturdu ve küçük ısırıklarla turpunu yedi. O bitince kalan son incirini mideye indirdi. Ufacık olan yüzü asıktı. Havaya muskat kokusu karışıyordu.</p>

    <p class="bolum_arasi">* * *</p>

    <p>Auri o titreyik ve yapış yapış haliyle Fırınlar’a ilerledi. Bugün içerisi fırın gibi değildi. Unutulmuş bir ocak misali içine kapanık ve somurtkandı.</p>

    <p>Olgun boruların yanından geçen Auri epey dönüp dolaştıktan sonra sabun zulasının beklemesi için dört dörtlük olan küçük tuğla nişe gitti. Niş sıcak olmasa da kuruydu. Ve de...</p>

    <p>Sabun falan yoktu. Sabunlarının yerinde yeller esiyordu.</p>

    <p>Fakat hayır. Gaz lambasının titrek ışığı onu yanıltıyordu. Zaten hep böyle tuhaf ve sarı olurdu. Her yere gölgeler düşürürdü. Şeyaltı’nı değiştirirdi. Ona güven olmazdı. Bu belli ki farklı ve bomboş bir tuğla nişti.</p>

    <p>Auri arkasına dönüp geldiği yoldan Kordüştü’ye kadar gitti. Sonra da dönüşleri sayarak geri döndü. Sol ve sağ. Sol, sol, sonra sağ.</p>

    <p>Hayır. Burası Fırınlar’dı. Burası onun nişiydi. Fakat içi boştu. Bez çuval yoktu. Dikkatle hazırlanmış kalıp kalıp mükemmel yaz sabunları yoktu. Auri mekânın loş kızıl parıltısında bile içinin buz kestiğini hissetti. Yoksa genç kızın Şeyaltı’nda biri mi vardı? Biri eşyaların yerini mi değiştiriyordu? Auri’nin yıllar sürmüş uzun ve zorlu çalışmalarını heba mı ediyordu?</p>

    <p>Yüreğine kor düşen genç kız etrafı tarayarak köşe bucak bakındı ve lambasını gölgelere tuttu. Topu topu üç metre uzakta bez çuvalı lime lime edilmiş halde buldu. Cinnas sabunlarının iç açıcı kokusuna misk ve sidik kokuları da karışıyordu. Tırmanmaya meraklı küçük bir hayvanın çıkıntı yapmış bir tuğlaya sürtündüğü yere bir tutam kürk yapışmıştı.</p>

    <p>Auri birbirine dolanmış, yapış yapış saçlarıyla doğruldu. İlk başta donakalan minik yüzü o titreyik sarı ışıkta adeta uyuşmuştu. Sonra ağzı öfkeli bir hal aldı. Gözlerine sert bir bakış oturdu. Bir şey mükemmel sabunlarının tamamını yiyip bitirmişti.</p>

    <p>Elini uzatıp kürk tutamını parmakları arasına aldı. Hareketi öyle hiddet doluydu ki dünyayı kırıp ikiye bölebileceğinden korktu. Sekiz kalıp. Bütün bir kış yetecek kadar sabun. Hazırladığı tüm mükemmel sabunlar bir şey tarafından yenmişti. Yaratık buraya, sabuna en uygun yere gelip <em>hepsini birden</em> yemeye cüret etmişti.</p>

    <p>Genç kız ayağını yere vurdu. Açgözlü şeyin bir hafta boyunca sıçmasını umdu. Berbat benliğini dışarı sıçıp tekrar içine almasını, sonra da bir yarığa düşüp adını kaybetmesini, öfkeli karanlıkta yapayalnız ve bomboş ölmesini umdu.</p>

    <p>Kürk tutamını yere attı. Elini saçlarında gezdirmeyi denedi ama parmakları birbirine girmiş tellere takılıp kaldı. Sert bakışlı gözleri bir anlığına dolu dolu oldu ama onları kırpıştırarak gözyaşlarını bastırdı.</p>

    <p>Hiddetle ve başına gelenlerin doğrusuzluğuyla terden sırılsıklam olan Auri öfkeli adımlarla sıcak Fırınlar’dan çekip gitti.</p>

    <p class="bolum_arasi">* * *</p>

    <p>Kabuk’a dönerken daha kısa yolu kullandı. O pasaklı ve kirlenmiş haliyle Gümüş On İki’nin dibindeki gölette yıkanmaya zaman ayırdı, sonrasında kendini biraz daha iyi hissetti. Usulüne uygun banyo yapmamıştı. Bir dalıp çıkmaydı. Bir durulanmaydı. Soğuktu da. Ama bu hali bile hiç yoktan iyiydi. Ay, göz ucuyla tepedeki mazgaldan içeriye bakıyordu. Fakat nazik ve mesafeli olduğu için Auri bunu dert etmedi.</p>

    <p>Sudan çıktığında silkindi ve ıslak tenini elleriyle ovaladı. Kurumak için Fırınlar’a dönmeyi düşünemiyordu. Bu böyle bir günde olacak iş değildi. Genç kız yukarıdaki mazgaldan içeriye bakan mehtaba göz attı. Tam ıslak saçlarını sıkmaya başlamıştı ki bir ses duydu. Ufacık bir şıpırtı. Yakarırcasına minicik bir cıyaklama. Başı dertte birinin sesi.</p>

    <p>Uzun bir panik anı boyunca Auri’nin eli ayağı tutmaz oldu. Bazen yolunu kaybeden bir şey On İki’nin dibine kadar gelir ve su içerken gölete düşerdi.</p>

    <p>Onu bulmak soluksuz bir zaman aldı. Genç kızın beş para etmez kırpışığı yok ettiğinden daha çok gölge yaratır gibiydi. Üstelik boruların ve Gümüş On İki’deki suyun dağıttığı yankılar her taraftan geldiği için kulaklarının faydası dokunmuyordu.</p>

    <p>Genç kız onu nihayet buldu. Cıyaklayan ve güçsüzce çırpınan ufacık bir şey. Bebeklikten yeni çıkmış yaratık neredeyse kendi başına yaşamını sürdüremeyecek kadar küçüktü. Auri bir payandaya tutunarak suya doğru eğildi. Dengesini korumak için bir bacağını kaldırdı ve boştaki kolunu başının üstünden ileriye uzatarak bir dansçı misali esnedi. Eli havada zarif bir yay çizdi ve gölete dalarak sefil yaratığı sudan aldı...</p>

    <p>Ve yaratık onu <em>ısırdı.</em> Dişlerini genç kızın baş ve işaret parmakları arasındaki etli kısma batırdı.</p>

    <p>Gözlerini kırpıştıran Auri ufak kokarcayı avucuna alarak kendini göletin kenarına geri çekti. Yaratık debelendiği için onu istediğinden daha sıkı tutmak zorunda kaldı. Tekrar gölete düşerse Auri onu bulup çıkarmadan önce, hayvan boğulabilirdi.</p>

    <p>Auri her iki ayağını da taşlara bastıktan sonra ellerini göğsüne dayayarak minik kokarcaya bir kafes yaptı. Fenerini tutacak eli kalmadığından mehtaba güvenerek Eski Demirpatikalar’ı tırmandı. Kurtulmak için mücadele eden kokarca çırpınıp tırmaladı ve Auri’nin parmak ucunu sertçe ısırdı.</p>

    <p>Fakat artık en yakındaki mazgala varmışlardı. Genç kız elini kaldırdı ve yolunu kaybetmiş zavallı şeyi dışarı itekledi. Onu Şeyaltı’ndan çıkarıp ait olduğu geceye; annelerin, çöp tenekelerinin ve parke taşlarının diyarına yolcu etti.</p>

    <p>Auri tekrar Gümüş On İki’nin dibine indi ve zonklayan başını gölete daldırdı. Başı epeyce zonkladı ama doğrusunu söylemek gerekirse asıl incinen duygularıydı. Bir şey ona bu kadar kabalık etmeyeli fani bir ömre bedel bir zaman geçmişti.</p>

    <p>Adı tüm koyuluğu ve ağırlığıyla göğsünde asılı duran Auri elbisesini çekip çıkardı. Elbise bugün üstüne doğru düzgün oturmuyordu. Lambanın sarı ışığında sanki her şey ona pis pis bakıyordu. Saçları berbattı.</p>

    <p>Genç kız aynadaki yansımasını görmemek için Gam’dan kaçındı ve uzun yoldan Kabuk’a yürüdü. Uğrak’a girdiğinde neredeyse her şeyde bir terslik olduğunu gördü. Elbette. Ne de olsa bu öyle bir gündü.</p>

    <p>Feneri gereğinden daha sert şekilde masaya bırakarak alevi bir anlığına parlattı. Sonra da mekâna çekidüzen vermek için elinden geleni yaptı. Çobanpüskülü şişesi, sayfa kenarları ayrılmamış oktavo kitabın tüm o katlı sırlarına yakın mı duracaktı? Hayır. İkinci rafın uzak ucunda tek başına bekleyecekti. Reçine kendine ait bir alan istemekteydi. Ağzına kadar koyu, mavi renkli defne meyveleriyle dolu kavanoz köşe masasına geri gitti. Minik taş heykelcikse diğer hepsinden daha üstünmüşçesine yüksekteki şarap rafına tünedi.</p>

    <div class="resim_2"><img alt="21" src="../Images/21.jpg" /></div>

    <p>Yerinde kalan tek şey genç kızın daha yeni elde ettiği mükemmel pal peteği oldu. Auri sırf neşesi yerine gelsin diye ondan bir ısırık almayı düşündü. Böyle bir davranışın tüm bencilliğine rağmen neredeyse alacaktı da. Fakat o anki haliyle peteğe dokunmaya cesaret edemedi.</p>

    <p>Genç kız ortalığı elinden geldiğince çekip çevirdikten sonra feneri eline alıp Kabuk’a geçti. Sedir kutusu bir nebze dağılmıştı ve etrafa kırık kibritler saçılmıştı. Lakin her iki sorun da çabucak çözüldü. Pirinç çarkın durumu iyiydi. Mükemmel yaprağı. Taş kutusu. Güz altınından yüzüğü. Lavantayla dolu gri cam şişesi. Hepsi de iyiydi. Auri biraz gevşediğini hissetti.</p>

    <p>Sonra battaniyesi gözüne ilişti. Kendi elleriyle en uygun biçimde topladığı mükemmel battaniyesi buruşmuştu ve köşesi yere değiyordu.</p>

    <p>Auri uzun bir süre öylece kalakaldı. Ağlayabileceğim düşündü ama içini yokladığında hiç gözyaşının kalmadığını keşfetti. Sanki içi kırık cam parçalarıyla çapaklarla doluydu. Bitkindi ve her şeyden ümidini kesmişti. Ve eli ağrıyordu.</p>

    <p>Fakat içinde hiç gözyaşı yoktu. O yüzden battaniyesini toplayıp Dalgacı’ya götürdü. Temiz bir pirinç boru bulduktan sonra daimi rüzgârda havalansın diye battaniyeyi bir perde gibi tünelin ortasına astı ve battaniyenin hafifçe ileri geri sallanmasını seyretti. Battaniye biraz şişip dalgalandı ama daha fazlası olmadı.</p>

    <p>Genç kız kaşlarını çattı ve battaniyeyi indirmeye çalıştı. Fakat özensiz davrandı ve ani bir esinti fenerini söndürdü. Onu tekrar yakmak başka bir kıymetli kibritine mal oldu.</p>

    <p>Dalgacı yeniden kırpışıkla dolduğunda Auri asılarak battaniyeyi aşağı indirdi, ters çevirdi ve tekrar boruya astı. Fakat hayır. İster ters ister düz assın en ufak bir değişiklik olmuyordu.</p>

    <p>Bunun ardından Eski Demirpatikalar’ı tırmandı ve ayı en çok seven mazgalı buldu. Soluk mehtap kardelenler gibi, gümüş bir mızrak gibi aşağı düşüyordu. Auri mehtabı yakalasın, onu soğursun diye battaniyeyi açtı.</p>

    <p>Çabası boşunaydı.</p>

    <p>Battaniyeyi Harmaniye boyunca geri geri taşıdı. Onu Havari’nin tepesine çıkardı, aşağı attı ve onun tel labirentine düşmesini seyretti. Sonunda battaniye dibe yakın bir tele takıldı ve orada asılı kalarak hafif hafif aşağı yukarı oynadı. Genç kız daha sonra onu Kabuk’a geri götürdü ve de orada öylece durup nispet yapan, titreyik ışıkta altın sarısı parıldayan adi, sinir bozucu, inatçı çarka sardı.</p>

    <div class="resim_3"><img alt="22" src="../Images/22.jpg" /></div>

    <p>Bunun da en ufak bir yardımı dokunmadı.</p>

    <p>Yapılan kabahati hafifletecek başka bir şey akıl edemeyen Auri battaniyeyi ta Yüklük’e ve yeni olduğu kadar kusursuz olan oturma odasına kadar götürdü. Orada battaniyeyi kanepenin arkalığına serdi. Onu katlayıp sandalyenin üstüne koydu.</p>

    <p>Sonunda gerçek bir çaresizlikle dişlerini sıktı ve battaniyesini odanın ortasındaki kırmızı gür halının üstüne serdi. Battaniyeyi iki eliyle birden düzeltirken zemindeki taşlara değmemesine özen gösterdi. Battaniye ile halı neredeyse kusursuz bir uyum içindeydi. Ve bir anlığına Auri’nin içini bir umut kaplayıp...</p>

    <p>Fakat hayır. Çabaları işe yaramadı. Bunu biliyordu. Aslında başından beri gerçeğin farkındaydı. Hiçbir şey battaniyeyi tekrardan adam etmeye yetmeyecekti.</p>

    <p>Kaşlarını çatan Auri battaniyeyi kaptığı gibi nankör şeyi bir top haline getirdi ve adsız merdivenden yukarı çıktı. Kendini eski püskü bir hayvan postu kadar basık ve hırpalanmış hissediyordu. Her iki tarafı da yazılarla dolu bir kâğıt kadar kuruydu. Yeni taş merdivenin şaka yollu sataşmaları bile içinde neşe uyandırmıyordu.</p>

    <p>Molozu tırmandı, yıkık duvardan geçti ve Kağnı’ya girdi. Sarı titreyikte oda bir başka gözüküyordu. Sanki insanın üstüne üstüne gelen bir korku ve hüsranla doluydu.</p>

    <div class="resim_4"><img alt="23" src="../Images/23.jpg" /></div>

    <p>Ve genç kızın bakışları makyaj masasından geçerken onu daha farklı gördü. Masa artık havalı falan değildi. Auri oynak ışıkta onun uğursuz bir eğriliği olduğunu fark etti ve onu aslından çıkaran şey gözüne ilişti. Masanın düzensizliğinin paramparça kenarlarını hissedebilmekteydi.</p>

    <p>Fakat birbirine dolanmış, yapış yapış saçlarıyla, o pasaklı ve oyuk haliyle yanlışı düzeltmek için uygun bir durumda olduğu söylenemezdi. Nankör şeyle ilgilenecek havada değildi.</p>

    <p>Auri öyle yapmaktansa gardırobun önünde diz çöktü ve gaz lambasını yanına bıraktı. Dizleri taş zeminden soğuk kaparken çekmeceyi açtı ve içindeki yumuşacık, katlı çarşaflara baktı.</p>

    <p>Auri gözlerini kapadı. Uzun, zoraki bir nefes aldı ve onu tekrar vererek hafifçe inledi.</p>

    <p>Gözlerini açmadan battaniyeyi sertçe çekmeceye tıkıştırdı. Ardından elini en üstteki çarşafa koydu. Evet. Bu yaptığı adildi. Gözleri görmüyorken bile çarşafın hoşluğunu sezebilmekteydi. Parmakları yumuşacık yüzeyde gezinmeye devam etti...</p>

    <p>Auri belli belirsiz bir çıtırtı işitti ve burnuna yanık saç kokusu geldi.</p>

    <p>Kendini geriye atan genç kız elleri ve ayakları üstünde çılgınca geri geri giderek habis sarı alevden kaçtı. Saçlarını yokladığında sadece birkaç asi telin kömürleştiğini öğrenmek tek tesellisi oldu. Hışımla tekrar gardırobun önüne kadar gitti, battaniyesini kaptı ve öfkeden gerekli nezaketi gösterip göstermediğine bile aldırış etmeden çekmeceyi çarparak kapattı.</p>

    <p>Daha sonra yıkık duvardan geçerken ayak parmaklarını çıkık bir taş bloka çarptı. Lambasını neredeyse düşürecekti. Onun yerine acıyla haykırdı ve tökezleyerek dengesini sağlamaya çalıştı.</p>

    <p>Genç kız yere çöktü. Battaniyesini düşürdüğünü ancak o zaman fark etti. Battaniye yanındaki çıplak taşlarda yatıyordu. Auri dişlerini öyle sert sıktı ki kırılacaklarından korktu.</p>

    <p>Uzunca bir sürenin ardından eşyalarını topladı, ayak sürüyerek Uğrak’a gitti ve battaniyeyi öfkeyle şarap rafına tıktı. Ne de olsa battaniye artık oraya aitti. Durum bunu gerektirmekteydi.</p>

    <p class="bolum_arasi">* * *</p>

    <p>Auri düşünme sandalyesinde oturup pirinç çarka dik dik bakarak epey zaman geçirdi. Parıltısıyla sıcak balı andıran çark o sarı ışıkta pek usluydu. Yine de genç kız ona dik dik bakmaktan vazgeçmedi. Sanki suç ondaymış, her şeyi berbat eden oymuş gibi.</p>

    <p>Sonunda küskünlüğü geçti. Gerçeği anlayacak kadar sakinleşti.</p>

    <p>Akıntıya karşı yüzemez veya rüzgârın yönünü değiştiremezdin. Peki ya bir fırtına çıkarsa? Eh, o zaman yelken açmayıp gemiyi hazırlar ve sintine basardın. Auri bu haldeyken her şeyi allak bullak etmekten başka ne yapabilirdi ki?</p>

    <p>Auri dünyanın gerçek düzenine sırt çevirmişti. Önce kendini toparlardın. Sonra evini. Sonra gökyüzünün sana ait olan köşesini. Ondan sonra...</p>

    <p>Doğrusu genç kız o zaman ne olacağını bilmiyordu. Fakat <em>ondan</em> sonra dünyanın iyi imal edilmiş ve yağlanmış bir çarklı saat gibi biraz kendiliğinden işlemeye başlayacağını umuyordu. Olmasını umduğu şey buydu. Çünkü açıkçası bazı günler kendini bitip tükenmiş hissediyordu. Sırf kendisi olmak, dünyanın doğru düzgün dönmesi için yalnız başına çalışıp didinmek onu çok yormuştu.</p>

    <p>Yine de ya surat asacak ya da yelken açacaktı. O yüzden Auri ayağa kalkıp yüzünü, elini ve ayağını duruladı. Tabii ki hiç sabunu yoktu. Yaptığı doğru düzgün bir yıkanma değildi. Kendini azıcık bile iyi hissetmedi. Ama elden ne gelirdi?</p>

    <p>Genç kız lambayı dudaklarına götürdü ve üfleyerek sarı renkli alevden dili söndürdü. Karanlık derhal hücum ederek odayı doldurdu ve Auri dar, çıplak yatağına uzandı.</p>

    <p class="bolum_arasi">* * *</p>

    <p>Auri uzun süre karanlıkta yattı. Yorgun, allak bullak, aç ve hissiyatsızdı. Hem yüreği hem de başı bitkin durumdaydı. Buna rağmen bir türlü uykuya dalamadı.</p>

    <p>İlk başta sebebin yalnızlık olduğunu sandı. Veya onu mahmur gözlü ve değişken ruhlu tutan soğuk olduğunu. Belki de iki defa ısırılmış elinin donuk sızısı yüzündendi...</p>

    <p>Fakat hayır. Onları fazlasıyla hak etmişti. Başına gelenler gece boyunca gözüne uyku girmemesi için yeterli değildi. Auri bundan daha kötüsüyle de uyumayı öğrenmişti: o çıkagelmeden önceki zamanlarda; şirin, yeni ve kusursuz adına kavuşmadan önceki yıllarda.</p>

    <p>Hayır. Asıl sorunun ne olduğunu biliyordu. Auri yatağından kalktı ve az sayıdaki kibritlerinden birini çıkardı. Kibrit ilk denemede yanınca genç kız onun kükürtlü tutuşmasının kızıl ışığında bembeyaz gülümsedi.</p>

    <p>Gaz lambasını yakıp Uğrak’a kadar taşıdı. Tıkıştırdığı şarap rafından battaniyesini vicdan azabıyla çekip çıkardı. Bir özür mırıldanarak onu nazikçe masaya yaydı. Özründe samimiydi. Yaptığının yanlış olduğunun bilincindeydi. Gaddarlık dünyanın dönüşüne asla fayda getirmezdi.</p>

    <p>Genç kız nazik ellerle battaniyeyi dikkatlice katladı. Köşeleri birbirine denk getirdi ve kenarların düzgün olmasına özen gösterdi. Sonra battaniyeye kitap rafındaki uygun yerini buldu ve yalnız kalmasın diye yassı gri taşı onun yanına koydu. Geceleyin hava soğuk olacaktı ve Auri battaniyesini özleyecekti. Fakat o burada mutluydu. Battaniye mutlu olmaya layık değil miydi? Her şey kendine uygun bir yeri hak etmiyor muydu?</p>

    <p>Yine de battaniyeyi rafa yerleştirdiği sırada biraz ağlamadan edemedi.</p>

    <p>Auri Kabuk’a gidip yatağına oturdu. Sonra ağlayarak işi yüzüne gözüne bulaştırmadığından emin olmak için Uğrak’a geri döndü. Fakat hayır. Battaniyeyi okşayarak teselli etti. Her şey olması gerektiği gibiydi. Battaniye mutluydu.</p>

    <p>Kabuk’a dönen genç kız çıplak kalan odada gezinerek her şeyin gerektiği gibi olup olmadığına baktı. Düşünme sandalyesi yerli yerindeydi. Sedir kutusu duvara yaslıydı. Foxen’ın tabağı ve şişesi yatak rafındaydı. Nişinde oturan pirinç çark dünyaya kayıtsızdı.</p>

    <p>Boş şömine temiz ve bakımlıydı. Ufacık gümüş kadeh komodindeydi. Şöminenin üstündeki kaşta mükemmel sarı yaprağı duruyordu. Küçük taş kutusu. Müşfik kurutulmuş lavantayı barındıran gri cam kavanozu. Sevimli, sıcak güz altınından yapılma yüzüğü.</p>

    <p>Auri bunların her birine dokunarak onlardan emin oldu. Hiçbiri olması gerekenden farklı değildi. Hepsi oldukça iyiydi.</p>

    <p>Tüm bunlara rağmen Auri kendini huzursuz hissediyordu. Hem de burada, en kusursuz yerinde.</p>

    <p>Genç kız çabucak Bucak’a indi, bir süpürge alıp getirdi ve Kabuk’un zeminini süpürmeye başladı.</p>

    <p>İşi bir saat sürdü. Ortalık kirli olduğu için değil. Auri yavaşça ve dikkatlice süpürdü. Üstelik epeyce zemin vardı. Kabuk artık nadiren ilgi gerektirdiği için Auri ona kafa yormazdı. Ama yine de içerisi <em>sahiden</em> büyüktü.</p>

    <p>Burası onundu ve onu severdi. Auri de oraya kendi mükemmel kabuğundaki bir bezelye gibi cuk otururdu. Ama yine de boş alan çoktu.</p>

    <p>Yer tertemiz olunca Auri süpürgeyi geri götürdü. Dönüşte battaniyeyi kontrol etmek için Uğrak’tan geçti. Battaniyenin durumu iyi gibiydi ama ne olur ne olmaz Auri ona ahbaplık etsin diye çobanpüskülü şişesini yanında getirdi. Yalnız kalmak korkunç bir şeydi.</p>

    <p>Genç kız yeniden Kabuk’a geçti ve gaz lambasını masasının üstüne bıraktı. Kalan üç kibritini cebinden çıkarıp onları da masaya koydu.</p>

    <p>Auri yatağının kenarına otururken neyin yersiz olduğunu fark etti. Düzensizlik en başta kendisindeydi. Kağnı’da bir şey görmüş ama onunla ilgilenmemişti. Üç aynalı makyaj masasını düşününce vicdan azabı sinir bozucu bir parmak gibi yüreğinin kenarında gezindi.</p>

    <p>Lakin artık iliklerine kadar bitkindi. Bitap düşmüştü ve canı yanıyordu. Belki sadece bu seferlik...</p>

    <p>Kaşlarını çatan Auri başını hışımla iki yana salladı. Bazen çok hayırsız olabiliyordu. Kendini arzularına kaptırabiliyordu. Sanki dünyanın şekli onun mizacına bağlıydı. Sanki kendisi o kadar önemliydi.</p>

    <p>O nedenle ayağa kalktı ve yavaş adımlarla Kağnı’ya doğru yola çıktı, Ufalanık’tan aşağı indi. Yüklük’ten geçti. Bir daire kadar mükemmel Halkalık’tan geçip adsız merdiveni tırmandı.</p>

    <p>Auri yıkık duvarı da aştıktan sonra o titrek ışıkta makyaj masasını sert bakışlarla süzdü. Öyle yaparken kalbinin, göğsünde hafifçe hızlandığını hissetti. Üç aynaya vuran oynak ışık oradaki şişelerde sayısız gölgeyi dans ettirmekteydi.</p>

    <p>Yaklaşmaya başlayan Auri gördüklerini dikkatle seyretti. Sarı ışığın oynak tabiatı olmadan bunu asla doğru düzgün göremezdi. Önce sola, sonra sağa geçip eşyalara her iki taraftan da baktı. Başını yana yatırdı. Gözleri makyaj masasının yüzeyiyle aynı hizada olsun diye dizleri üstüne çöktü. Aniden yüzüne neşe dolu bir tebessüm yayıldı.</p>

    <p>Auri sırtını dimdik tutarak makyaj masasının önündeki sandalyenin ucuna ilişti. Nasıl göründüğünü tahmin ederek aynalara bakmamaya çalıştı. Pasaklı, gözleri kan çanağına dönmüş, saçları birbirine dolanmış rezil bir kız. Çok cılız. Çok solgun. Kısacası hanımefendilikten çok uzak. Öyle yapmaktansa iki çekmeceyi de açtı. Sarı ışığın ve gölgelerin çekmecelerde kaynaşmasına izin vererek bir süre gözünü içlerine dikti.</p>

    <p>Birkaç dakikanın ardından kendi kendine kafa salladı. Sağ çekmeceden bir çift eldiven çıkardı ve aynanın yakınındaki allığın yanına bıraktı. Sonra sağ çekmeceyi yerinden tamamıyla çıkardı ve soldaki eşiyle değiştirdi. Orada uzun bir süre oturarak yüzünde yoğun bir dikkat ifadesiyle iki çekmeceyi yeni raylarında ileri geri oynattı.</p>

    <p>Makyaj masasının üstündeki her şey karmakarışıktı. Şişeler ve incik boncuklar etrafa saçılmıştı. Buna rağmen neredeyse her şey tam da olması gerektiği gibiydi. Tek istisna saç fırçası ve havalanmış iki kuşu resmeden küçük bir altın broştu. Auri saç fırçasını sol çekmecedeki mendillerin yanına koydu ve broşu katlı bir yelpazenin altına sakladı.</p>

    <p>Bunun ardından yersiz tek şeyin, burgulu bir gümüş tıpaya sahip mavi renkli narin bir şişe olduğu görülüyordu. Diğer pek çok şişe gibi o da yan duruyordu. Auri şişeyi doğrulttu ama bu doğru bir hareket değildi. Genç kız onu bir çekmeceye koymayı denedi ama şişe oraya da uymadı.</p>

    <div class="resim_4"><img alt="24" src="../Images/24.jpg" /></div>

    <p>Auri şişeyi eline alıp içinde ışıldayan sıvıyı dinledi. Kararsızca odaya bakındı. Makyaj masasının çekmecelerini tekrar açtı, sonra kaydırarak kapattı. Şişeye uygun bir yer yoktu.</p>

    <p>Auri dalgın bir edayla şişeyi salladı ve tırnağını ona birkaç kez vurdu. Soluk mavi cam bir yumurta kabuğu kadar narin olmasına rağmen tozluydu. Genç kız ağzından laf alabilme umuduyla onu bir güzel parlattı.</p>

    <p>Şişe temizlenince unutulmuş, buz kaplı bir tanrının yüreği gibi ışıl ışıldı. Auri onu ellerinde çevirirken dibine ufacık harfler kazınmış olduğunu fark etti. Şöyle yazıyordu: <em>Baş Döndürücü Esther’ım için.</em></p>

    <p>Auri eliyle ağzını kapatsa da ağzından boğuk bir kıkırdamanın kaçmasına engel olamadı. Ağırdan alarak kuşku dolu bir yüz ifadesiyle tıpayı açtı ve kokladı. İşte o zaman karnının derinliklerinden gelen kocaman bir kahkaha attı. O kadar çok güldü ki tıpayı çevirerek yerine takmakta zorlandı. Bir dakika sonra şişeyi cebine atarken hâlâ kıkırdıyordu.</p>

    <p>Gülümsemeyi sürdürerek adsız merdivenden dikkatle indi ve aynı dikkatle şişeyi Uğrak’a kaldırdı. Şişe en çok kitap rafını sevmişti ve bu olabilecek her şeyden daha iyiydi, zira orada hem çobanpüskülüne hem de battaniyeye arkadaşlık edebilirdi.</p>

    <p>Auri ufak ama kusursuz yatağına uzanırken hâlâ gülümsüyordu. Ve evet, yatağı soğuk ve yalnızdı. Fakat elden bir şey gelmezdi. Genç kız işleri usulüne göre yapmanın tüm bunlara değdiğini herkesten daha iyi bilirdi.</p>
  </div>
</body>
</html>
