<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Sessizliğin Müziği</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Hareket Etmenin Zarif Yolu</h1>

    <p>Altıncı gün Auri uyandığında adı yüreğinde bir çiçek gibi açıyordu.</p>

    <p>Foxen da bunu hissediyordu ve genç kız onu ıslattığı zaman patlarcasına ışıldadı. Bu bir açılma günüydü. Bir yapma günü.</p>

    <p>Auri daha yatağından bile kalkmadan bu duruma güldü. Gün çok geç gelmişti ama genç kızın dert ettiği yoktu. Sabunu daha önce hiç olmadığı kadar güzeldi. Hem zaten işleri istediğin zaman halletmenin kendince bir saygınlığı vardı.</p>

    <p>Fakat bu düşünce coşkusunu bir nebze dizginledi. Onun ziyareti beklemezdi. O yakında burada olacaktı. Yarın. Ve Auri hâlâ paylaşacak kadar iyi bir şey bulamamıştı. Verecek mükemmel bir hediyeden yoksundu.</p>

    <p>Kabuk’tan çıkmanın üç yolu vardı... Fakat hayır.</p>

    <p>Genç kız yüzünü, elini ve ayağını yıkadı. Saçları altın sarısı bir bulut haline gelene kadar onları taradı. Su içti ve en gözde elbisesini giydi. Oyalanmadı. Bugün yoğun bir gün olacaktı.</p>

    <p>Yapılacak ilk iş, mükemmel sabununun düzenlemesiydi. Yedi kalıp hazırlamıştı. Biri Kabuk’taki leğeninin yanında güvendeydi. Biriyle dün Çınıltı’da yıkanmıştı. En iri dördünü kurusunlar diye Fırınlar’a taşıdı. En küçük ve hoş olanını sedir kutusunun dibine yerleştirdi ki bir daha asla sabunsuz kalmasın. Bu iyi öğrendiği bir dersti. Doğrusu buydu.</p>

    <p>Auri bir eli sedir kutunun içindeyken durakladı. Acaba o bir kalıp öpülesi sabun ister miydi? Bu hiç fena bir hediye değildi. O daha önce benzerini görmüş olamazdı...</p>

    <p>Fakat hayır. Daha düşünmeyi bile bitirmeden Auri’nin yüzü kızardı. Öyle bir şey büsbütün münasebetsizlik olurdu. Hem zaten bu ona uygun değildi. Gizemler uymasına uyardı ama onda fazlasıyla meşelik vardı. Tabii söğütlük de. Üstelik o kesinlikle selas türünden biri sayılmazdı.</p>

    <p>Auri güzel sedir kutusunun kapağını kapattı. Fakat ayağa kalktığında etrafındaki odanın aniden parlayıp sallandığını hissetti. Sendeleyerek iki adım attı ve düşmeden önce yatağına oturdu, içinin korkuyla dolduğunu hissetti. Bakışları irkintiyle odada gezindi. Yoksa bu?..</p>

    <p>Hayır. Bu daha sıradan bir şeydi. Karnı yine boş bir davuldu. Kendisiyle ilgilenmeyi unutmuştu.</p>

    <p>O yüzden başı dönmekten vazgeçtiğinde genç kız Ağaç’a gitti. Fakat bir hevese kapılarak arkadaşlık etsin diye atılgan Dayanak’ı da yanına aldı. Dayanak şimdiye kadar Şeyaltı’nı çok fazla gezip görmemişti. Tüm ağırlığına, yaptığı onca yardıma karşılık Auri bu kadarını ona çok göremezdi.</p>

    <p>Tavalar Ağaç’ın ikram edebileceği neredeyse yegâne meyveydi. Ama sadece yaklaşık olarak. Genç kız bir teneke tava alıp temiz suyla doldurdu. Gaz lambasını elinde kalan sondan ikinci kibritiyle yaktı. Sonra tezgâhın üstüne çıktı ve kavanozunu indirmek için iki elini birden uzattı. Kuru bezelyeler kavanozun içinde yuvarlanarak neşeyle cama çarptı.</p>

    <p>Auri kavanozun kapağını açtı ve avucu dolana kadar bezelyeleri eline döktü. Eli o kadar büyük değildi. Avucundaki bezelyeler azdı ama sahip olduklarının yarısıydı. Auri onları tavaya boşalttığında ısınan suyun içine şıpır şıpır döküldüler. Genç kız kısa bir tereddüdün ardından omuz silkti ve kalan yarısını da tavaya boşalttı.</p>

    <p>Auri boş kavanozu tezgâha bırakıp etrafına bakındı. Ocağın kırpışığı ve Foxen’ın yeşil mavi parıltısı rafların ne kadar boş olduğunu gözler önüne seriyordu. Genç kız iç çekti ve bu düşünceyi kafasından çıkardı. Bugün çorba yapacaktı. Yarın o ziyarete gelecekti. Ve ondan sonra...</p>

    <p>Ondan sonra elinden geleni yapacaktı. Tek yol buydu. Her gördüğün şeyi sahiplenmezdin. Öylesi seni küçük kılardı. Seni güvende tutardı. O sayede karşılaştığın her elma arabasını altüst etmeden dünyada sorunsuzca hareket edebilirdin. Ve dikkati elden bırakmazsan, gidişatın uygun bir parçasıysan yardımın dokunurdu. Çatlakları onarırdın. Çarpık bulduğun şeyleri düzeltirdin. Ve dünyanın buna karşılık seni bir paçavra gibi fırlatıp atmayacağına güvenirdin. Yaşamanın tek zarif yolu buydu. Diğer her şey kibir ve gururdu.</p>

    <p>Auri bal peteğini yanında götürüp yarın onunla paylaşabilir miydi? Bu olup olabilecek en güzel şeydi. Onun hayatında çok az tatlılık vardı. Bu doğruydu.</p>

    <p>Fokurdayan su tavadaki bezelyeleri dans ettirirken Auri bunlara kafa yordu. Bir yandan da dalgın bir edayla küstah Dayanak’ın yüzeyini okşadı ve uzun uzun düşündükten sonra evet, başka bir şey çıkmazsa bal peteğinin işini göreceğine karar verdi.</p>

    <p>Genç kız çorbayı biraz karıştırıp, ona tuz ekledi. Tereyağının bıçaklarla dolu olmamasını isterdi. Biraz yağ buna pek güzel tat katardı. Biraz yağ buna kusursuz bir uyum sağlardı.</p>

    <p class="bolum_arasi">* * *</p>

    <p>Auri güzel çorbasının ardından tekrar Kabuk’a döndü. Dayanak ona arkadaşlık ederken Tonozlar’dan veya Veneret’ten geçecek hali yoktu. O yüzden uzun yolu kullanarak Aldıcık’tan gitti.</p>

    <p>Karnı tok ve yanında misafiri varken ilerlediği dar taş tünellerde acele etmedi. Kollarında ağır Dayanak’la Kuşkuntu’ya varmak üzereyken ayaklarının altında hafif bir çıtırtı duyup durdu.</p>

    <p>Aşağıya baktığı zaman zemine saçılmış yapraklar gördü. Onları burada bulmanın akla yatkın hiçbir tarafı yoktu. Aldıcık’ta ne rüzgâr vardı ne de su. Genç kız etrafına bakındıysa da en ufak bir kuş pisliğiyle bile karşılaşmadı. Havayı kokladı ama burnuna ne misk ne de sidik kokusu geldi.</p>

    <p>Fakat tehditkâr bir şeye de rastlamadı. Mekânı bulandıran bir şey yoktu. Burada bir çarpıklık veya hata bulunmuyordu. Fakat hiçbir şey olmadığı da söylenemezdi. Bu yarım bir şeydi. Bir gizem.</p>

    <p>Meraklanan genç kız Dayanak’ı nazikçe yere bıraktı ve yaprağı eline aldı. Tanıdık görünüyordu. Auri etrafı biraz araştırdı ve onlardan bir avuç kadarını açık bir kapının yakınına saçılmış halde buldu. Onları da topladı ve yapraklar elinde hışırdadığında gerçeği anladı.</p>

    <p>Auri heyecanlanarak Dayanak’ı Kabuk’a geri götürdü. Gitmeden önce onu yüzeyinden öptü ve tabii ki eksik dişi aşağı bakacak şekilde taş çıkıntıya rahatça yerleştirdi. Sonra sekerek Uğrak’a gitti ve gümüş kâseyi aldı. Hışırtılı yaprağı kâsenin kenarlarına işlenmiş, iç içe geçen yaprak motiflerinde gezdirdi. Yapraklar birbirinin aynısıydı.</p>

    <div class="resim_2"><img alt="29" src="../Images/29.jpg" /></div>

    <p>Bunun ne anlama geldiğinden emin olamayan Auri başını iki yana salladı. Yine de öğrenmenin tek bir yolu vardı. Gümüş kâseyi de yanına alarak Aldıcık’a koştu ve yaprak kümesini bulduğu kapıdan geçti. Bir taş yığınının üstünden atladı. Kopuk bir kirişin etrafından dolandı.</p>

    <p>Daha önce Aldıcık’ın bu kısmına gelip gelmediğini bilmiyordu. Yine de yolunu bulması kolay oldu. Zemin oraya buraya tıpkı ekmek kırıntıları gibi yayılan bir iki yaprakla bezeliydi.</p>

    <p>Auri en sonunda dümdüz yukarı çıkan dar bir boşluğun dibine geldi. Burası önceki günlerden kalma kadim bir baca mıydı? Bir kaçış tüneli miydi? Bir kuyu muydu?</p>

    <p>Boşluk dar ve dikti; fakat Auri ufak tefek biriydi. Elinde gümüş kâse olmasına rağmen bir sincap çabukluğuyla tırmandı. Tepede kısmen eğri duran bir kalasa rastladı. Onu kolayca kenara itti ve bir mahzen odasına çıktı.</p>

    <p>Tozlu ve metruk oda, raflarla doluydu. Köşelere fıçılar yığılmıştı. Raflara bohçalar, fıçılar ve kasalar tepeleme istiflenmişti. Toz kokusunun arasında Auri’nin burnuna sokak, ter ve çimen kokuları da geldi. Genç kız etrafına bakındığında duvarın yukarılarında bir pencere ve onun altına saçılmış cam kırıkları gördü.</p>

    <p>Unutulmuş bir fırtınanın aşağıya uçurduğu yaprak serpintisi hariç derli toplu bir mekândı. Mısır ve arpa unu çuvalları vardı. Kış elmaları da. Ayrıca incirlerle ve hurmalarla tıka basa doldurulmuş mumlu paketler.</p>

    <p>Auri ellerini arkasında kavuşturarak odada gezindi. Bir davulun üzerine çıkmış dansçı misali hafif adımlarla ilerliyordu. Melas fıçıları. Çilek reçeli kavanozları. Birkaç tane kabak, kapının hemen yanındaki bez bohçalarından dışarı dökülmüştü. Auri onları ayağıyla yerlerine iteledi ve bohçanın ağzındaki büzgüyü iyice sıktı.</p>

    <p>Sonunda aşağılardaki bir rafa daha yakından bakmak için eğildi. Küçük bir testinin üstüne tek bir yaprak düşmüştü. Auri dikkatle hareket ederek yaprağı kaldırdı, testiyi oradan aldı ve gümüş kâseyi onun yerine bıraktı. Sonra yaprağı kâsenin içine koydu.</p>

    <p>Genç kız kendisine odaya sadece özlem dolu bir bakış atma izni verdi. Sonra geldiği yoldan geri gitti. Ancak Aldıcık’ın tanıdık karanlığına döndüğü zaman rahat bir soluk alabildi. Yeni hazinesinin tozunu hevesle sildi. Resim doğruyu söylüyorsa testide zeytin vardı. Hepsi de birbirinden güzeldi.</p>

    <p class="bolum_arasi">* * *</p>

    <p>Zeytinler Ağaç’a gitti. Raflarında biraz yalnız gözüküyorlardı. Fakat yalnızlık bile içi boş bir yankıdan, tuzdan ve bıçaklarla dolu tereyağından iyiydi. Hem de fazlasıyla.</p>

    <p>Auri bunun ardından Uğrak’ı kolaçan etti. Buz mavisi şişe kendini tam olarak evinde hissetmiyordu. Doğu duvarındaki en alçak, en sol rafa sığınmıştı. Auri ona nazikçe dokunarak güven vermek için elinden geleni yaptı. O şişelerden hoşlanırdı. Acaba bu uygun bir hediye olabilir miydi?</p>

    <p>Auri şişeyi alıp ellerinde çevirdi. Fakat hayır. Bu şişe olmaz. Kara. Karamsar. Başkası için adlandırılmamış.</p>

    <p>Peki ya başka bir şişe? İşte bu kulağa neredeyse doğru geliyordu. Tamamen değil ama yaklaşık olarak.</p>

    <p>Genç kız Kağnı’daki makyaj masasını düşündü. Masa dün uslanmış ve doğru gözükmüştü. Fakat Auri o esnada epeyce sarsılmış durumdaydı. En iyi halinde değildi. Belki diğerlerinin arasına karışmış bir şişe vardı. Hatalı, kayıp veya yersiz bir şey.</p>

    <p>Bu en azından bir başlangıçtı. O yüzden genç kız Dayanak’ın sıcak, tatlı ağırlığını kollarına aldı. Ve Dayanak henüz oraları görmediği için Yüklük’e giderken biraz daha uzun yolu seçerek Gam, Aça ve Lusyen’den geçti.</p>

    <p>Genç kız Halkacık’taki yeni ve mükemmel bir daireden farksız oturma odasında durakladı. Dayanak, kadife koltuğa krallar gibi kurulurken Auri de tek kolçaklı kanepeye oturdu ve onu tutmanın hoş ağrısına kapılmış kollarını dinlendirdi.</p>

    <p>Fakat uzun uzadıya oturamayacak kadar meşguldü. O nedenle ağır çarkı tekrar kucakladı. Dayanak mekânın tuhaf ve kurnazca nazına hayran kalabilsin diye ağırdan alarak adsız merdivenden yavaşça çıktı. Ve ikisi de yol yordam bilen asil kişiler oldukları için sahanlıktaki mahcup kapıyı görmezden geldiler.</p>

    <p>Sırada Kağnı vardı. Auri duvardan atlarken odanın tıpkı hatırladığı gibi olduğunu gördü. Halkacık gibi kusursuz doğrulukta değildi. Fakat göze batan çarpık bir şey yoktu. Yamuk, kayıp ya da göze çarpacak kadar hatalı olan bir şey de. Makyaj masası adam edildikten sonra Kağnı uzun ve sıcak bir kış uykusuna dalmaktan hoşnut gözüküyordu.</p>

    <p>Yine de Auri onca yol tepmişti. O nedenle gardırobu açtı ve içine göz attı. Lazımlığa dokundu. Dolabın da içine bakıp başıyla oradaki süpürgeye ve kovaya kibarca selam verdi.</p>

    <p>Genç kız makyaj masasını süzdü. Orada birkaç kaliteli şişe vardı. Özellikle biri gözüne takıldı. Şişe küçük ve solgundu. Opal taşı gibi ışıltılıydı. Kurnaz tıpasıyla mükemmeldi. İçinde yaşam olduğunu görmek için Auri’nin onu açmasına gerek yoktu. Kıymetli bir şeydi.</p>

    <p>Genç kız Dayanak’ı daha yukarı kaldırdı ve onun merkezlenmişliğinin tam merkezindeki yuvarlak delikten bakmaya çalıştı. Umudu daha önce gözden kaçırdığı bir şey fark etmekti. Gevşek veya çözünük bir şey. Asılarak bir şeyi serbest bırakabileceği bir sökük. Fakat hayır. İster düz ister eğik baksın makyaj masası tamamıyla adam olmuştu.</p>

    <p>İçinde saklı yaşam olan ışıltılı bir şişeden harika bir hediye olurdu. Fakat hayır. Onu almak, sırf boncuk haline getirip bir ipliğin ucundan sarkıtabilmek için bir dişi sökmek kadar aptalca ve zalimceydi.</p>

    <p>Genç kız iç çekip oradan ayrıldı. Duvardan çıktı ve adsız merdivenden aşağı indi. Belki Linne’ye gidip aradığı şeye orada bakınabilirdi. Ne de olsa orası dingin bir yerdi ve...</p>

    <p>Tam o anda olan oldu. Ayağının altında sinsi bir taş dönüverdi. Auri düşüncelere dalmış vaziyette adsız merdivenden inerken bir taş basamak eğilerek yan yattı. Genç kız ileri doğru yalpaladı.</p>

    <p>Auri’nin ağzından bir çığlık koptu ve irkilmesi sırasında Dayanak elinden kaçtı. Çark döne döne kollarından ayrıldı ve altın sarısı saç bulutundan uçup gitti. Tüm ağırlığına karşın düşmekten ziyade süzülür gibiydi. Döndü, döndü ve yedinci basamağa öyle sert vurdu ki taşı çatlattı. Oradan sekerek tekrar havalandı ve yine döne döne pirinç yüzeyinin üstüne düştü. Sahanlığa çarptığı gibi de parçalandı.</p>

    <p>Çıkardığı ses sanki kırık bir çanın feryadıydı. Sanki yavaşça sesi kesilen bir arptı. Taş zemine çarpmasıyla birlikte parlak parçalar etrafa saçıldı.</p>

    <p>Auri her nasılsa ayakta kaldı. Düşmedi ama ah, kalbi göğsünde buz kesti. Kendini basamaklara sertçe bıraktı. Yürüyemeyecek kadar uyuşmuş durumdaydı. Yüreği tebeşir kadar soğuk ve beyazdı.</p>

    <p>Onu hâlâ ellerinde hissedebiliyordu. Çarkın keskin kenarlarının cildinde yarattığı çizgileri görebiliyordu. Genç kız doğruldu ve kaskatı bir yürüyüşle merdivenden indi. Adımları zoraki ve dengesizdi. Düşüncesiz taş basamaklar hiç de komik denemeyecek bir espriyi tekrar tekrar yapan bunak bir ihtiyar misali onu hâlâ düşürmeye çalışıyordu.</p>

    <p>Auri gerçeğin farkındaydı. Dünyada hareket ederken daha nazik olması gerekirdi. İşlerin gidişatını bilirdi. Adımlarını daima bir kuş kadar hafif atmazsan tüm dünya kalkıp seni ezmeye gelirdi. Oyun kartlarından bir evmişsin gibi. Taşlara çarpan bir şişeymişsin gibi. Sıcak nefesi arzu ve şarap kokan bir elin sertçe zapt ettiği bir bilekmişsin gibi...</p>

    <p>Auri kırılgan bir katılıkla en alt basamakta durdu. Gözleri yere çevriliydi ve güneş sarısı saçları başının etrafından gevşekçe sarkıyordu. Bu olanlar olabilecek tersliklerin en korkuncuydu. Genç kız toz lekeli ufacık ayaklarının ötesine bakmaya cesaret edemiyordu.</p>

    <p>Fakat yapacak başka bir şey yoktu. Auri başını kaldırıp baktı. Parçaları görünce yüreği göğsünde tepetaklak oldu. Hayır. Parçalanmamıştı. Kırılmıştı. Çark kırılmıştı.</p>

    <p>Genç kızın yüzündeki ifade de adeta kırıldı. Yüzünde o kadar geniş bir sırıtış belirdi ki görseniz gökteki ayı yediğini zannederdiniz. İşte bu. Dayanak kırılmıştı ama bunda bir <em>terslik</em> yoktu. Yumurtalar kırılırdı. Cesaret kırılırdı. Dalgalar kırılırdı. Çark elbette kırılmıştı. Bu kadar güvenilir merkezli biri mükemmel cevaplarını dünyaya başka nasıl salabilirdi ki? Bazı şeyler sabit kalamayacak kadar doğruydu.</p>

    <p>Dayanak üç parlak parçaya ayrılmıştı. Her birinde üçer diş bulunan üç tırtıklı şekil. Artık şeylerin kalbine sertçe saplanmış bir pim değildi. Üç tane üç olup çıkmıştı.</p>

    <p>Auri’nin sırıtışı daha da genişledi. Oh. Oh. Oh. Tabii ya. Olan şey, genç kızın daha önceden aradığı bir şey değildi. Tüm arayışlarının boşa çıkması boşuna değildi. Her şeyde bir eğrilik olması boşuna değildi. Çark <em>üç</em> şeydi. O <em>üç</em> getiriyordu ve dolayısıyla Auri de <em>üç</em> götürmeliydi. Ona üç mükemmel üç hediye edecekti.</p>

    <p>Alnı kırışan genç kız dönüp merdivenlerden yukarı baktı. Çark yedinci basamağa çarpmıştı. Dayanak orayı apaçık çatlatmıştı. Öyleyse yedi değildi. Demek ki Auri’nin yanıldığı bir diğer şey de bu olmuştu. O yedinci gün gelmeyecekti. <em>Bugün</em> gelecekti.</p>

    <p>Bu bilgi başka bir zamanda Auri’ye feleğini şaşırtabilirdi. Onu kan ter içinde bırakabilir ve ona tüm umudunu yitirtebilirdi. Fakat bugün değil. Gerçekler tüm tatlılığıyla kendini belli etmişken değil. Her şey ansızın bu kadar açıkça gözlerinin önüne serilmişken değil. Yolunu yordamını bilirsen üç şey <em>kolaydı.</em></p>

    <p>Auri öylesine afallamıştı ki nerede durduğunu fark etmesi birkaç dakikasını aldı. Daha doğrusu merdivenin nerede olduğunu nihayet bildiğini fark etti. <em>Ne</em> olduğunu. Nereye ait olduğunu. Merdivenin bir adı vardı. Genç kız Bilge Dokuz’daydı.</p>
  </div>
</body>
</html>
