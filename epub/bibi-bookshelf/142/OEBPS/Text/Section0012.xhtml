<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Sessizliğin Müziği</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Güzel ve Kırgın</h1>

    <p>Auri keyif için biraz mola vermesinin ardından Tane’deki göletten su içti ve pirinç çarkı almak üzere tekrar aşağı indi. Çark üç taş kadar sabırlı olsa da uygun yerine kavuşmak, herkes kadar onun da hakkıydı.</p>

    <p>Daha iyi bir fikir düşünemeyen Auri onu Yüklük’e kadar taşıdı. Çark belki oraya aitti. Hatta belki şımarık şey oturma odasını bir çan kadar hoş bir sesle çınlamaktan alıkoyan ufacık gizli tersliğin ne olduğuna dair bir ipucu verirdi.</p>

    <p>Veya belki Auri oradayken çarka farklı bir gözle bakabilirdi. Özellikle de Yüklük bu kadar yeni ve neredeyse kusursuzken. Genç kız oradan daha iyi bir yeri kolay kolay bulamayacağını düşünüyordu.</p>

    <p>İşte bu yüzden uygun, şaşaalı, tahta panelli Yüklük’e gitti. Oradan da yeni oturma odasına geçti. Pirinç çarkı kanepenin üstüne koydu ve ayaklarını altına alarak onun yanına kıvrılıp yattı.</p>

    <p>Çark burada eskisinden daha hoşnut değildi. İç çeken Auri başını ona doğru eğdi. Zavallı şey. Böylesine hoş ve böylesine kayıp olmak. Tüm o bilgiler içinde kısılı kalmışken bu denli cevapkâr olmak. Güzel ve kırgın olmak. Auri başını salladı ve onu avutmak için elini nazikçe çarkın pürüzsüz yüzeyine koydu.</p>

    <p>Belki Dipiçi? Bunu niye daha önce düşünememişti ki? Doğru, sevgiye ve cevaplara kafa yorarken o mağaradaki kadim enkaz nadiren kendini anımsatırdı. Fakat belki de asıl mevzu buydu. Belki uzun zaman önce can veren bir makine terk edilmiş yüreğinde dokuz parlak dişe ve sevgiye hasretti, değil mi ya!</p>

    <p>Auri parmağını çarkın yüzeyinde gezdirdi. Teni onuncu dişin koptuğu sivri kenara biraz takıldı.</p>

    <p>İşte o zaman gerçek kafasına dank etti. Tersliğin nerede olduğunu anlayıverdi. Tabii ya. Heyecanla sırıtarak ayağa fırladı. Halının köşesini kaldırdı ve halinden hoşnut olarak yerde yatan düğmeyi görene kadar onu kıvırdı.</p>

    <p>Elleri ceplerine gidip oraları yokladı... Evet.</p>

    <p>Auri kararmış kemer tokasını düğmenin yanına bıraktı. Tokayı biraz iterek yaklaştırdı. Çevirdi. İşte. Halıyı yerine koyarken hafifçe titredi. İki eliyle birden bastırarak onu düzeltti.</p>

    <p>Ayağa kalktığı zaman bir kilitte dönen bir anahtar misali içinde bir şey tıkırdadı. Oda artık bir daire kadar mükemmeldi. Bir çan kadar. Dolunay zamanındaki ayın kusursuzluğu kadar.</p>

    <p>Auri sevinçle güldü. Gülüşünün her tınısında sanki ufacık bir kuş ağzından dışarı çıkıp odanın içinde dört döndü.</p>

    <p>Genç kız odanın merkezinde durdu ve her şeyi görmek amacıyla kendi ekseninde döndü. Bakışları masadaki yüzüğün üstünden geçerken onun artık buraya ait olmadığını gördü. Yüzük istediği yere gitmekte serbestti. Kendi halinde altın sarısı bir şarkı söylüyordu ve kehribar rengi ışığı güz mevsimindeki bir akşamüstü kadar yumuşaktı.</p>

    <p>Neşeyle dolup taşan Auri dans etti. Çıplak ayakları yosun yumuşaklığındaki halının karanlığında bembeyazdı.</p>

    <p class="bolum_arasi">* * *</p>

    <p>Kalbi mutlulukla çarpan genç kız gülümseyerek pirinç çarkı tekrar eline aldı. Kabuk’a olan yolu yarılamışken müzik tınıları işitti.</p>

    <p>Auri taş gibi hareketsiz, bir yürekteki durgunluk kadar sessiz kaldı. Bu olamazdı. Henüz değil. Önünde günler vardı. Daha hazır falan...</p>

    <p>Tekrar işitti. Silikti. Ses, birbirine çarpan camların çınlaması veya bir kuşun ötüşü olabilirdi. Fakat gergin bir telin uzak tınısı da olabilirdi.</p>

    <p>O buradaydı! Günlerce erken gelmişti. Üstelik Auri’nin üstü başı kirliydi ve her iki eli de boştu. Yine de onu tekrar görmenin düşüncesiyle genç kızın kalbi göğsünde parende atıyordu.</p>

    <p>Auri bir kurdun kovaladığı bir tavşandan daha büyük bir süratle Kabuk’a doğru hızla koştu. Rutubetiyle, korkusuyla ve sıcak çiçeklerin havada asılı duran iğrenç kokusuyla Suratmaz’dan geçmesine rağmen en kısa güzergâhı kullandı.</p>

    <p>Kabuk’a vardığında pirinç çarkı şöminenin üstüne koydu. Sonra da yüzünü, elini ve ayağını yıkadı. Soyunup en sevdiği elbisesini giydi.</p>

    <p>Bu iş de bittikten sonra tedirgin bir heyecanla titreyerek çabucak Uğrak’a gitti ve rafları gözden geçirdi. Kemik elbette olmazdı. Kitap da. Henüz değil, iki parmağını kristale koydu ve onu tutup ters çevirdi. Nefes alarak havanın tadına baktı. Sonra kristali yeniden yerine bıraktı.</p>

    <p>Ağırlığını bir ayağından diğerine vererek Kabuk’ta göz gezdirdi. Mükemmel sarı yaprağı neredeyse uygundu. Pirinç çark artık somurtkandı ve fazlasıyla mağrurdu. Belli ki canına tak etmişti.</p>

    <p>Genç kızın güz altınından yeni yüzüğü de oradaydı. Yüzüğün yeterince güzel olduğu kesindi. Üstelik çifte parlaklığıyla onun için birebirdi. Fakat bir hediye olarak... kötülük alametiydi. Auri ona iblisleri hatırlatmak istemiyordu.</p>

    <p>Sonra genç kız ağzı açık duran küçük kavanozu fark etti. Bakışları, kumaşın üstünde kan kadar parlak gözüken bir avuç çobanpüskülü dutunun bulunduğu diğer rafta gezindi. Göğsü heyecanla dolan Auri gülümsedi.</p>

    <p>Dutları kaptığı gibi küçük şişeye doldurdu. Oraya kusursuz bir biçimde sığdılar. Elbette. Sorumluluk sahibi ve açıkyürekliydiler. Çobanpüskülü şişesi. Onu güvende tutmak için. Erken bir ziyaret. Müzik.</p>

    <div class="resim_2"><img alt="15" src="../Images/15.jpg" /></div>

    <p>Hediye Auri’nin istediğinden daha uyduruktu. Ucu ucuna uygundu. Fakat doğruyu söylemek gerekirse <em>o</em> vaktinden önce çıkagelmişti. Bu kadarı erken bir ziyaret için yeterliydi. Kapıdan dışarı fırlayan Auri’nin ayakları önce Amancak, sonra Kürekler, en son olarak da Alttan Geçen boyunca sekerek ilerledi.</p>

    <p>Auri orada, ağır tahliye mazgalının altında mola verdi. Kalbi göğsünde gümbür gümbür atmasına rağmen dinlemeye çalıştı. Hiç. Sesi gerçekten duymuş muydu? O bekliyor muydu? Yoksa Auri fazla oyalandığı için canı sıkılıp gitmiş miydi?</p>

    <p>Genç kız Foxen’ı minicik kutusuna koydu, sonra gizli mandalı çevirip titreyen kollarıyla ağır demir parmaklıklara yüklendi. Mazgal savrularak açıldı ve Elmahane’ye tırmanan Auri oradaki çalı çitlerin kuytusuna sığındı. Hareketsiz kaldı. Dinledi. Hiç konuşma yoktu. Güzel. Pencerelerde ışık da yoktu. Güzel.</p>

    <p>Ay Elmahane’ye bakıyordu. Güzel bir ay değildi. Auri çitin verdiği güvenle gökyüzünü inceledi. Bulut yoktu. Genç kız gözlerini yumup tekrar kulak kesildi. Hiç.</p>

    <p>Derin bir nefes aldı, yerinden fırladı ve açık çimlerden geçip Leydi Larbor’un korunaklı dallarının altına girdi. Orada soluklanmak için duraklayarak kıpırdamadan bekledi. Tekrar etrafına bakınmasının ardından çabucak eğri büğrü dallara tırmandı. Bir elinde çobanpüskülü şişesi varken bu kolay değildi. Ayağı biraz kayınca sert ağaç kabuğu tabanlarını çizdi.</p>

    <p>Nihayet kendini Şeylerin Üstü’nde buldu. Artık her şeyi ve ebediyeti görebiliyordu. Temerant’ın tamamı ayaklarının altında sonu gelmeksizin uzanıp gidiyordu. Manzara öyle hoştu ki Auri neredeyse ayı umursamayacaktı.</p>

    <p>Kröze’nin sivri bacacıklarını, kırpışıklarla dolu Koğuş’un kanatlarını görebiliyordu. Doğuya bakıp; ormanı kesen, Taşköprü’den geçen, nehri aşan ve uzaklaşıp giden Eski Taş Yol’un gümüşi hattı gördü.</p>

    <p>Fakat o burada değildi. Genç kızın ayakları altında sıcak katrandan başka hiçbir şey yoktu. Ve bacacıklar. Bir de ayın keskinliği.</p>

    <p>Auri çobanpüskülü şişesini elinde sıkıca tuttu. Etrafına bakındı ve ay onu seyredemesin diye bir tuğlaağacı bacacığının gölgesine saklandı.</p>

    <p>Nefesini tutarak kulak kesildi. O yoktu. Ama belki... Beklerse belki gelirdi.</p>

    <p>Çevresine bakındı. Oflayarak yanından geçen rüzgâr, kızın saçlarını yüzüne savurdu. Genç kız kaşlarını çatarak onları geriye taradı. O yoktu. Tabii ki olmayacaktı. Yedinci güne kadar gelmeyecekti. Auri bunu biliyordu. İşlerin nasıl yürüdüğünü biliyordu.</p>

    <p>Genç kız ellerini göğsüne götürerek hareketsiz bekledi. Çobanpüskülü şişesi elindeydi. Bakışları mehtabın yıkadığı damlarda gezindi.</p>

    <p>Bacacığın gölgesindeki tenekede bağdaş kurup oturdu.</p>

    <p>Çevresine bakındı. Bekledi.</p>

    <div class="resim_2"><img alt="16" src="../Images/16.jpg" /></div>
  </div>
</body>
</html>
