<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Sessizliğin Müziği</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Bir Bakışın Yol Açtıkları</h1>

    <p>İkinci gün Auri mükemmel karanlıktaki sessizliğe uyandı.</p>

    <p>Bu bir dönüş günü demek oluyordu. Bir faaliyet günü. Güzel. O çıkagelmeden önce yapacak çok şey vardı. Auri hiç hazır değildi.</p>

    <p>Genç kız Foxen’ı uyandırdı ve köşelerini yere değdirmemeye özen göstererek battaniyesini katladı. Odada etrafına bakındı. Kutusu, yaprağı ve lavantası iyi durumdaydı. Yatağı da öyle. Her şey tam olması gerektiği gibiydi.</p>

    <p>Kabuk’tan çıkmanın üç yolu vardı. Koridor sonrası içindi. Kapı aralığıysa şu an için. Kapı, demir şeritli meşe ağacındandı. Auri ona bakmadı.</p>

    <p>Taş heykelcik ile dantel örgü Uğrak’ı ev bellemişlerdi. Cesur kristal, şarap rafında durmaktan hoşnuttu. Kol kemiği ile keten çuval o kadar rahattı ki görseniz yüzlerce yıldır orada bulunduklarını sanırdınız. Eski siyah toka, komşusu reçineyi biraz sıkıştırsa da bu sorun çabucak giderildi. Auri kimsenin huzuru kaçmasın diye onu kenara itti.</p>

    <p>Genç kız etrafa bakınıp iç geçirdi. Koca pirinç çark hariç her şey yerli yerindeydi. Çark onu canından bezdirmekteydi.</p>

    <p>Auri kristali alıp çarkın yanına koydu. Fakat bunun hiçbir faydası dokunmadı ve kristali huzursuz etmekten başka bir işe yaramadı. Kristalin cesareti on kişininkine bedeldi ama köşe masasına uygun değildi. Auri özür dileme mahiyetinde onu çabucak öptü ve şarap rafına geri götürdü.</p>

    <p>Genç kız ağır çarkı iki eliyle birden kaldırıp Kabuk’a kadar taşıdı. Aslında yaptığı duyulmuş şey değildi ama Auri bu noktada işin içinden çıkabilecek halde değildi. Çarkı, yatağının karşısındaki duvarda bulunan dar taş çıkıntıya bıraktı. Biraz da eğdi ki eksik dişinin boşluğu dümdüz tavana baksın. Fazlasıyla kısa kalmış güdük kollarıyla yukarı uzanıyormuş gibi.</p>

    <p>Geri çekilen genç kız çarka tekrar bakıp iç geçirdi. Böylesi daha iyiydi. Yine de uygun yer orası değildi.</p>

    <p>Auri yüzünü, elini ve ayağını yıkadı. İncecik sabun parçası gün ışığı kokuyordu ve bu durum genç kızı gülümsetti. Auri daha sonra en gözde ikinci elbisesini giydi, zira onun cepleri daha iyiydi. Ne de olsa bu bir dönüş günüydü.</p>

    <p>Uğrak’ta keten toplaçuvalının içine birkaç parça şey atıp onu omuzladı. Ardından ceplerini ağzına kadar doldurdu. Oradan ayrılmadan önce Kabuk’taki pirinç çarka tekrar göz attı. Fakat hayır. Çark eğer gelmek isteseydi Uğrak’ta kalmakla yetinmesi gerekirdi. Mağrur şey, ne olacak.</p>

    <p>Gam’a gittiğinde, aynayı huzursuz hatta tedirgin bulmak Auri’yi şaşırttı. Güne tekin bir başlangıç yapıldığı söylenemezdi. Yine de sadece bir ahmak böyle bir şeyi bilerek görmezden gelirdi. Ve Auri ahmak falan değildi.</p>

    <p>Hem zaten ayna uzun zamandır buralarda olduğu için Auri onun huyunu suyunu iyi biliyordu. Ayna yer değiştirmek istiyordu ama önce sakinleştirilmesi lazımdı. Teselli edilmesi. Gönlünün alınması. Üstü örtülmeliydi. Bu nedenle henüz saçları taranmamış olmasına rağmen genç kız Foxen’ı aldı ve uzun yoldan Yüklük’e indi. Gözlerini tepesindeki fresklere dikerek yeni açılmış kapısına doğru yavaşça yürüdü.</p>

    <p>Oturma odasında kısa bir mola verip etrafa bakındı. Minicik hata tıpkı dişlerinin arasına sıkışmış bir kırıntı gibi hâlâ oradaydı. İçerideki diğer her şey neredeyse bir daire kadar mükemmel olmasaydı Auri’nin keyfi bu denli kaçmazdı.</p>

    <p>Fakat bazı şeyler aceleye gelmezdi. Auri bunu adı gibi iyi bilirdi. Zaten her şeyden önce aynayı adam etmesi lazımdı. Bu da onu örtmek demekti. O yüzden tehlikeli taşlardan sakınmak için ayakları ileri geri sekerek adsız merdivenleri tırmandı. Sonra da yıkık duvardan Kağnı’ya geçti.</p>

    <p>Auri orada gardırobun çekmecesini açtı. Çarşaflara dokunmayıp ellerini ceplerine götürdü. Cesur kristalin düzgün façetalarını yokladı. Hayır. Şefkatli taş heykelciğin kıvrık hatlarını elledi. Hayır. Yassı siyah taş? Hayır.</p>

    <p>Sonra parmakları kemer tokasına değdi ve gülümsedi. Onu cebinden çıkarıp nazikçe çekmeceye koydu. Ardından en üstte bulunan katlı çarşafı aldı. Çarşaf ellerinin arasında pürüzsüz ve yumuşacıktı. Fildişi kadar da beyazdı.</p>

    <p>Auri o anda durup çekmecedeki tokanın siyahlığına baktı. Karnına bir taş oturdu. Toka oraya ait değildi. Ah, orada durmasının akla yatkın <em>göründüğü</em> kesindi. Ah evet. Kesinlikle. Ama genç kız görüntünün sonuçta ne kadar değeri olduğunu iyi bilirdi, değil mi?</p>

    <p>Auri çarşafı gönülsüzce çekmeceye geri koyup parmaklarını dümdüz, tertemiz ve yepyeni kumaşın mükemmel beyazlığında gezdirdi. Çarşafta kıştan kalma bir iz gizliydi.</p>

    <p>Fakat hayır. Doğruluk ile doğru olmasını dilediğimiz şey arasında bir fark vardır. Auri iç geçirerek kemer tokasını tekrar eline aldı ve cebine soktu.</p>

    <p>Çarşafı orada bırakan genç kız gerisingeri Kabuk’a dönmek için yola çıktı. Artık sekmeden, daha yavaş yürüyordu. Adsız merdivenden inerken yaptığı yolculuk onu bir nebze neşelendirdi. Bir güvenli kısımdan diğerine geçtikçe, güzergâhı sarhoş olmuşçasına zikzaklı bir seyir izledi.</p>

    <p>Ayağının altındaki bir taşın kaymasıyla Auri düşmemek için kollarını salladı. Tek ayağı üstünde dengesini sağlayarak başını yana yatırdı. Yoksa burası Tumba mıydı? Hayır. Mekân öyle bir ad için fazla kurnazdı.</p>

    <p>Gam’daki ayna huzursuzluğunu koruyordu. Elinde daha iyi bir seçenek bulunmayan Auri gidip yatağındaki battaniyeyi almak zorunda kaldı. Yere değmemesine dikkat ederek battaniyeyi aynanın üstüne örttü, sonra onun yönünü duvara çevirdi. Ayna ancak bunun ardından durmayı tüm kalbiyle istediği tuğlalarla örülmüş pencerenin önüne kadar taşınabildi.</p>

    <p>Battaniyesini Kabuk’a geri götüren genç kız yüzünü, elini ve ayağını yıkadı. Gam’a döndüğünde vaktini iyi değerlendirmiş olduğunu anladı. Aynasını hiç bu kadar halinden hoşnut görmemişti. Kendi kendine sırıtan Auri saçlarındaki peri düğümlerini tarayarak saç tellerini altın sarısı bir bulut misali başının etrafında asılı bıraktı.</p>

    <p>Fakat tam işini bitirirken, saç bulutunu arkasına atmak için kollarını kaldırdığında ansızın başı döndü ve biraz sendeledi. Baş dönmesi geçince ağır adımlarla Cırcıriye’ye gitti ve uzun, derin bir yudum su içti. Serin suyun hiçbir engelle karşılaşmadan bedeninin içinde gezindiğini hissetti. Kendini oyuk hissetmekteydi. Karnı boş bir yumruk gibiydi.</p>

    <p>Ayakları Elmahane’ye gitmek istese de genç kız orada hiç elma kalmadığını biliyordu. Zaten o Auri’yi orada beklemezdi. Yedinci güne kadar öyle bir işe kalkışmazdı. Hem böylesi daha iyiydi. Auri’nin paylaşacak uygun bir şeyi yoktu. Verecek yeterince uygun bir hediye bulduğu da söylenemezdi.</p>

    <p>Auri bunun üzerine Ağaç’a gitti. Tavaları uygun yerlerinde asılı duruyordu. İspirto feneri de öyle. Çatlak kil fincan sessiz sedasız oturuyordu. Her şey olması gerektiği gibiydi.</p>

    <p>Bununla beraber, genç kız Ağaç’ta yiyecekten çok alet edevata sahipti. Raflarda onun verdiği tuz heybesi vardı. Katlı bir kâğıt yaprağına alçakgönüllülükle sarınmış dört tombul incir vardı. Tek, yalnız, kurumuş bir elma vardı. Şeffaf bir cam kavanozun dibinde bir avuç kuru bezelye ise mahzun mahzun oturmaktaydı.</p>

    <div class="resim_2"><img alt="11" src="../Images/11.jpg" /></div>

    <p>Taş tezgâha bir soğutma kuyusu açılmıştı. Kuyudan yavaş fakat sürekli olarak buz gibi bir su akmaktaydı. Ancak suyun bir parça sarı tereyağından başka soğuk tuttuğu bir şey yoktu ve bıçaklarla dolu tereyağı yenmeye pek de elverişli değildi.</p>

    <p>Tezgâhın üstünde narin ve harikulade bir şey duruyordu. Ağzına kadar muskat yemişleriyle dolu gümüş bir kâse. Yuvarlak, kahverengi ve nehir taşları kadar pürüzsüz yemişler çok uzak diyarlardan ziyarete gelmişlerdi. Havayı adeta hasretlerinin türküsüyle dolduruyorlardı. Auri onları özlemle süzdü ve parmak uçlarını gümüş kâsenin kenarında gezdirdi. Kâse birbirine dolanmış yaprak motifleriyle süslüydü...</p>

    <p>Fakat hayır. Nadir ve birbirinden hoş olmalarına rağmen Auri muskatların yenebileceği görüşünde değildi. En azından şimdilik. Bu bakımdan tereyağına benziyorlardı; tam anlamıyla yiyecek sayılmazlardı. Ağaç’ta vakit geçirmeyi isteyen gizemlerdi, o kadar.</p>

    <p>Auri yüksek rafında bekleyen elmaya erişebilmek için tezgâha çıktı. Sonra soğutma kuyusunun yanına bağdaş kurup belini doğrulttu ve elmayı yemeden önce yedi eşit parçaya ayırdı. Köselemsi parçaların her biri güz doluydu.</p>

    <p>Elma açlığını gidermedi. Auri bunun üzerine kâğıdı da aşağı indirdi ve önüne koyup dikkatle açtı. Kendi kendine bir şarkı mırıldanarak incirlerden üçünü ufak lokmalarla yedi. Yemeyi bitirdiğinde elleri titremez olmuştu. Genç kız sona kalan inciri yine kâğıda sarıp rafa kaldırdı, sonra da yere indi. Avuçlarıyla kuyudan biraz su alıp içti. Sırıttı. Su midesinde ürpertiler yaratmıştı.</p>

    <p class="bolum_arasi">* * *</p>

    <p>Auri yemeğin ardından pirinç çarka uygun bir yer bulma vaktinin gelip de geçtiğini biliyordu.</p>

    <p>Önce çarkı pohpohlamayı denedi. İki elini birden kullanarak onu dikkatle taş kutunun yanındaki şömine kaşının üstüne koydu. Çark övgüleri duymazdan geldi ve orada öylece oturarak öncekinden zerre fazla ilgi göstermedi.</p>

    <p>İç geçiren Auri tekrar iki eliyle birden çarkı aldı ve Umbuk’a kadar götürdü. Fakat çark oradaki kadim fıçıların arasında mutlu olmadı. Cırcıriye’deki derenin yanında da kalmak istemedi. Auri onu Siyahev boyunca oradan oraya taşıyarak tüm pencere pervazlarına tek tek koydu. Fakat hiçbiri çarka azıcık bile uygun düşmedi.</p>

    <p>Çarkın ağırlığıyla kolları sızlamaya başlayan genç kız kızmayı denediyse de öfkesini koruyamadı. Çark, kızın aşağıda geçirdiği onca yıl boyunca gördüğü hiçbir şeye benzemiyordu. Sadece ona bakmak bile Auri’yi mutlu etmeye yetiyordu. Ve tüm ağırlığına rağmen ona dokunmak keyif veriyordu. Bu çark ne tatlı şeydi. Sevgiyle çınlayan sessiz bir çan gibiydi. Auri tarafından taşındığı süre boyunca içinde barındırdığı gizli cevapların şarkısını söyledi durdu.</p>

    <p>Hayır. Genç kız öfkelenemiyordu. Çark elinden geleni yapıyordu. Onun nereye ait olduğunu bilmemek Auri’nin suçuydu. Cevaplar daima önemli olsa da nadiren kolay olurdu. Auri’nin acele etmeyip işleri doğru düzgün halletmekten başka çaresi yoktu.</p>

    <p>Auri sırf emin olmak için çarkı ilk bulduğu yere geri götürdü. Ondan ayrılmak üzüntü verecekti ama bazen elden bir şey gelmezdi. Bazı şeyler geldikleri yerde kalamayacak kadar doğru olurdu. Bazıları yalnızca bir süreliğine ziyaret edip giderdi.</p>

    <p>Auri Gri On İki’nin kubbeli karanlığına girerken Foxen’ın ışığı görünmeyen tavana doğru yükseldi. Sakin yeşil parıltısı duvarlarda birbirine dolanan boruların arasına kadar uzandı. Burası bugün farklı bir yerdi. Bu da tabiatının bir gereğiydi. Yine de Auri burada hoş karşılandığının veya hoş karşılanmasa bile en azından kayıtsızca görmezden gelindiğinin farkındaydı.</p>

    <p>Auri odanın içine, göletin derin siyah sularının cam gibi dümdüz yayıldığı yere kadar ilerledi. Kırık dişi eğimli bir açıyla yukarı dönük olarak, parlak çarkı dikkatle göletin taş kenarına koydu. Ardından bir adım geri çekilip tek eliyle Foxen’ın üstünü örttü. Odanın içerisinde yukarıdaki mazgaldan sızan loş gri ışık haricinde hiçbir şey olmayınca, çark eskisi kadar parlak gözükmüyordu. Auri nefesini tutup, başını yana yatırarak onu bir müddet yakından gözledi.</p>

    <p>Sonra sırıttı. Çark ayrılmak istemiyordu. En azından bu kadarı belliydi. Auri onu alıp bir de göletin üstündeki dar çıkıntıda, şişelerinin yanında denedi. Fakat çark cevaplarla dolup taşarak orada ilgisizce durmakla ve genç kızla alay etmekle yetindi.</p>

    <p>Auri yere bağdaş kurdu ve pirinç çarkın daha başka nereye uyabileceğini düşünmeye çalıştı. Mandril? Mumayı? Genç kız havada bir tüy hışırtısı duydu. Kanatlar sertçe çırptı, sonra durdu. Başını kaldıran Auri çok yukarılardaki mazgaldan giren ışığın donuk gri halkasında bir çobanaldatanın dış hatlarını gördü.</p>

    <p>Kuş bir şeyi boruya sertçe çarpıp yedi. Auri o şeyin bir salyangoz olduğunu tahmin etti. Lakin borunun tipini tahmin etmeye gerek yoktu. Çınlama Auri’ye onun demir, siyah ve başparmağından iki kat daha kalın olduğunu söylemişti. Çobanaldatan boruya tekrar vurdu, ardından su içmek amacıyla gölete indi.</p>

    <p>Kuş suyunu içtikten sonra çabucak önceki tüneğine, demir boruya uçup tekrar o donuk gri ışık halkasının ortasında durdu. Boruya üçüncü ve son kez vurdu.</p>

    <p>Auri’nin içi buz kesti. Dimdik oturdu ve kuşu dikkatle süzdü. Hayvan onun bakışlarına uzunca bir süre karşılık verdi, sonra da yapmak için geldiği şeyi yapmanın bilinciyle uçup gitti.</p>

    <p>Kuşun arkasından donmuşçasına bakakalan Auri’nin karnı yavaşça düğümlendi. Durumun bundan daha belirgin olmasını isteyemezdi. O anda nabzı hızlandı ve avuçlarını birdenbire ter bastı.</p>

    <p>Hızla koşmaya başlayan genç kız bir düzine adım atmıştı ki aklı başına geldi ve alelacele geri gitti. Kabalığından utanarak pirinç çarkı öptü ki onu terk etmediğini bilsin. Geri gelecekti. Bunun ardından döndü ve koşarak oradan uzaklaştı.</p>

    <p>Öncelikle Kabuk’a uğrayıp yüzünü, elini ve ayağını yıkadı. Sedir kutusundan bir mendil kaptıktan sonra Bellik’ten ve Aşağısı’ndan geçip Bucak’a vardı. Sonunda nefes nefese kalmış bir halde Sakiniye’ye açılan mütevazı tahta kapının önünde durdu.</p>

    <p>Auri duyduğu korkunun burukluğu ve ürpertisiyle kapının kenarlarına baktı. Oralarda az da olsa örümcek ağları görünce gevşedi. Hâlâ vakit vardı. Belki. Kulağını tahtaya dayayıp uzunca bir süre dinledi. Hiçbir şey duymadı. Kapıyı yavaşça çekerek açtı.</p>

    <p>Genç kız kapı aralığında tedirgince dikilerek tozlu odaya baktı. Tavandan sarkan örümcek ağlarını, üzerlerine tozlu aletlerin saçılmış olduğu masaları süzdü. Şişelerle, kutularla, teneke kaplarla dolu rafları süzdü. Odanın karşı tarafındaki diğer kapıyı süzdü. Kapının kenarlarından ışık sızdığına dair bir iz yoktu.</p>

    <p>Auri buradan hoşlanmazdı. Bulunduğu yer Şeyaltı’nın dışındaydı. Burası bir ara yerdi. Auri’ye uygun değildi. Lakin ne kadar hoşlanmasa da diğer seçenekler hep daha beterdi.</p>

    <p>Auri ince bir toz tabakasıyla kaplı zemini inceledi. Gri tabakada büyük bir çizme çiftinin izleri, yere sürtmüş ayakların siyah lekeleri mevcuttu. Çizme izleri bir öykü anlatıyordu. Diğer kapıdan giriyorlar, bir masaya ve oradan yakındaki bir rafa kadar gidiyorlar, sonra da genç kızın durduğu kapı aralığına kadar dümdüz uzanıyorlardı.</p>

    <p>Auri izlerin eşikten geçtiği noktaya sert gözlerle baktı, izler Sakiniye’nin tozlu zemininden ayrılırken görünmez hale geliyordu. Uzun zaman öncesinden kalmışlardı. Fakat görüntüleri şimdi bile Auri’de kalp çarpıntısına sebep oluyordu. Baştan aşağı karıncalanan tenini sıcak basarken genç kız onların düşüncesi karşısında öfkeye kapılıyordu. İkinci bir çizme izi dizisi aynı öyküyü tersten anlatıyordu. İzler Şeyaltı’ndan Sakiniye’ye geri dönüyordu. Masaların ve rafların yanından geçiyorlar, sonra da diğer kapıdan çıkıp gidiyorlardı. İçeride bir nevi daire çiziyorlardı. Tur atıyorlardı.</p>

    <p>Yeni çizme izleri yoktu. Yine de var olanlar Auri’nin sevmediği ve tekrarlanmasını istemediği bir öykü anlatmaya yetiyordu.</p>

    <p>Auri sakinleşmek için bir nefes aldı. Buna zaman yoktu. Onlar sert çizmeleriyle ve kibirleriyle bu yere dair en ufak bir bilgileri bile olmadan geleceklerdi. Soğuk bir ter Auri’nin karıncalanan tenindeki tüm ısıyı götürdü. Genç kız sakinleşmek için biraz bekleyip dikkatini topladı.</p>

    <p>Auri hışımlı bir yüz ifadesiyle derin bir nefes aldı ve eşiği aşarak Sakiniye’ye geçti. Ufak, beyaz ayağını siyah çizme izinin üstüne koydu. Ayağı böyle bir şey yaparken zorlanmayacak kadar ufaktı. Genç kız buna rağmen kasıtlı bir yavaşlıkla hareket etti. İkinci adımında parmakları hariç ayağının çok daha azı zemine dokundu. Ayakları çizme izlerinin içine kolayca giriyor, kendilerine ait bir iz bırakmıyordu.</p>

    <p>Auri işte böyle kibar kibar adımlar atarak ilerledi. Önce bir rafa kadar gidip oradaki kapları inceledi ve buzlucamdan bir tıkaca sahip ağır bir şişeyi eline aldı. Daha sonra bir fırça seçip kıllarını parmaklarıyla yokladı. Ardından bir karacanınkiler kadar yavaş ve zarif adımlarla kapıya geri gitti.</p>

    <p>Kapıyı arkasından kapattı. Huzurla derin bir soluk vererek Bellik’e koştu.</p>

    <p>Elini çabuk tutmasına rağmen uygun yeri bulması bir saat sürdü. Bellik’in yuvarlak tuğla tünelleri Şeyaltı’nı enine boyuna katediyor, ileri geri kıvrılıp bükülen ve gerisingeri dönen geçitler, boruları gitmeleri gereken yerlere götürerek kilometrelerce uzanıyordu.</p>

    <p>Auri tam orayı asla bulamayabileceğinden, oranın Bellik’te olmayabileceğinden korkmaya başladığı sırada kızgın yılanları ve yağmuru akla getiren bir ses duydu. Duymasaydı çabaları bütün gün sürebilirdi. Sesi bir müddet takip ettikten sonra havada rutubet kokusu almaya başladı.</p>

    <p>Nihayet bir köşeyi döndüğünde çatlak bir demir borudan bir fıskiye gibi fışkıran suları gördü. Suyun püskürmesi altı metreye kadar her iki yöndeki tuğlaları ıslatmıştı ve diğer borulardan da su damlamaktaydı. Basınçlı hava taşıyan ince pirinç borular bu durumdan zerre rahatsız değillerdi. Siyah renkli tombul lağım borusuna göre tüm bu durum epey gülünçtü. Fakat buhar borusu halinden hoşnut sayılmazdı. Kalın kaplaması sırılsıklam olmuştu ve homurdanıp buharlar çıkaran boru tüm tüneli köhne bir hamamın nemiyle dolduruyordu.</p>

    <p>Auri bulunduğu yerden çatlamış siyah demir borunun koyu renkli hattını süzerek diğerlerinin arasında izlediği güzergâhı dikkatle inceledi. Sonra Foxen’ı havaya kaldırdı ve koyu renkli boruyu geriye doğru takip ederek sızıntıdan uzaklaştı.</p>

    <div class="resim_2"><img alt="12" src="../Images/12.jpg" /></div>

    <p>Genç kız on dakikanın ve yolunu kısaltmak için Onluklar’a yaptığı kısa bir ziyaretin ardından vanayı buldu. Ufacık çark ancak iki eli kadar büyüktü. Fırçasını ve şişesini yere bırakan Auri vanayı tutup yüklendi. Hiçbir şey olmadı. O da cebindeki mendili çıkardı, çarkın etrafına sardı ve harcadığı çabayla dişlerini sıkarak tekrar denedi. Uzunca bir sürenin ardından ne zamandır yağlanmamış vana boyun eğdi ve döndürülmeye gönülsüzce müsaade etti.</p>

    <p>Auri aletlerini toplayıp geldiği yere geri döndü. Artık yılanların sesi duyulmuyordu. Suyun püskürmesi durmuştu ama tünelin tamamı hâlâ sırılsıklamdı. Nemli ve ağır hava genç kızın saçlarını suratına yapıştırıyordu.</p>

    <p>Auri iç çekti. Her şey Mandrag Hoca’nın uzun yıllar önce söylediği gibiydi. Genç kız tünel zemininin kuru olduğu yere kadar yürüdü ve boruların arasında tuğlalara bağdaş kurup oturdu.</p>

    <p>Sonra işin en zor kısmı geldi. Beklemek Auri’yi canından bezdirirdi. Yapacak öyle çok işi vardı ki. Bu yaptığı elbette ki önemliydi. Ama o yedinci günde çıkagelecekti ve Auri henüz hiç hazır değildi...</p>

    <p>Genç kız uzaktan gelen bir ses duydu. Daha doğrusu bir sesin yankısını. Bir ayak sürüme mi? Bir adım mı? Çizme hışırtıları mı? İrkilen Auri hiç kıpırdamadı. Elini Foxen’ın üstüne kapattı ve ani karanlıkta çıt çıkarmadan oturarak kulak kesildi...</p>

    <p>Fakat hayır. Kimsecikler yoktu. Şeyaltı binlerce hareketli şeye ev sahipliği yapardı. Borulardan akan su, Dalgacı’da esen rüzgâr, parke taşlarından geçip aşağıya kadar gelen at arabası gümbürtüleri, mazgallardan bölük pörçük akseden konuşmalar. Lakin çizme falan yoktu. Şimdilik. Henüz değil.</p>

    <p>Genç kız Foxen’ı açığa çıkardı ve tekrar sızıntıya bakmaya gitti. Hava hâlâ sıcak, rutubetli ve boğucu olduğu için, kıpırdanıp kaygılanmaktan başka yapacak bir şey olmadığı oturma yerine geri döndü. Gerisingeri koşup pirinç çarkı almayı düşündü. Öyle yaparsa en azından yanında bir arkadaş olurdu. Fakat hayır. Burada kalması gerekiyordu.</p>

    <p>Bir sızıntı kötüydü. Fakat uzun bir süre fark edilmeyebilirdi. Artık bu borunun suyu tamamıyla kesildiğinden, yukarıdaki yaşamsal bir şeyin sapıtması pekâlâ mümkündü. Üstelik o şeyin ne olacağını tahmin etmenin bir yolu yoktu. Boru, Fakülte’nin kullanılmayan bir kısmına çıkıyor olabilirdi. Orada yıllarca kuru kalsa bile kimsenin ruhu duymazdı.</p>

    <p>Ama belki de Hocalar Salonu’na çıkıyordu ve şu anda içlerinden biri banyo yapıyordu. Ya Kröze’ye çıkıyorsa ve sakin sakin oksitlenmeye bırakılmış bir deney kasıtsız bir ekzotermik değişimden geçiyorsa?</p>

    <p>Her ikisinde de sonuç aynıydı. Kargaşa. Anahtarlar bulup çıkaran, kapıları açan insanlar. Auri’nin Şeyaltı’nda gezinen, münasebetsiz ışıklarını oraya buraya tutan yabancılar. Yanlarında getirdikleri dumanları salan yabancılar. Anırırcasına sesler çıkaran. Her yere inip kalkan sert, umursamaz çizmeleri. Bir bakışın nelere yol açtığını hiç düşünmeden her yere atılan bakışlar. Neyin uygun olup neyin olmadığını zerre kadar bilmeden onu bunu kurcalamalar.</p>

    <p>Auri parmak eklemleri bembeyaz kesilecek kadar yumruklarını sıktığını fark etti. Şöyle bir silkinip ayağa kalktı. Saçları başının etrafında ıslakça sarkmaktaydı.</p>

    <p>Hava artık daha açıktı. Nemli ve buharlı değildi. Aletlerini toplayan genç kız buhar borusunun nihayet hem kendini hem de etrafındaki her şeyi ısıtarak kurutmuş olduğunu görüp sevindi. Daha da iyisi, sessiz şeylerin aheste ilgisi havadaki rutubeti geçirmişti.</p>

    <p>Genç kız Foxen’ı siyah demir boruya yaklaştırdı ve sorunun, saç teli inceliğindeki bir çatlaktan daha büyük olmadığını görünce rahatladı. Boru kuru gözükmesine rağmen Auri onu mendiliyle sildi. Bir kez daha sildi. Sonra şişenin ağzını açtı, fırçasını içine batırdı ve berrak sıvıyı ince çatlağa yaydı.</p>

    <p>Keskin koku karşısında burnunu kıvıran Auri fırçayı şişeye tekrar batırarak borunun etrafını bir güzel sıvadı. Sırıtarak şişeyi süzdü. Ne kadar güzeldi. Tenakulum alengirli bir maddeydi ama bu mükemmeldi. Ne reçel kadar koyu, ne de su kadar seyrekti. Sürüldüğü yere yapışır ve yayılırdı. İçi yeşil çimlerle, sıçramalarla ve... sülfonyumla mı doluydu? Yoksa naftayla mı? Auri aslında böyle bir şey kullanmaya yanaşmazdı ama sonuçları görmezden gelinemezdi. Yapımındaki maharet reddedilemezdi.</p>

    <p>Fazla geçmeden çatlağın etrafını ışıltılı sıvıyla çepeçevre kaplamıştı. Auri dudaklarını yaladı, başını kaldırdı, sonra da ağzını oynatıp ıslaklığın uzak kenarına özenle tükürdü. Tenakulumun yüzeyi dalgalandı ve genç kızın sırıtışı daha da genişledi. Auri bir parmağını uzatıp dokunduğunda, maddenin sert ve cam kadar pürüzsüz olduğunu keşfederek memnun oldu. İşte bu. Bunu karıştıran ve etkinleştiren her kimse simyanın bir sanat olduğunun canlı kanıtıydı. Zanaat üzerinde katıksız bir ustalığın göstergesiydi.</p>

    <p>Auri maddeden iki kat daha sürerek incecik çatlağın bir karışlık mesafesine kadar borunun etrafını tamamen sıvadı. Onu sabitlemek ve sırlamak için iki kere daha tükürdü. Sonra ağzını tıkadığı şişeyi öptü, gülümsedi ve suyu açmak için geldiği yere koştu.</p>

    <p>İşi biten genç kız fırçanın bakımını yaptı ve Sakiniye’ye döndü. Orada kulağını kapıya dayadı. Dinledi. Hafif bir... hayır. Hiçbir şey duymadı. Nefesini tutup kulak kesildi. Hiç.</p>

    <p>Buna rağmen kapıyı yavaşça açtı. İçeri baktığında diğer kapının etrafından sızan bir ışıkla karşılaşmadı. Yerde yeni çizme izleri gördüğünü sanınca kalbi bir anlığına tekledi. Fakat hayır. Sadece gölge. Sadece kendi nefes kesen korkusu.</p>

    <div class="resim_2"><img alt="13" src="../Images/13.jpg" /></div>

    <p>Auri şişeyi dikkatle rafına, onu almış olduğu kendi koyu renkli tozsuz halkasının üstüne geri koydu. Sonra fırçayı da. Çizmelerin kocaman, siyah, hoyratça izlerine dikkatle basarak ilerledi. O ortalığı karıştıracak türde biri değildi. Suyun yumuşak bir dalga ile birlikte akmasına benzer hafiflikte yürürdü. Hareketi ne olursa olsun su asla değişmezdi. Bir işi yapmanın uygun yolu buydu.</p>

    <div class="resim_2"><img alt="14" src="../Images/14.jpg" /></div>

    <p>Genç kız kalın kapıyı yavaşça arkasından kapattı. Kesinlikle emin olmak için kapı kolunu kontrol etti. Şeyaltı’na tekrar adım attığı zaman ayaklarının altındaki taşlar hoş bir etki yaratmalıydı. Ama yaratmıyorlardı. Onlar altı üstü birer taştı. Hava sanki gergin ve tuhaftı. Bir terslik vardı.</p>

    <p>Auri durdu ve kapıyı tekrar dinledi. Daha dikkatli kulak kabarttı, sonra da içeri bakmak için onu azıcık araladı. Hiç. Kapıyı örtüp kapı kolunu kontrol etti. Ağırlığını tahtaya verip iç geçirmeye çalıştı ama göğsünde bunu yapacak kadar nefes bulamadı. Bir terslik vardı. Bir şey unutmuştu.</p>

    <p>Kalbi gümbür gümbür atan genç kız Bellik’e geri koşarken yanlış yola saptı. Sonra tekrar. Fakat sonunda vanayı yeniden buldu. Onu kapatmayıp açtığından kesinlikle emin olmak için dizleri üstüne çöktü. İki elini birden boruya dayayarak içinde akan suyun titreşimini hissetti.</p>

    <p>Öyleyse unuttuğu şey bu da değildi. Acaba yeterince dikkatli hareket etmiş miydi? Zeminde bir leke bırakmış mıydı? Sakiniye’ye kadar hızla koşup kulağını kapıya dayadı. Ses yoktu. Kapıyı açıp Foxen’ı havaya kaldırdı ki ışığı tozlara vursun. Her şey aynıydı.</p>

    <p>Artık cildi terden ışıl ışıldı. Genç kız ağır kapıyı örttü. Kapı kolunu kontrol ettikten sonra varlığıyla yokluğu bir olan ağırlığını ona dayayarak ellerini ve alnını tahtaya bastırdı. Daha derin solumaya çalıştı ama kalbi göğsünde sıkışıp kalmıştı. Havada bir terslik vardı. Kapı, çerçevesine dört dörtlük oturmayı reddediyordu. Auri iki avucuyla birden ona tekrar bastırdı. Kapı kolunu kontrol etti. Foxen’ın ışığı ansızın çok yetersiz göründü gözüne. Auri yeterince dikkatli hareket etmiş miydi? Hayır. Farkındaydı. Dinledi, sonra kapıyı açıp yeniden baktı. Bir şey görmedi. Fakat görmemenin faydası olmadı. Auri görünüşün her şey demek olmadığını biliyordu. Bir terslik vardı. Genç kız uğraştıysa da gevşeyemedi. Bir türlü soluklanamadı. Ayaklarının altındaki taşlar hiç de kendi taşları gibi değildi. Güvenli bir yere gitmesi lazımdı.</p>

    <p>Auri taşlara ve havadaki tuhaflığa rağmen Kabuk’a doğru yola çıktı. En güvenli yolu seçse bile adımları yavaştı. Buna rağmen nefes alıp vermenin pek yardımı dokunmadı. Havanın kendisinde bir terslik varken nasıl yardımı dokunabilirdi ki?</p>

    <p>Aldıcık’taki açılar baştan sona hatalıydı ama Auri çevresine bakınana ve kendini İlintilik’te bulana kadar yolunu ne denli kaybettiğini fark etmedi. Yönünü nasıl böylesine şaşırdığını bilmiyordu ama nereye geldiği inkâr edilemezdi. Etraf rutubetliydi. Çürük kokusu. Ayaklarının altındaki iri kum taneleri. Duvarların adeta üstüne üstüne gelmesi. Genç kız döndü de döndü; fakat yerini bir türlü bulamadı.</p>

    <p>Auri yola devam etmeyi denedi. Yürürse, dönerse ve tekrar yürürse eninde sonunda kasvetli ve tozlu İlintilik’ten çıkacağını biliyordu. Dostane veya en azından etrafında fıldır fıldır dolanan, onu sıkıştıran ve üstüne üstüne gelmeyen bir yere ulaşırdı.</p>

    <p>O yüzden tanıdık bir şey görme hevesiyle yürüdü, döndü, çevresine bakındı. Umudu, taşların yavaş yavaş tabanlarına ait olmaya başlamasıydı. Fakat hayır. Kalbindeki çarpıntı ona koşmasını söylüyordu. Genç kızın güvenli yerine ihtiyacı vardı. Kabuk’a geri dönmeliydi. İyi de oraya çıkan yol neredeydi? Zaten yolu bilse dahi etrafındaki hava, boğucu ve baş döndürücü bir hal almaktaydı. Auri her ne kadar ona değmeyi hiç istemese de başını uzatıp duvarın keskin şefkatsizliğine dayadı.</p>

    <p>Ağır adımlar. Bir dönemeç. Yolun ileride genişlediğini fark edip gülümsedi. Nihayet, İlintilik’in ileride son bulduğunu görünce göğsündeki sıkışıklık geçmeye başladı. Fakat iki adım attıktan sonra o yolun nereye çıktığını anladı. Durdu. Hayır. Hayır, hayır. Nahoş tünelin karmaşası ileride açılmasına açılıyordu lakin açıldığı yer Kara Kapı’nın engin ve boş sessizliğiydi.</p>

    <p>Auri arkasına dönmedi bile. Yavaş ve kaçamak adımlarla geldiği gibi geri gitti. İşi zordu. Duvar elini kaparak parmak eklemlerinin derisini soydu, İlintilik’in rutubetli boğumu onu tekrar içine almak istemiyordu. Fakat Kara Kapı pekâlâ istiyordu. Kara Kapı’ya çıkan geniş ve hevesli yol sonuna kadar açılmış kapkara bir ağız misali önünde uzanıp gidiyordu.</p>

    <p>Geri geri yürüyen Auri zorla da olsa tekrar İlintilik’e girdi. Kara Kapı’yı gözünün önünden ayırmaya, onu arkasına almaya cesaret edemiyordu. Öyle bir hareket tehlikeli olurdu. Temkinsizdi. Tekinsizdi.</p>

    <p>Nihayet bir köşeyi döndü ve tir tir titreyerek yere çöktü. Çevresindeki her şeyin darmadağın olması hiç işine gelmezdi. Kabuk’a geri dönmeliydi. En kusursuz yerine ihtiyacı vardı. Oradayken ayaklarının altındaki taşlar güvenilirdi. Orada her şey tatlı ve doğru düzgündü.</p>

    <p>Auri şaşırmış, afallamış ve çarpılmış bir haldeydi. Şöyle bir silkindiyse de bir türlü ayağa kalkamadı. Bunun üzerine vücudunu katladı ve yerde bağdaş kurdu.</p>

    <p>Orada uzun bir süre, sessizce bekledi. Gözlerini kapadı. Ağzını da. Eliyle Foxen’ı örttü. Otururken çok küçük bir yer kaplıyordu. Kıpırdamadan, İlintilik’in pis rutubeti saçlarına yapışarak onları ağırlaştırdı. Genç kız buklelerinin bir perde gibi başının etrafından sarkmasına izin verdi. Perdenin içinde ufacık bir boşluk yarattı. Sadece kendine ait bir boşluktu bu.</p>

    <p>Auri gözlerini açtı ve bu kendine özel yere baktı. Orada cesur Foxen’ın cesurca, ellerinin sığınağında parıldadığını gördü. Elini üstünden çekti. Işığı incecik ve kesik kesik olmasına rağmen onu bu küçük boşlukta görmek Auri’yi gülümsetti. Genç kız gerçek mükemmel adını bulmak amacıyla benliğinin içini yokladı. Bu iş uzun ve yalnız bir zaman alsa da nihayet onun varlığını hissetti. Titrek ve kısıtlıydı. Ürkekti. Dermansızdı. Fakat kenarları hâlâ ışıltılıydı. Hâlâ onundu. Parlıyordu.</p>

    <p>Auri yavaşça ayağa kalktı ve ağır ağır İlintilik’in çıkışına ilerledi. Hava yoğun ve ürperticiydi. Duvarlar hınçla doluydu. Taşlar attığı her adımı ona çok görüyordu. Tüm her şey ayrılıkla hırıldıyordu. Buna rağmen genç kız Aldıcık’a çıkmayı becerdi. Orada duvarlar yalnızca somurtkandı. Ardından Kıtırak’a geçti.</p>

    <p>Auri nihayet ayaklarının altında Kabuk’un taşlarını hissetti. Hafif adımlarla en mükemmel yerinin içine girdi. Yüzünü, elini ve ayağını yıkadı. Bunun yardımı dokundu. Mükemmel sandalyesinde uzun bir süre oturdu. Mükemmel yaprağının keyfini çıkardı. Harikulade sıradan havayı soludu. Teni artık gerilmiş gibi gelmiyordu. Kalbi yumuşacık ve sımsıcak oldu. Foxen bir kez daha parlak, hatta göz kamaştırıcıydı.</p>

    <p>Auri oradan Gam’a gitti. Tamamen kuruyana ve açılana kadar saçlarını taradı. Derin bir nefes aldı ve iç geçirerek nefesini verdi. Adı göğsünün içinde tatlı mı tatlıydı. Her şey yeniden uygun yerindeydi. Genç kız sırıttı.</p>
  </div>
</body>
</html>
