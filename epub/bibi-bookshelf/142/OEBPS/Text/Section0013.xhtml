<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Sessizliğin Müziği</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Epeyce Sıradışı ve Hoş Bir Yer</h1>

    <p>Sonunda bir bulut gökteki ayı gizledi. Bencil şey, ne olacak! Auri fırsattan yararlanarak kendini Şeyaltı’na attı.</p>

    <p>Onluklar’dan geçerken yüreği külçe gibiydi. Fakat Umbuk’tayken unutulmuş bir fırtınanın mazgallardan aşağı sürüklediği büyük bir çalı çırpı yığınına rastladı. Dişbudak, karaağaç ve akdiken. O kadar çok tahta vardı ki hepsini Kabuk’a ancak altı seferde taşıyabildi. Büyük bir keşifti ve işin sonuna doğru genç kız neredeyse keyifle ıslık çalacaktı.</p>

    <p>Auri yüzünü, elini ve ayağını yıkadı. Daha da incelmiş sabun parçasının kokusu karşısında gülümseyerek yeniden en gözde ikinci elbisesini giydi. Bu hâlâ bir faaliyet günüydü.</p>

    <p>Ceplerini doldurduktan ve toplaçuvalını aldıktan sonra Mandril’e gitti. Ayaklarını ıslatması bile gerekmedi, zira kim bilir ne zamandır sağanak yağmur yağdığı yoktu. Auri dolambaçlı yolun en uzak kuyruğunda son köşeyi dönmeden önce durakladı. İleride mehtaba dair bir iz vardı; o yüzden genç kız Foxen’ı çabucak öpüp onu minicik tahta kutusuna kaldırdı.</p>

    <p>Mandril’in son kısmını gözlerinden ziyade hafızasıyla katetti. Dikkatli adımlarla bir obruğun dibine benzeyen dik yağmur mazgalının arkasına kadar ilerledi. Kalın parmaklıkların yanında durdu. Oradan baktığında Yurt’un kütlesini yıldızlı gökyüzünün önünde yükselen kocaman bir gölge olarak görüyordu. Pencerelerde kimi kırmızı kimi sarı birkaç ışık yanıyordu ve en üst katların birinde parlak olduğu kadar ürpertici bir mavilik göze çarpıyordu.</p>

    <p>Auri o anda nefesini tuttu. Konuşmalar yoktu. Toynak sesleri yoktu. Uluma yoktu. Başını kaldırınca yıldızlara, aya ve birkaç ince bulut parçasına rastladı. Bulut yığınının gökyüzünde yavaşça ilerlemesini seyretti. Yığın, ince ayı saklayana kadar bekledi.</p>

    <div class="resim_2"><img alt="17" src="../Images/17.jpg" /></div>

    <p>Auri ancak o zaman mazgalın içindeki gizli mandalı çevirdi ve mazgal bir kapı gibi savrularak açıldı. Genç kız obruğu hızla tırmandı, bakımlı bir çimenlikten geçti ve geniş bir meşenin altındaki gölgelere sığındı.</p>

    <p>Kalp çarpıntısı geçene, görülmediğinden kesinlikle emin olana dek orada hareketsizce dikildi.</p>

    <p>Sonra ağacın etrafından dolanarak kendini binadan gizledi. Ve döndüğü gibi koruluğun içinde kayboldu.</p>

    <p class="bolum_arasi">* * *</p>

    <p>Auri çam kozalakları toplarken o yeri buldu. Burası küçük, unutulmuş bir mezarlıktı ve sarmaşıklar mezar taşlarını kaplamıştı. Yabani güller kadim bir dökme demir çitten artakalanlara tırmanmıştı.</p>

    <p>Genç kız kollarını vücuduna yapıştırıp ellerini çenesinin altında tutarak mezarlığa girdi. Mezar taşlarının arasında yürürken minik ayakları sessizdi.</p>

    <p>Ay tekrar açığa çıkmıştı; fakat daha alçaktaydı ve mahcuptu. Artık Şeylerin Üstü’nde olmadığı ve Yurt çok gerilerde kaldığı için onun arkadaşlığına sevinen Auri gülümsedi. Burada, açıklığın kenarında ay yerlere saçılmış meşe palamutlarını gözler önüne seriyordu. Genç kız birkaç dakikasını mükemmel şapkaya sahip palamutları seçmeye ve onları toplaçuvalına doldurmaya harcadı.</p>

    <p>Mezar taşlarının arasında gezinirken kırık bir tanesinin yanında durdu. Taşa yazılı harfler yağmurun ve zamanın etkisiyle silinmişti. Auri ona iki parmağıyla dokunup yoluna devam etti. Bir heykeldeki sarmaşıkları kaldırdı, sonra dönüp baktığında mezarlığın karşı köşesinde yükselen defne ağacını gördü. Ağaç mezar taşlarının arasına kök salmış, dalları yukarıda dört bir yana yayılmıştı. Yalnız bir şey olduğu belliydi. Tuhaf ve yersizdi.</p>

    <p>Küçük ayakları köklerin arasına rahatça sığan Auri ona yaklaştı ve elini ağacın koyu renkli gövdesine bastırdı. Yapraklarının sıcak kokusunu bir güzel içine çekti. Yavaşça onun etrafında dönerken köklerin arasında karanlık bir gedik fark etti.</p>

    <div class="resim_2"><img alt="18" src="../Images/18.jpg" /></div>

    <p>Kafa sallayan Auri elini toplaçuvalına soktu ve evvelsi geçen gün bulmuş olduğu kemiği çıkardı. Eğilerek kemiği ağacın altındaki karanlık ve kof boşluğa sıkıştırdı. Memnuniyetle gülümsedi.</p>

    <p>Ayağa kalkıp dizlerini silkeledi ve gerindi. Ardından mavi renkli küçük defne meyvelerini toplamaya ve onları da toplaçuvalına doldurmaya başladı.</p>

    <p class="bolum_arasi">* * *</p>

    <p>O iş de bitince ormanı keşfe çıktı. Bir mantar bulup yedi. Bir yaprak bulup kokladı. Başını kaldırıp yıldızlara baktı.</p>

    <p>Sonrasında daha önce hiç görmediği bir dereyi geçti ve ağaçların arasına sıkışıp kalmış minik bir çiftlik eviyle karşılaşıp şaşırdı.</p>

    <p>Daha doğrusu hem şaşırdı hem sevindi. Usturuplu bir yerdi. Tümüyle taştandı ve çatısı arduvaz kaplıydı. Arka sundurmada, kapının yakınında küçük bir masa vardı. Orada ters çevrilmiş tahta bir kâsenin üstünü kapattığı tahta bir tabak duruyordu. Kâsenin yanında sırlı bir kil tabakla üstü kapatılmış yine bir kil kâse mevcuttu.</p>

    <p>Auri tahta kâseyi kaldırdığı zaman altında bir parça taze buğday ekmeği buldu. Ekmek sağlıklı, canlı ve samimiydi. Güzelim şey davet doluydu. Auri onu cebine koydu.</p>

    <p>Genç kız diğer kâsede süt olduğunu biliyordu ama üstünü kapatan tabağın yüzü yukarı bakıyordu. Auri için değildi. Genç kız onu perilere bıraktı.</p>

    <p>Auri gölgelerde kalarak bahçenin etrafından dolandı ve ambara yaklaştı. Orada iri, garip bir köpek vardı. Hayvan Auri’nin bir buçuk katı olup, omuzları onun neredeyse göğsüne kadar geliyordu. Genç kız ambara yaklaşırken köpek gölgelerin arasından çıktı.</p>

    <p>Siyah renkli yaratığın kalın bir ensesi vardı ve yüzü baştan aşağı yara izleriyle kaplıydı. Kulaklarından biri, unutulmuş bir kavgada çiğnenerek yırtılmıştı. Devasa kafasını alçakta tutan köpek, kuşkuyla zikzak çizerek ve gözünü kızdan ayırmayarak yaklaştı.</p>

    <p>Sırıtan Auri ona elini uzattı. Köpek o eli kokladı, sonra kızın parmaklarını yaladı. Ağzını kocaman açarak esnedi ve uyumak için yere çöktü.</p>

    <p>Altı taş üstü boyanmış tahtadan olan ambar çok büyüktü. Kapı kanatları kapalıydı ve büyük bir demir asma kilitle kilitlenmişti. Fakat çok yukarılardaki samanlığın penceresi geceyi selamlarcasına ardına kadar açıktı. Auri bir sincabın süratiyle sarmaşık kaplı taşlara tırmandı. Ambarın kalasları parmaklarına ve ayaklarına bir tuhaf geldiği için yolun ikinci yarısında yavaşladı.</p>

    <p>Ambar misk ve uyku doluydu. Tahta duvarlardan sızan birkaç mehtap huzmesi hariç karanlıktı da. Genç kız Foxen’ın ufacık kutusunu açtı ve yaratığın mavi yeşil ışığı dışarı taşarak açık alanı doldurdu.</p>

    <p>Yaşlı bir at, bölmesinin önünden geçerken burnunu Auri’nin boynuna sürttü. Genç kız ona gülümsedi ve hem kuyruğunu hem de yelesini kaşağılamaya vakit ayırdı. Hamile bir dişi keçi meleyerek selam verdi. Auri hayvanın yemliğine biraz yem attı. İçeride bir de kedi vardı ve Auri’yle birbirlerini görmezden geldiler.</p>

    <p>Auri orada biraz vakit harcayarak her şeyi gözden geçirdi. Bileğitaşı. El değirmeni. Ufak ama yerine iyi oturtulmuş yayık. Tabaklanması için çerçeveye gerilmiş bir ayı postu. Epeyce sıradışı ve hoş bir yerdi. Her şey ilgi ve sevgi görmüştü. Auri’nin karşılaştıklarından hiçbiri lüzumsuz, kayıp veya hatalı değildi.</p>

    <p>Yani <em>neredeyse</em> hiçbiri. En sağlam gemi bile biraz su sızdırır. Tek bir turp durduğu sepetten yere düşmüş ve orada unutulup kalmıştı. Auri onu toplaçuvalına koydu.</p>

    <p>Ambarda ayrıca büyük bir taş kulübe vardı. İçine bir çimento tuğladan daha kalın ve iki kat daha uzun buz tabakaları yığılmıştı. Auri kulübede, kesilmiş et ve tatlı tereyağı kreması buldu. Bir kâsenin içine bir topak içyağı koyulmuştu, bir tepsinin içinde ise bir petek bal duruyordu.</p>

    <p>İçyağı küplere binmişti. Sinirinden yerinde duramıyordu. Kendi yoluna gitmekten başka hiçbir şey istemiyordu. Auri onu çuvalının derinliklerine soktu.</p>

    <p>Ah. Ama o petek. Çok hoştu. Azıcık bile çalıntı değildi. Çiftçi arıları çok seviyordu ve işini uygun biçimde görüyordu. Petek sessiz çanlarla ve uyuşuk yaz ikindisiyle doluydu.</p>

    <p>Auri ceplerinin içini yokladı. Parmakları kristalin ve küçük taş heykelciğin üstünden geçti. Taş da buraya uygun değildi. Sonra elini toplaçuvalına daldırdı ve biriktirdiği meşe palamutlarını yokladı.</p>

    <p>Uzunca bir süre yanında getirdiği hiçbir şey mekâna doğru düzgün uymayacakmış gibi gözüktü. Fakat sonra parmakları onu buldu ve genç kızın kafasında bir şimşek çaktı. Beyaz dantel örgüyü dikkatle dışarı çıkardı. Onu katlayıp yayığın yakınına bıraktı. Örgü pek çok uzun ve uyuşuk güz gününün özenle hazırlanmış bir ürünüydü. Böyle bir yerde kendine bir amaç bulurdu.</p>

    <p>Auri daha önceden çobanpüskülü dutlarını tutan temiz, beyaz bezi aldı ve ona biraz tereyağı sürdü. Ardından yapış yapış bal peteğinden karış büyüklüğünde bir parça kopardı ve elinden geldiği kadar düzgünce sarmaladı.</p>

    <p>Kendisininki bıçaklarla dolu olduğu için biraz tereyağı da almayı çok isterdi. Kulübenin rafına dikdörtgen şeklinde kesilmiş on bir kalıp dizilmişti. Kalıplar yonca, kuş cıvıltısı ve ne gariptir ki kasvetli kil izleriyle doluydu. Buna rağmen hepsi de birbirinden hoştu. Auri toplaçuvalını eşeleyip ceplerine ikişer kez baktı. Fakat sonunda elleri boş kaldı.</p>

    <p>Kulübeyi sıkıca kapattı. Sonra merdiveni tırmanarak tavan arasının açık penceresine çıktı. Foxen’ı kaldırıp çuvalını sıkıca sırtına astı ve ambarın yanından yavaşça inmeye koyuldu.</p>

    <p>Yere ayak bastığında uçuşan saçlarını yüzünün önünden çekti ve uyuyan dev köpeği kafasından öptü. Sekerek ambarın köşesini döndü ve bir düzine adımın ardından ensesindeki karıncalanmadan dolayı gözetlendiğini hissetti.</p>

    <p>Ayağı havada donakalan genç kız adeta taş kesildi. Rüzgârın dokunduğu saçları kendiliğinden hareket ederek bir duman bulutu gibi hafif bir biçimde başının etrafında uçuştu.</p>

    <p>Gözlerinden başka hiçbir yerini kıpırdatmayan Auri aradığını buldu. İkinci katta, açık bir pencerenin karanlığında kendisininkinden bile daha küçük olan solgun bir surat gördü. Gözleri kocaman açılmış, minik elini ağzına götürmüş küçük bir kız onu seyrediyordu.</p>

    <p>Acaba küçük kız ne görmüştü? Foxen’ın kalasların arasından sızan yeşil ışığını mı? Auri’nin devedikeni tomurcuklarına benzer saçlarının örttüğü ufak tefek suretini mi?</p>

    <div class="resim_2"><img alt="19" src="../Images/19.jpg" /></div>

    <p>Auri’nin ani tebessümü saç perdesiyle gizlendi. O anda yanlamasına takla attı attı. Uzun zamandan beri ilkti. İncecik saç telleri bir kuyrukluyıldızın kuyruğu gibi onu takip etti. Bakışlarını etrafta gezdirdiği zaman gövdesinde karanlık bir deliğin bulunduğu bir ağaç fark etti. Auri fırıl fini dönerek ve hoplayıp zıplayarak ona doğru dans etti. Ağacın yanına vardığında da eğilip deliğin içine baktı.</p>

    <p>Sırtı çiftlik evine dönük olan genç kız Foxen’ın kutusunu açtı ve arkasındaki sessiz geceden ufacık bir nidanın yükseldiğini duydu. Gülmemek için bir elini ağzına bastırdı. Delik kusursuzdu. Tam da küçük kızın kolunu uzatabileceği ve içini yoklayabileceği kadar derindi. Tabii meraklıysa. Kolunu neredeyse omzuna kadar deliğe daldırabilecek cesareti varsa.</p>

    <p>Auri cebinden kristali çıkardı. O cesur ve bir o kadar da şanslı kâşifi öptü. Burası mükemmel yerdi. O da mükemmel şey. Doğru, Auri artık Şeyaltı’nda değildi. Yine de bu yaptığı o kadar doğruydu ki reddedilemezdi.</p>

    <p>Kristali bir yaprağa sarıp deliğin dibine bıraktı.</p>

    <p>Sonra dans ederek, sıçrayarak, coşkuyla gülüp oynayarak ağaçların arasına koştu.</p>

    <p class="bolum_arasi">* * *</p>

    <p>Oradan tekrar mezarlığa gitti ve büyük, yassı bir lahdin üstüne çıktı. Gülümseyen Auri dimdik oturdu ve azıcık bal katılmış yumuşak buğday ekmeğiyle kendine şöyle güzel bir yemek hazırladı. Sonrasında kabuklarından yeni çıkarılmış çamfıstıklarını mideye indirdi. Her biri ufacık ama mükemmel bir tatlı gibiydi.</p>

    <p>Yemek boyunca kalbi coşkuyla attı. Sırıtışı ayın ince hilalinden daha parlaktı. Yemeğin ardından hınzır ve münasebetsiz biriymişçesine parmaklarını da yaladı.</p>
  </div>
</body>
</html>
