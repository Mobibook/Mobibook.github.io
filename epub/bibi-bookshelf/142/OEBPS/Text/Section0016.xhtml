<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Sessizliğin Müziği</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Kül ve Kehribar</h1>

    <p>Beşinci gün Auri uyandığında Foxen’ın morali oldukça düzelmişti.</p>

    <p>İşte bu iyiydi. Genç kızın yapacak bir sürü işi vardı.</p>

    <p>Karanlıkta yatan Auri o günün neler getireceğini merak etti. Bazı günler trompet kadar gururlu olur, geldiğini gök gürültüsü misali duyururdu. Bazılarında ise kibar olur, gümüş bir tepsideki bir kartvizit kadar dikkatle çıkagelirdi.</p>

    <p>Fakat bazı günler utangaç olurdu. Kendine ad koymazdı. Dikkatli bir kız tarafından bulunmayı beklerdi.</p>

    <p>İşte bu öyle bir gündü. Auri’nin kapısını çalmayacak kadar utangaç bir gün. Bu bir çağrı günü müydü? Bir gönderme günü mü? Bir faaliyet günü mü? Bir onarma günü mü?</p>

    <p>Auri cevabı bilmiyordu. Foxen uykusunu yeteri kadar üzerinden atar atmaz genç kız Musluklar’a gitti ve leğeni için temiz su aldı. Sonra Kabuk’ta yüzünü, elini ve ayağını duruladı.</p>

    <p>Tabii ki hiç sabunu yoktu. Bugün yoluna koyacağı ilk şey oydu. İsteğini dünyaya diretecek kadar kibirli değildi. Fakat dünyanın ona verdiği şeyleri kullanabilirdi. Sabuna yetecek kadarını. Buna izni vardı. Bu kadarı Auri’nin hakkıydı.</p>

    <p>Öncelikle gaz lambasını yaktı. Foxen’ın onu yumuşatan mavi parıltısı sayesinde sarı alev titreşip kırpışarak duvarları pençeleyen hummalı gölgeler düşürmeden odayı ısıtmaya yardım etti.</p>

    <p>Auri bacayı açtı ve yeni bulduğu çalı çırpıyı kullanarak dikkatle bir ateş yaktı. Odunları güzel ve kuruydu. Hepsi de dişbudak, karaağaç ve alıç fidesiydi. Fazla geçmeden ateş çıtır çıtır yanmaya başladı.</p>

    <p>Genç kız onu bir süre süzdü, sonra arkasına döndü. Ateş epeyce yanacaktı. Durum tıpkı Mandrag Hoca’nın dediği gibiydi: kimyanın onda dokuzu beklemekti.</p>

    <p>Fakat Auri’nin tüm vaktini doldurmaya yetecek kadar işi vardı. İlk önce Ağaç’a indi. Oradan küçük bakır güğümü ve çatlak kil fincanını aldı. Boş keten çuvalı cebine koydu. Kuyudaki tereyağını süzdü, sonra da içindeki bıçakların sorun çıkaracağı bilinciyle kaşlarını çattı ve başını iki yana salladı.</p>

    <p>Onun yerine beyaz renkli sert içyağı topağını kaldırdı, onu merakla kokladı ve sırıttı. Ardından üç ayaklı küçük demir sehpayı ve tuz heybesini aldı.</p>

    <div class="resim_2"><img alt="25" src="../Images/25.jpg" /></div>

    <p>Tam gidecekken durakladı ve muskat yemişlerinin olduğu gümüş kâseyi süzdü. Yemişler garip olmasının yanı sıra zor bulunan cinstendi. İçleri uzaklarla öylesine doluydu ki. Genç kız birini alıp parmaklarını yemişin sert yüzeyinde gezdirdi. Yüzüne doğru yaklaştırıp kokusunu derin derin içine çekti. Misk ve kenger. Randevuevindeki bir perde gibi koyu, kırmızı ve gizemlerle dolu bir koku.</p>

    <p>Hâlâ kararsız olan Auri gözlerini yumup başını eğdi. Dilinin pembe ucu utangaçça dışarı çıktı ve garip kahverengi yemişe dokundu. Yemiş kılını kıpırdatmadan durdu. Sonra gözlerini açmadan yemişin düzgün tarafını dudaklarında yumuşakça gezdirdi. Yaptığı hassas, düşünceli bir hareketti. Bir öpücükle ise alakası yoktu.</p>

    <p>Uzun bir sürenin ardından Auri’nin ağzı geniş, neşe dolu bir tebessümle genişledi. Gözleri birer fener gibi kocaman açıldı. Evet. Evet evet. Aradığı şey buydu.</p>

    <p class="bolum_arasi">* * *</p>

    <p>Yaprak desenli gümüş kâse ağırdı. O yüzden Auri özel bir sefer düzenleyerek onu Kabuk’a kadar iki eliyle birden taşıdı. Ardından büyük taş havanı Siyahev’de kös kös oturduğu yerden aldı. Çınıltı’dan iki şişe getirdi. Bir avuç kuru çam iğnesi bulana kadar Onluklar’ın zeminini taradı. Çam iğnelerini de Kabuk’a götürdü ve çatlak kil fincanın dibine yerleştirdi.</p>

    <p>Ateş o zamana dek sönmüş, yerini küllere bırakmıştı. Auri külleri süpürdü ve çatlak kil fincana doldurup sıkıca bastırdı.</p>

    <p>Genç kız isli ellerini yıkamaya gitti. Yüzünü ve ayaklarını da duruladı.</p>

    <p>Auri bir ateş daha yaktı. İçyağını güğüme koydu ve erisin diye güğümü ateşin üstüne astı. İçine tuz ekledi. Sırıttı.</p>

    <p>Yeniden Ağaç’a indi ve önceden topladığı meşe palamutlarının yanında geniş, düz bir tava da getirdi. Muskadan soydu ve tavanın içine atıp oynattı. Üzerlerine tuz ektikten sonra onları tek tek yedi. Bazıları acıydı. Bazıları tatlı. Bazıları dişinin kovuğunu bile doldurmadı. Ama zaten işler böyle yürürdü.</p>

    <p>Muskatları bitirince içyağını süzdü ve henüz hazır olmadığını gördü. Hem de hiç hazır değildi. O yüzden muskat çekirdeklerini tek tek kırdı ve eski taş havanda ezdi. Onları toz haline getirdikten sonra bir kavanozun içine döktü. Kır ve öğüt. Kır ve öğüt. Şu havan ne amansız şeydi; hoyrat ve dediği dedikti. Fakat iki gündür doğru düzgün yıkanamayan Auri, onun mizacıyla dört dörtlük uyuştuğunu keşfetti.</p>

    <p>Öğütme işi de bitince genç kız erimiş donyağıyla dolu, bakır güğümü ateşten aldı. İçyağını karıştırdı. Geriye sıcak ve keskin içyağı kalana dek artığı süzdü. Güğümü soğusun diye kenara koydu. Aldıcık’taki uygun bakır borudan temiz su almaya gitti. Gaz lambasını Bucak’ın bir köşesinde uslu uslu duran parlak bir çelik musluktan doldurdu.</p>

    <p>Geri geldiğinde ateş tekrar sönmüştü. Auri külleri süpürdü ve çatlak kil fincana sıkıca doldurdu.</p>

    <p>İsli ellerini duruladı. Yüzünü ve ayaklarını da.</p>

    <p>Ateşi üçüncü ve son kez yaktı, sonra da Uğrak’a gidip rafları gözden geçirdi. Esther’ın şişesini alıp aletleriyle beraber şöminenin yakınına koydu. Çobanpüskülü bezini de almayı ihmal etmedi.</p>

    <p>Bunun ardından koyu mavi defne meyveleriyle dolu kavanozu taşıdı. Fakat kavanozun yerine uymadığını üzülerek gördü. Nasıl denerse denesin defne kavanozu bir türlü aletleriyle yan yana gelmeye yanaşmıyordu. Auri ona şömine kaşını teklif ettiğinde bile.</p>

    <p>Auri kendini haksızlığa uğramış gibi hissetti. Defne orası için idealdi. Genç kız uyanır uyanmaz bir sabunu bir de onu aklına getirmişti. Elin ele oturması gibi oturması gerekirdi. Auri onları kaynaştırmayı planlamıştı...</p>

    <p>Fakat hayır. Ona göre bir yer yoktu. O kadarı belliydi. İnatçı şeyi ikna etmek mümkün değildi.</p>

    <p>Bu durum Auri’yi canından bezdiriyordu. Fakat genç kız dünyayı kendi arzularına boyun eğmeye zorlamaması gerektiğinin farkındaydı. Adı sanki içindeki bir sızının yankısıydı. Kendisi pasaklıydı ve saçları da birbirine dolanmıştı. Öyle bir şey ahmaklıktan başka bir şey olmazdı. Auri iç geçirdi ve koyu mavi meyvelerle dolu kavanozu Uğrak’taki rafına geri götürdü. Bencil kavanoz orada halinden hoşnuttu.</p>

    <p>Genç kız bunun ardından Kabuk’un sıcak ve düzgün taşlarına oturdu. Şöminenin karşısına geçip eğreti aletlerini etrafına dizdi.</p>

    <p>Çatlak kil fincandaki küller tıpkı olması gerektiği gibiydi. Tane tane ve yumuşak. Meşe tahtası onları fazlasıyla yola getirilemez bir hale sokardı. Huş buruktu. Fakat bu... Bu mükemmel bir karışımdı. Dişbudak, karaağaç ve alıç. Kızışmadan veya kırışmadan karışıyorlardı. Dişbudak gururlu olsa da dikbaşlı değildi. Karaağaç zarifti ama yapraksız kalmak gibi bir densizlik yapmazdı, özellikle de Auri için.</p>

    <p>Ve alıç... Bunu düşününce Auri’nin biraz yüzü kızardı. Yapraksız olsun veya olmasın o hâlâ genç, sağlıklı bir bayandı ve edebin de fazlası zarardı.</p>

    <p>Auri daha sonra Esther’ın şişesini çıkardı. Çalıntı anlarla ve selas çiçeğinin kokusuyla dolu şişe pek nazlıydı. Mükemmel. Auri’nin burada ihtiyaç duyduğu şey tam olarak hırsızlıktı.</p>

    <p>Muskat dışarıdan gelmişti ve bir bakıma yabancıydı. Ağzına kadar denizköpüğüyle doluydu. Çok hoş bir ilave. Hayati. Yemişler hem bir şifre hem de bir gizemdi. Fakat Auri’nin bu durumu dert ettiği yoktu. Bazı sırların saklanması gerektiğini biliyordu.</p>

    <p>Genç kız soğutma güğümünün içine göz attığında içyağının donmaya başladığını gördü. Yağ güğümün kenarlarına yapışarak aya benzer ince bir hilal yaratıyordu. Auri sırıttı. Elbette. Onu ayın altında bulmuştu. Şişerek dolunaya dönüşen ayın izinden gitmesi doğaldı.</p>

    <p>Fakat daha yakından bakınca Auri’nin tebessümü kayboldu. İçyağı temiz ve güçlüydü ama artık içinde hiç elma yoktu. Şimdi ağzına kadar gençliği ve öfkesiyle dolup taşıyordu. Hiddet yüklü bir fırtınadan farksızdı.</p>

    <p>İşte bu olacak iş değildi. Auri günbegün hiddete maruz kalamazdı. Üstelik onu uzak tutacak defne de yoktu... Genç kız öfkeyi açığa çıkarmaya mecburdu. Yoksa sabunu mahvolmaktan da beter olurdu.</p>

    <p>Auri hemen Uğrak’a geri gidip etrafa bakındı. Yapacağı seçim oldukça basitti. Bal peteğini kaldırıp tek bir ısırık aldı. Gözlerini yumdu ve balın tatlılığıyla tüm tüylerinin diken diken olmasına izin verdi. Dudaklarını yalarken kıkırdamadan edemedi. İçindeki arıların hamaratlığından neredeyse başı dönecekti.</p>

    <p>Tüm tatlılığını emdikten sonra balmumu yumrusunu zarifçe avucuna tükürdü. Onu ellerinde yuvarlayarak yumuşak bir topak haline getirdi.</p>

    <p>Genç kız içyağı güğümünü de yanına alıp Umbuk’a gitti. Ay orada tüm anaçlığıyla mazgaldan aşağı bakıyordu. Yumuşak ışık eğik bir açıda yere kadar ulaşarak Şeyaltı’nın taş zeminini öpüyordu. Auri gümüş ışık dairesinin yanına oturdu ve güğümü özenle onun ortasına koydu.</p>

    <div class="resim_2"><img alt="26" src="../Images/26.jpg" /></div>

    <p>Bakır güğümde giderek soğuyan içyağı beyaz renkli ince bir çember haline geliyordu. Auri kendi kendine kafa salladı. Üç daire. Dilek için mükemmel. Uysal ve kibar olmak daha iyiydi, isteklerini dünyaya dayatmak, bencilliklerin en beteriydi.</p>

    <p>Auri balmumu topağına bir iplik bağladı ve onu içyağının hâlâ sıcak olan merkezine batırdı. Birkaç saniyenin ardından çabasının işe yaradığını görüp gevşedi. Hiddetin katılaşarak balmumunun etrafında toplandığını, bal arayan bir ayı misali ona yöneldiğini hissetti.</p>

    <p>Mehtap dairesi bakır güğümü geride bıraktığında içyağındaki öfke son zerresine kadar arınmıştı. İnsan eliyle yapılan bir ayrıştırma ancak bu kadar iyi sonuç verirdi.</p>

    <p>Auri bunun ardından güğümü Ağaç’a götürdü ve soğutma kuyusundaki akan suların içine bıraktı, içyağı cırcırböceği süratiyle soğuyarak iki parmak kalınlığında beyaz bir disk oluşturdu.</p>

    <p>Auri, içyağı diskini yüzeyden dikkatle kaldırdı ve alttaki altın sarısı suyu döktü. Öyle yaparken de suyun uykudan ve tüm elmalardan bir iz taşıdığını dalgınca fark etti. Yazık. Fakat bazen işler böyle yürüdüğü için elden bir şey gelmezdi.</p>

    <p>Balmumu topağının gözü dönmüştü. Artık öfke orada toplandığı için Auri onun düşündüğünden çok daha azılı olduğunu fark etti. Topak vakitsiz ölümle gürleyen bir hiddet yumağıydı. Bir annenin yalnız kalan yavruları için duyduğu gazaptı.</p>

    <p>Auri topağın bir iplikten sarkıyor olmasından memnundu. Ona elleriyle dokunası hiç yoktu.</p>

    <p>Genç kız yavaşça ve usulca topağı kalın bir cam kavanoza koyup, kavanozun ağzını çok ama çok sıkı kapattı. Sonra bu kavanozu Hudut’a kadar taşıdı. Taşırken de çok dikkatli davrandı. Yine aynı dikkatle onu yüksek taş bir rafa koydu. Topak orada, camın ardında güvende olurdu.</p>

    <p class="bolum_arasi">* * *</p>

    <p>Genç kız Kabuk’a döndüğünde üçüncü ve son ateş de kül olmuştu. Auri külleri yeniden süpürdü. Bu küller çatlak kil fincanı ağzına kadar doldurdu.</p>

    <p>Auri isli ellerini duruladı. Yüzünü ve ayaklarını da.</p>

    <p>Her şey hazırdı. Sırıtan genç kız tüm aletleri etrafında dizili olarak, sıcak taş zemine oturdu. Dışarıdan bakıldığında sakin gözükmesine rağmen yeni sabununun düşüncesiyle içten içe resmen dans ediyordu.</p>

    <p>Güğümü sacayağın üstüne koydu. Altına da gaz lambasını kaydırdı ki sıcak ve parlak alev güğümün bakır tabanını öpebilsin.</p>

    <p>Auri öncelikle kusursuz, bembeyaz, tertemiz içyağı diski eline aldı. Disk güçlü, keskin ve ay kadar hoştu. Genç kızın hınzır, yerinde duramayan bir parçası daha hızlı erisin diye diski parçalamak istiyordu. Böylece sabununa daha çabuk kavuşabilirdi. Yıkanabilir, saçlarını tarayabilir ve onca zaman sonra nihayet kendine bir çekidüzen verebilirdi...</p>

    <p>Fakat hayır. Auri gücendirmemeye dikkat ederek içyağını nazikçe güğümün içine bıraktı. Onun saf ve kusursuz dairesini bozmadı. Sabır ve adap. Yapılabilecek tek görgülü şey buydu.</p>

    <p>Sonra sıra küllere geldi. Auri çatlak kil fincanı güdük bir cam kavanozun üstüne koydu. Üzerlerine temiz ve berrak su döktü. Su küllerden geçerek fincanın dibindeki çatlaktan aktı, damladı, sızdı. Rengi kanın, çamurun ve balın o bulanık kırmızısıydı.</p>

    <p>Son damlalar da düştüğünde Auri cürufsuyu kavanozunu havaya kaldırdı ve onun, o güne dek yarattığı en güzel şeylerden biri olduğunu gördü. Rengi gün batımı kırmızısıydı. Bu şey heybeti ve zarafetiyle birlikte değişiyordu. Fakat temelinde bir tutam amaçsızlık taşıyordu. Tahtanın getirdiği tüm uygun şeylerin yanı sıra pek çok kinci yalan barındırıyordu.</p>

    <p>Bu bazı açılardan yeterliydi. İçyağı ve cürufsuyu ile kullanışlı bir sabun yapılabilirdi. Fakat içinde elma olmazdı. Tatlı veya şefkatli bir şey olmazdı. Tebeşir kadar sert ve soğuk olurdu. Kayıtsız bir tuğlayla yıkanmaya benzerdi.</p>

    <p>O yüzden evet, bu bazı açılardan bir sabun için yeterliydi. Ama öyle bir şey kim bilir ne korkunç olurdu. Yalınlıkla, keskinlikle, sadece <em>yeterli</em> olan şeylerin boşluğuyla çevrili yaşamak ne kadar feciydi.</p>

    <p>Kabuk’un sıcak ve düzgün zemininde oturan Auri öyle neşesiz bir dünyada yaşamanın düşüncesiyle ürperdi: Hiçbir şeyin mükemmel, hiçbir şeyin güzel ve doğru olmadığı bir dünyada. Ah hayır. Auri öyle yaşamayacak kadar akıllıydı. Genç kız etrafına bakındı ve sahip olduğu lüks karşısında gülümsedi. Mükemmel ve sevecen bir ekmeği ile lavantası vardı. En gözde elbisesini giyiyordu. Adı Auri’ydi ve o ad, içinde durmaksızın parıldayan bir parça altındı.</p>

    <p>O yüzden buz mavisi şişenin gümüş tıpasını çevirerek çıkardı ve parfümü iyice öğütülmüş muskat tozunun arasına döktü. Oda muskatın geniz yakıcı keskinliğinin yanında daha bir tatlı ve hafif gelen selas çiçeğinin kokusuyla doldu.</p>

    <p>Gülümseyen Auri bu ikisini bir çırpı yardımıyla karıştırdı. Ardından yoğun, ıslak, hamurumsu karışımı geniş ağızlı bir kavanozun içine koyduğu keten çuvala döktü. Uçlarına bağladığı iki çubuk yardımıyla çuvalı burktu ve eğreti merdanesiyle kumaşı bir güzel sıkarak kavanoza yoğun, koyu renkli, yağlı bir sıvı akıttı. Akıntı yavaş bir damlamadan ibaretti. Çıkan sıvı altı üstü bir kaşık dolusuydu. İki kaşık. Üç.</p>

    <p>Verdiği dikkat sebebiyle ağzı incecik bir çizgi halini alan Auri çubukları döndürmeyi sürdürdü. Keten daha da sıkıştı. Koyu renkli sıvı dışarı sızdı, toplandı, damladı. Tekrar damladı.</p>

    <div class="resim_2"><img alt="27" src="../Images/27.jpg" /></div>

    <p>Auri ister istemez doğru düzgün bir pres makinesine sahip olmayı diledi. Böylesi çok zahmetliydi. Çubuklara var gücüyle yüklenen genç kız ellerini biraz kaydırdı ve onları yarım tur daha döndürdü. Parmak eklemleri bembeyaz kesilirken dişlerini sıktı. Bir damla daha. Üç damla. On.</p>

    <p>Auri’nin kolları titremeye başladı ve kendine hâkim olamayıp Hudut’a açılan demir şeritli kapıya göz attı.</p>

    <p>Hemen başını öteye çevirdi. Kendisi hınzırın teki olabilirdi ama o kapı kadar fena değildi. Boş dileklerde bulunmak zaman kaybıydı ama dünyayı kendi arzularına göre şekillendirmek bambaşka bir şeydi.</p>

    <p>Titreyen kolları nihayet daha fazla dayanamadı. İç geçirerek gevşeyen genç kız çubukları çuvaldan ayırdı ve keten çuvalı sığ bir tavanın üstünde ters çevirdi. Koyu renkli, hamurumsu bir kütle olmaktan çıkmış muskat posası, solgun ve gevrek görünüyordu.</p>

    <p>Auri camı kaldırdı ve kehribar berraklığındaki kıvamlı sıvıyı süzdü. Sıvı pek, pek, pek hoştu. Daha önce gördüğü hiçbir şeye benzemiyordu, içerisinde pek çok sır ve denizköpüğü barındırıyordu. İçi gizemden geçilmiyordu. Miskle, fısıltılarla ve tetradekonoik asitle doluydu.</p>

    <p>Eseri öyle güzeldi ki Auri elinde ondan daha da fazla bulunsun isterdi. Kavanozda altı üstü bir avuç dolusu vardı. Genç kız tavaya bakarak birkaç kıymetli damla daha alabilmek için posayı elleriyle sıkmayı düşündü...</p>

    <p>Fakat elini uzattığı zaman nedense pütürlü kütleye çıplak teniyle dokunası hiç gelmedi. Durakladı ve solgun, gri, gevrek posaya daha yakından bakmak için başını yana eğdi. Gördüğü şey karşısında karnı düğümlendi.</p>

    <p>Posanın içi çığlıklarla doluydu. Günlerce sonu gelmeyen koyu kırmızı çığlıklarla. Bunlar, daha önceden gizemlerce saklanıyordu ama selasın tatlılığı bunları alıp götürmüştü ve Auri artık çığlıkları apaçık görebiliyordu.</p>

    <p>Genç kız kavanozu havaya kaldırıp kehribar renkli esansı inceledi. Fakat hayır. Sıvı öncekinden farksızdı. Gizemlerin ve miskin arasında saklanan bir çığlık yoktu. Hâlâ mükemmeldi.</p>

    <p>İçi rahatlayan Auri derin ve titrek bir nefes aldı. Ve kavanozu elinden bırakıp keten çuvalı ve her iki döndürme çubuğunu sığ teneke tavanın içindeki iğrenç posanın yanına koydu. Bunu yaparken de hepsi zehirliymiş gibi parmak uçlarından başka hiçbir şey kullanmadan onlarla mümkün olduğunca az temas etti.</p>

    <p>Posayı yakınında istemiyordu. Hem de hiç. Gerçeği biliyordu. Kırmızıyı da. Yeterince çığlık dinlemişliği vardı.</p>

    <p>Hafifçe terleyen Auri tavayı iki eliyle birden kaldırdı ve kapı aralığına doğru döndü. Fakat tertipli Uğrak’a doğru tek bir adım bile atmadan durdu. Bunu burada tutamazdı. Nasıl bir kargaşa çıkaracağını kim bilebilirdi? Çığlık atmak iyi bir komşunun yapacağı türden bir şey değildi.</p>

    <p>Auri bunun üzerine koridora doğru döndü. Bir adım attı, sonra da nereye gideceğini bilemediği için durdu. Rüzgârın çığlıkları Şeyaltı boyunca taşıyacağı Dalgacı’ya mı yoksa saksılarının, tencerelerinin ve kıymetli bezelyelerinin hemen yanı başında bir kömür yığını gibi için için yanacakları Ağaç’a mı?</p>

    <p>Fakat hayır. Hayır hayır.</p>

    <p>Auri son bir kez daha döndü. Yönü bu sefer Kabuk’tan çıkan üçüncü yola çevriliydi. Demir şeritli kapıya doğru döndü ve keten çuvalı Hudut’a götürdü.</p>

    <p class="bolum_arasi">* * *</p>

    <p>Auri geri geldiğinde yüzünü duruladı. Ardından elini ve ayağını da duruladı.</p>

    <p>Sacayağına ve bakır güğüme doğru bir adım attı, sonra durdu. Tekrar leğeninin yanına gitti. Yüzünü duruladı. Ardından elini ve ayağını da duruladı.</p>

    <p>Her şeyden daha çok istediği bir şey varsa o da sabundu. Oturup başladığı işi bitirebilmek için. Amacına ulaşmasına çok az kalmıştı. Fakat öncelikle birkaç şeyden emin olmak amacıyla alelacele Uğrak’a geçti. Battaniyeyi iki eliyle birden düzeltti. Yassı gri taşa dokundu. Çobanpüskülü şişesini ait olduğu yere geri koydu. Deri ciltli kitaba dokundu, sonra sayfa kenarlarının hâlâ ayrılmadığından emin olmak için kapağını kaldırdı. Ayrılmamışlardı. Fakat genç kız raftan tarafa göz attığında taşın duruşunun bozulmuş olduğunu gördü. Taşı uygun ve doğru yerine kaydırmaya çalıştıysa bile şeklini göremediği için işlerin gidişatını ve oranın doğru bir yer olup olmadığını kestiremedi. Aynı şey bal için de geçerliydi. Auri onu çok istiyordu ama elini sürmemesi lazımdı...</p>

    <p>Genç kız gözlerini ovuşturdu. Sonra kendini durup ellerine bakmaya zorladı. Çabucak Kabuk’a geri döndü. Yüzünü duruladı. Ardından elini ve ayağını da duruladı.</p>

    <p>O anda içini panik kapladığını hissetti. Biliyordu. İşlerin ne çabuk raydan çıkabileceğini biliyordu. Yapabildiğin işleri yapardın. Dünyayla sırf dünyanın hatırı için ilgilenirdin. Güvende olacağını umardın. Ama genç kız gerçeği biliyordu. Hayatın bir anda tepetaklak olurdu ve elinden hiçbir şey gelmezdi. Ve evet. Auri kendisinin de doğru olmadığını biliyordu. Her şeyinin çarpık ve hatalı olduğunu biliyordu. Başının ayarının kaçtığını biliyordu. İçten de doğru olmadığını biliyordu. Biliyordu işte.</p>

    <p>Artık solukları daha sertti. Kalbi göğsünde gümbürdüyordu. Işık daha parlaktı ve normalde duyamayacağı şeylerin sesini duyuyordu. Raydan çıkmış bir dünyanın feryadı. Doğru yoldan sapmış her şeyin uluması...</p>

    <p>Auri kan, ter ve korku içinde odaya bakındı. Eli ayağına dolanmıştı ve bir tel kadar gergindi. Burada bile. İzleri görebiliyordu. Kabuk diken üstündeydi. En mükemmel yeri bile. Yatağı sanki yatağı değildi. Mükemmel yaprağı öyle narindi ki. Taş kutusu çok uzaklardaydı. Lavantasının hiç faydası yoktu ve solup gidiyordu...</p>

    <p>Auri başını eğerek titreyen ellerine baktı. Artık içi tepeleme çığlıkla mı doluydu? Yine mi? Hayır. Hayır hayır. Dolu olan kendisi değildi. Daha doğrusu sadece kendisi değildi. Tüm her şeydi. Tüm her şey sökümleniyor, inceliyor, yırtılıyordu. Auri ayakta bile zor duruyordu. Tırtıklı ışık bir bıçak gibi dişlerine sürtünüyordu. Ve altında oyuk bir karanlık yatıyordu. Adsız boş her şey duvarların sökülen kenarlarını pençeliyordu. Foxen bile kendinde değildi. Taşlar bir tuhaftı. Hava da. Auri adını aradığında onu titreşirken bile bulamadı. İçi oyuk kalmıştı. Her şey öyleydi. Her şey her şeydi. Her şey başka şeydi. Burada, en kusursuz yerinde bile. Auri’nin ihtiyacı vardı. Lütfen, ihtiyacı vardı...</p>

    <p>Ama olanlar bunlardı. Genç kız duvara baktığında pirinç çarkın hiç değişmemiş olduğunu gördü. Çarkın içi fazlasıyla sevgi doluydu. Hiçbir şey onu kaydıramazdı. Hiçbir şey onu kendine yabancılaştıramazdı. Tüm dünya silinip gittiğinde bile o kusursuz bir palindrom olarak kalırdı. El değmemişti.</p>

    <p>Çark odanın diğer ucundaydı. Öylesine uzaktı ki Auri ona erişemeyeceğinden korktu. Özellikle de altındaki taşlar bu denli amansızken, kendi içi bu denli oyukken. Fakat biraz kıpırdadığında hiç zorlanmadığını gördü. Sanki yokuş aşağı iniyordu. Gururlu ve parlak pirinç çark yeterince gerçekti. Parçalanmış dünyaya sertçe bastırıyor ve orayı göçertiyordu.</p>

    <p>Sonra Auri kendini ona dokunurken buldu. Çarkın yüzeyi öyle düzgün ve sıcaktı ki. Kan ter içindeki, soluksuz, çaresiz Auri alnını onun serinliğine yasladı. Genç kız çarkı iki eliyle birden tuttu. Kenarlarının avuçlarına batan keskinliği sakinleştirici bir bıçak gibiydi. Auri ilk başta ona gemi kazasından kurtulan birinin sahildeki kayalara yapışması gibi sıkı sıkıya tutundu. Ama etrafındaki tüm dünya halen fırtınalıydı. Tepetaklaktı. Ufalanıp solmuş ve sancılara boğulmuştu. O yüzden Auri titreyen kollarla ona yüklendi. Çarkı dar kaya çıkıntıda döndürmek için asıldı. Onu saatin aksi yönünde çevirdi. Kırılan yönde.</p>

    <div class="resim_2"><img alt="28" src="../Images/28.jpg" /></div>

    <p>Çark dişten dişe eğildi. Auri pirinç çarkı döndürdü ve ancak o zaman onun ürkütücü ağırlığını anladı. O bir dayanak noktasıydı. O bir pimdi. Bir eksendi. Kayardı, eğilirdi ama gerçekte yalnızca dönermiş gibi <em>gözükürdü.</em> Gerçekte sabit dururdu. Kalakalırdı. Gerçekte dönen tüm dünyaydı.</p>

    <p>Son kez kuvvet vermesinin ardından eksik dişin boşluğu dosdoğru aşağı bakmaya başladı. Çarkın kenarları taşa sertçe sürterken Auri tüm dünyanın sarsıldığını hissetti. Tıkladığını. Tıkırdadığını. Yerine oturduğunu. Onarıldığını. Genç kız titreyerek etrafına bakındı ve her şeyin yolunda olduğunu gördü. Yatağı sadece yatağıydı. Kabuk’ta her şey yolundaydı. Hiçbir şey başka bir şey değildi. Hiçbir şey olmaması gereken bir şey değildi.</p>

    <p>Auri yere sertçe çöktü. Öylesine rahatlamıştı ki bir anlığına nefesi kesildi. Gülerek çarkı kavradı ve göğsüne bastı. Onu öptü. Gözlerini kapatıp ağladı.</p>
  </div>
</body>
</html>
