<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Sessizliğin Müziği</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Gönlüne Göre</h1>

    <p>Dayanak’ı dar çıkıntısına geri koyan Auri onun güzelim pirinç yüzeyindeki gözyaşı lekelerini sildi. Sonra güğümün yanına gitti ve içyağının tamamen erimiş olduğunu görüp sevindi. Sıcağın, ocağın, toprağın, soluğun kokusu üzerine sinmişti. Genç kız eğildi, üfleyerek sarı alevi söndürdü.</p>

    <p>Ardından leğeninin başına gitti. Yüzünü duruladı. Ardından elini ve ayağını da duruladı.</p>

    <p>Sıcak taş zemindeki güğümün yanına oturdu. Az kalmıştı. Yakındı. Sırıtan genç kız uzun bir soluk boyunca saçlarının ne denli birbirine dolandığını ve pasaklı hale geldiğini dert etmedi.</p>

    <p>Auri ince bir çırpıyla içyağını karıştırdı. Sakinleştirici bir nefes aldı. Cürufsuyu kavanozunu tutup yavaşça içyağına döktü. Derhal bulanan karışımın beyazı azıcık pembeye çaldı. Genç kız en gururlu sırıtışını takındı ve tekrar tekrar karıştırdı.</p>

    <p>Auri kehribar renkli esansı bir arının çabukluğu ve bir çiçeğin şefkatiyle topladı. Onu da güğüme dökmesiyle beraber odayı misk, gizem ve haz doldurdu. Sıvıyı karıştırdı ve havaya selas kokusu yayıldı.</p>

    <p>Gayretli bir yüz ifadesiyle bir kez daha karıştırdı. Bir kez daha. Karışımın yoğunlaştığını hissediyordu. Durup ince çubuğu bir kenara bıraktı.</p>

    <p>Derin bir nefes alıp verdi. Gidip yüzünü, elini ve ayağını duruladı. İkişerli gruplar halinde eşyalarını aldı ve onları ait oldukları yerlere geri taşıdı. Şişeleri, lambaları ve tavaları; Ağaç’a, Uğrak’a ve Çınıltı’ya götürdü.</p>

    <p>Tüm bunlar bitince artık soğumuş olan bakır çanağı aldı ve Uğrak’a taşıdı. Güğümü eğip elini içine soktu ve solgun, hoş kokulu sabunun düzgün, kavisli kubbesini havaya kaldırdı.</p>

    <p>Taçyaprak biçimli tabağın düz kenarını kullanarak sabunun kubbesini kesti. Onu farklı ebatta ve şekilde kalıplara ayırdı. Kalıpların her biri kendine hastı, hepsi genç kızın gönlüne göreydi. Yaptığı iş ona hınzırca bir zevk verse de bu ufacık hevesten zarar gelmezdi.</p>

    <p>Auri arada bir kendini şımartırdı. Öyle yapmak gerçekten özgür olduğunu hatırlamasına yardım ederdi.</p>

    <p>Genç kız çalışırken sabunun hakiki beyaz olmadığını gördü. En solgunundan pembeydi; tek bir damla kanın karıştığı taze krema rengindeydi. Auri kalıplardan birini kaldırdı. Büyük bir dikkatle hareket ederek onu yüzüne götürdü ve diliyle hafifçe dokundu.</p>

    <p>Sabunun mükemmelliği karşısında sırıttı. Bu öpülesi bir sabundu. Yumuşak fakat sıkıydı. Gizemli fakat hoştu. Temerant’ta eşi benzeri yoktu. Ne yerde ne de gökte onun gibi bir tane daha bulabilirdiniz.</p>

    <p>Auri bir saniye daha bekleyemedi. Sekerek leğenine koştu. Yüzünü, elini ve ayağını yıkadı. Güldü. Kahkahaları o kadar tatlı, yüksek ve uzundu ki kulağa bir çan, bir arp, bir şarkı gibi geliyordu.</p>

    <p>Genç kız Çınıltı’ya gitti. Bir güzel yıkandı. Saçlarını taradı. Güldü ve sıçradı.</p>

    <p>Alelacele eve döndü. Yatağına uzandı. Yapayalnız gülümsedi ve uyudu.</p>
  </div>
</body>
</html>
