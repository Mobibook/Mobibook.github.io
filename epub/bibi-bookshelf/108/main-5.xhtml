<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <title>Bilinmeyen</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<p class="calibre1"><a id="bookmark0"></a><span class="calibre3">Bu Dünyaya Mezar-taşı Yazısı</span></p>
<p class="calibre1">Konuyu yanlış anladığından.. ? ama sondaki ek yüzünden yazarına Büyük Yarışmada ancak sonunculuk verilmiştir.</p>
<p class="calibre1">Bir kitabım var. Bir defa bile okumuş sayılmam, bin defa okumuşumdur. Gene de okuyorum, okurum o kitabı.</p>
<p class="calibre1">Ya bir bütünü parçalamaya, ya da parçaları anlayıp bütüne varmaya savaşanların başlarından geçenleri ve başlarını anlatır.</p>
<p class="calibre1">İyi ve kötü yoktur o kitapta. Gelen girer, giren kalır, giden çıkmaz. Başlamadığımı söyleyemem, büyük yalan olur. Bitirdiğimi söyleyemem o kitabı, küçük yalan olur.</p>
<p class="calibre1">Anladığımı söyleyemem, ayıp. Anlamayorum deyemem, anlayorum.</p>
<p class="calibre1">O kitapta yaşayan ile ölen ayrı ayrı ele alınmamıştır.</p>
<p class="calibre1">Bir kişi yazmamış. Okuyanları ise sayamam. Yazarlarının çoğunu hiç görmedim, tanırım. Okuyanları hiç bilmem, görür görmez anlarım.</p>
<p class="calibre1">Bu kitap bir tanedir, ama benim değildir. Herkesin de değil, biliyorum. Kimse satamaz, yasak. Herkes satın alamaz, zor.</p>
<p class="calibre1">Bu kitap açık değildir, açılır. Kapalı değildir, kapanmaz.</p>
<p class="calibre1">İnsanlığın en ucuz kitabıdır, yaşamakla alanlara.</p>
<p class="calibre1">En pahalı, en alınamayacak kitabıdır, para ile alınacak sananlara.</p>
<p class="calibre1"><a id="bookmark1"></a><span class="calibre3">Not: İstenen Konu: Dünya</span></p>
<p class="calibre1">Olduğu -gibi- kendi kalmayı kolay sanıp, üstüne hiçbir şey bile eklemeyenlere hiçbir şey acımasın. Onların çokluk-ağırlığ<sub class="calibre6">ı</sub> yüzünden parçalanmıştır.</p>
<p class="calibre1"><span class="calibre2">DÜN YAĞMUR YAĞACAK</span></p>
<p class="calibre1"><a id="bookmark2"></a><span class="calibre3">Ben Kimseye O Gece Çok Güzeldi, Diyemeyeceğim*</span></p>
<p class="calibre1">Bir yaz gecesinin az bulunur karanlığında renkler bir araya gelmiş dinleniyorlardı. İnsanların gözlerinden kaçmış, yorgunluk çıkarmak için az sesli ve kuytu bir yer aramışlardı. Buldukları yer ağaç, toprak ve denizin birbirlerine yakın durdukları bir yerdi.</p>
<p class="calibre1">Ben de aklımca düşünmek, kafamda dağınık durduklarını gördüğüm parça parça bir-şeyler'i toplayabilmek üzere onların birbirlerinden habersiz seçtiği köşeye gelmişim. Renklerin konuşmaları kulaklarıma gelince işi anladım. Sözüm-ona, evet sözüm-ona ben bir şeyler toparlayacak, günlerdir kafamda birikmiş kelimeler yığınını derleyip sıralayacak, elimden geldiğince son düşüncelerimi kısaltacaktım.</p>
<p class="calibre1">İşte, şu ne olduğunu, neler duyduğumu anlatacağım gece ben olagan işimi hoşnudlukla kaytardım. Çünkü dinlediklerim, benim düşüneceklerimden daha başkaydı. Bana yeni elektrikler katıyordu. Bunu ilk duyuşlarımla anladım. Kafamdaki hazır işleri unutmak korkusu küçülüp kayboldu.</p>
<p class="calibre1">Onları başkalarına duyurmak itkisi içimde eriyiverdi. Onları unutsam bile olurdu. Eğer unutmazsam yeni bir ışık tutmasını öğrenebilirdim.</p>
<p class="calibre1">Ben kuytu diye seçtiğim yere geldiğimde önce hiçbir konuşma duymadım ve görmedim. Zaten ilk konuşmalar başlayınca şaşırdım da dışıma doğru uyandım. İlk konuşmalar çok ağızdan çıktı. Hepsini şimdi kendi kendime düşünüp tekrarlayabiliyorum da, şu kâğıda sırayla yazamıyorum. Konuşmalardan anladığıma göre, oraya ilkin renklerden biri gelmiş, uzanmış. Sonra öbür renkler sanki toplanmak üzere sözleşmiş gibi birbiri ardından gelmeye başlayınca önce gelenler de son gelen de hep şaşırmışlar. Bunu bir renk daha geldiğinde anladım. Ben hiçbirinin rengini vermeyeceğim, sadece dediklerini aktaracağım.</p>
<p class="calibre1">— Bizi buraya ayrı ayrı kimse çağırmadığına göre bu bir tesadüf.. Olsa gerek..</p>
<p class="calibre1">dedi aralarından biri.</p>
<p class="calibre1">— Ben gündüzleri havası kıt yerlerde bunalıyorum. Gece oldu mu şöyle bir yayılıp uzanasım geliyor. Gündüzlerde ayıran benim. Gecelerde ayrılan ben.</p>
<p class="calibre1">— Sen olsa olsa belirli yerlerde oturuyor ya da ayakta duruyorsun. Ya ben.. Dumandan dumana, yapıdan yapıya, çimentodan taşa, aklına bunlara uygun neler gelirse oralara koşuşmaktan bitkin düşüyorum.</p>
<p class="calibre1">— Haklısınız, (dedi başka bir ses) ama bir de bana sorsanız ya, beni düşünseniz ya. Makinaların merdaneleri arasından tutun da, fabrikaların kazanlarına kadar, sulu susuz hamurlar içinde zemin, benek, çizgi halinde sürülüp serpiştiriliyorum ben. Bazan canıma tak diyor. Keşke şu kadar ton vermeseydim diye. Açıktan koyuya bu kadar hırsla uzanmasaydım. Ne çilem varmış benim. Sıcaktan soğuğa, direkten kumaşa, denizin dibinden toprağın dibine kadar kol atmışım. Kim bilir bu yolculuklarda hangilerinizi delip geçiyorum, artık farkında değilim. Başım dönüyor bazan. Yanına , gelmediğim hanginiz var, sanmam ki bir taneniz buna ben desin. Tabiatın beni böyle harcaması yetmiyormuş gibi, bir de insanlarla uğraş. Yok parlak olacakmışım, mat olacakmışım, bilmem hanginize çalacakmışım. Bıktım hani.</p>
<p class="calibre1">— Ama sen şimdi aynı zamanda bizim de şarkımızı söylüyorsun. Farkında değil misin.</p>
<p class="calibre1">— Bu olabilir. Siz istediğiniz kadar benden pay çıkarın kendinize. Ben asıl kendi serüvenimi anlatıyorum. Daha iyi ya! Demek sizi bile teker teker yormaktayım. Bir de kendi başıma benim yorgunluğumu düşünseniz, şaşar ve susarsınız çokluğumun ve derinliğimin yanında. Benim kadar çiğneneniz, yutulanmız var mı? Niye cevap vermiyorsunuz. Var mı? Söylesenize. Yalnız tabiat ile durumumu ele alın. Bırakın onu, yalnız insanlarla ilgilerimi alın. Onu da bırakın. Nebat meselesini düşünün. Ya hayvanlarla ilişkilerim! Hadi söyleyin. Ben anlatıyorum kısaca. Sizden bir şey beklemek, bir şey istemek, ummak için değil bu. Yanlış anlamayın. Ben biliyorum. Bu böyle geldi böyle gidecek.</p>
<p class="calibre1">Suya bakın, denize bakın. Hey, bu bir avuç deniz sen misin? Bir bardak deniz sen misin? Bir liman deniz sadece sen misin? Yoksa sen, seninle bile ortaklıklarını olduğunu bildiğin için mi susuyorsun? Senin yerine günün bazı saatlerinde, ışığın bazı kırılmalarında nöbet tutan kim? Hanginiz benim kadar? Özür dilerim, başınızı şişirdim. Ben büyüklük ardında koşmuyorum. İstemem size karşı sizden bir şey almak. Çünkü biliyorum ki ben, siz varsınız diye ben de varım. Hepiniz için de bu aynı. Yalnız ben çok'um, çok. Sıkıntım bundan geliyor. Büyük, sıkıntılı sanılır. Büyüğün kendisine, özüne bağlı bir şeydir o.. Olmayabilir de. Aksine birçok büyükler, daha rahattır. Sıkıntılı olsalar, büyük olana kadar bekleyemezlerdi. Azdır öyleleri. Sıkıntılı sıkıntılı büyük olabilenler, dayanamazlar büyüklüklerine. Tarih boyunca göz gezdirin olaylara. Sıkıntısı süren büyüğün büyüklüğe dayandığını görebilecek misiniz bakalım. Aksine sıkıntıdan cayanlar büyüklükte direnebilirler. Onları sıkıntılı zannettiren onların başlangıçtaki durumlarıdır. Sonra da öyle bilinirler. Ama aslında!..</p>
<p class="calibre1">— Evet, evet. Doğru. Yakından biliyorum. Gözlerimle gördüm. Büyüklerin senin anlattığın, hatta anlatmadığın gibi olduklarını, yani benim kollarımda, kendi kollarında küçüldüklerini gözlerimle gördüm ben. Ben ötekilerini de gördüm, duvarların perdelerin arkasında büyük, kendi kendilerine, büyük kalabilenleri de gördüm. Ama çok yaşamadılar. Öldükten sonra, didik didik edildikleri halde büyük kalanları ben gördüm. Ölemediler.</p>
<p class="calibre1">— Benim yalanım yok. Çünkü maksadım yok. Gayem yok. Çünkü onlar kendimim. Biliyorum. Zaten bilinen bir şey ki, ben büyük değilim, hiçbirinizin de olmasını istemem. Onlar bize verilen anlamlardır. Biz değilizdir, biz olamayız, biz olmamalıyız. Benim dediğim, benim çok olduğumdur. Ben çokum. Bu bir sayı, bir matematiktir, bir sav değil.</p>
<p class="calibre1">O, o, o, o, 0000000...</p>
<p class="calibre1">Bu sesler, daha doğrusu bu ses, önce birer birer, sonra kol kola çıktı. Biri daha gelmişti. İnsanların son bıraktığı, en yorgu<sub class="calibre6">n</sub>, en nazlı renk. Ona biraz takıldılar.</p>
<p class="calibre1">— Hangi balodan böyle, hangi beşikten, hangi mezardan. Hangi gözden kaçabildin böyle...</p>
<p class="calibre1">Daha bir sürü söylediler. Takıldılar, arada ağır da konuştular. Kavga çıkmayacağını biliyordum. Gene de bu yarım kalırsa diye korktum. Gerçi yarım kalsa ben de devam edebilirdim artık. Ama ne de olsa yakıştırma kaçardı. Son gelen renge takılmaları bitecek gibi değildi. Ama o hiç oralı olmuyordu. Bir kenara ilişmek üzere toplandı. Gözlerim dört açılmıştı. Demin konuşanın aksine bu renk derlenip toplandıkça çoğalıyordu. Ufak tefek bir şey oldu. Nefes alır gibi oluşuyla birden hep sustular. Sayıyorlardı onu anlaşılan. O sadece:</p>
<p class="calibre1">— Çok yorgunum, dedi.</p>
<p class="calibre1">Bunun üzerine kimse bir şey demedi. Adamının ağzında ağırlığını bulan söz abideleşiyordu. Ben de kendi kendime tekrar ettim, çok yorgunum.. Ama onun deyişi başkaydı.</p>
<p class="calibre1">— Benim (için can verenler...)</p>
<p class="calibre1">İrkildim birdenbire. Dalmışım. Bir şeylere dalmışım. Son gelen renk, beni anlatamayacağım bir tutumla sarıp sarmalayıp içime bükmüş. Ne tatlı bir uyanıklıktı, anlatamam. Nasıl oldu bu? Bir asalet mi, bir korku mu, bir özlem mi? Nedir bu renk? Nasıl örtüvermiş beni. Gururumu kırmadan, bana başkaldırma, direnme aşılamadan nasıl almış beni, nasıl almış götürmüş beni, ya da getirmiş, anlayamadım bir türlü.</p>
<p class="calibre1">— Benim için (can verenler. .)</p>
<p class="calibre1">Sesiyle irkilip dışıma çıkabildim. O arada, ben yokken, ben uzakta iken, kendimde iken neler olmuş bilemedim. Bilemeyeceğim de.. Ama bu:</p>
<p class="calibre1">— Benim için can (verenler).. diyen renk.. Bu avaz-avaz bağıran renk.. Biraz önceki durumun ne kadar zıddını tiyatrolaştırı-yordu. Önce, arada, bir şeyler geçmiş, ki söz buraya gelip dayanmış. Acaba birdenbire mi oldu bu? Yok. Katiyen birden olamaz böylesine bir değişiklik. Belki de dalışım daha iyi oldu. Aradaki farkı daha iyi anlamama yaradı. Bu olay için ben bir zaman süresi ölmüşüm demek. Sonra birden uyandım. İyi oldu. Anlayabildim hiç olmazsa. Bir an ölmeseydim. Demek bazan dışa ama biraz da içe doğru ölmek gerek bazı şeyleri anlamak için. Belki gene anlardım, ama böyle kesin olmazdı. Hazırlanırdım bu:</p>
<p class="calibre1">— Benim için can verenler..</p>
<p class="calibre1">diye bağıran rengin sesine. Tam keskinliğini duyamazdım içimde. Birisi, aralarından bir tanesi bir şey ispat etmek istiyordu. Hem bağırışından, hem söylediğinden bu çıkıyordu. Ben o rengi konuşurken iyice gördüm. Kızgın gibiydi, ama değildi. Yalnız, duruşu bile davranış gibiydi.</p>
<p class="calibre1">Şimdiye kadar konuştuğunu sanmadığım bir tanesi:</p>
<p class="calibre1">— Sen kendini can verenlere bağlamakla ilkin kendine karşı haksızlık ediyorsun. Sen daha önemlisin, daha beri, daha ötesin. Hem dolayısıyla bize de haksızlık ediyorsun. Sanmam ki sana başını sallayacak biri olsun aramızda. Etme kardeşim. Sen daha büyüksün. Küçültme kendini. Kızgınlığının yatışması buna yeter, durul. Gel otur yanıma. Başını omzuma koy, dinlen biraz. Sinirlenmişsin sen. Yorgunluktan. Sen az değilsin. İçerde ve dışarıdasın, sıcakta ve soğuktasın, sabahda ve akşamdasın ve bütün bunların arasında uzanmaktasın.</p>
<p class="calibre1">Bu sözler ona iyi geldi. Bu çağrı yerinde oldu. Renk oturdu, sustu, öylece kaldı. Duruşu gene de az anlam taşımıyordu. Din-leniş durumu bile dışa dönüktü.</p>
<p class="calibre1">— Size bir şeyler diyeyim mi?</p>
<p class="calibre1">O tatlı sesti bu. Konuşacaktı. Taa içimden gülümsediğimi farkettim. Serin serin canlandım.</p>
<p class="calibre1">— Ben ne aranızı bulmak, ne de olan işi geçiştirmek isterim. Olacak olur. Olan olacak yapılabilir. Olacak, olan kılınabilir. Ben, şimdi belki en çok beni, belki daha çok sizi ilgilendiren, belki de hepimizin malı olan bir şeyi belirtmek istiyorum. Yaptığım hep oydu. Ama söylememiştim. Bir daha belki bir araya gelemeyiz. Sizler gelseniz belki benim işim çıkar. İstesem bile bırakmayabilirler beni.</p>
<p class="calibre1">Bizler için can verenler kutsaldır. Ama onlar başka şeyler için de can verebilirler. Hatta veriyorlar. Bu bakımdan, kendimizi onlarla açıklamaya bence hiçbir gerek yok. İsterseniz onları kendimizle açıklayalım. Siz bana sorarsanız, ben bu diyeceğimi demin kızgınlaşan arkadaşıma bağışlamak istiyorum. İzin verirseniz onun olsun. Vereceğim bence değerlidir, çünkü benim özümündür. Renkler olduğunuz için de sizindir aynı zamanda. Bunu ben kendim bulduğum için ona öz malımdır diyorum. Daha derincesi onu olanlardan kendim yarattığım için, böyle diyorum. O olmadı. Onu ben yarattım. Oldurdum onu ben. Kardeşim: "Benim için can verenler," deme. O canı ona veren var. O canı veren var. Durum karışır. Hiddetinin müşterisi belli olmaz. Kim vurduya gidebilir bir renk. Sana şunu bağışlıyorum, kabul et, sen:</p>
<p class="calibre1">— Ben, o günden bugüne kadar.</p>
<p class="calibre1">De. Bak nasıl yetecek sana. Ya da sen ona yeteceksin. O günden bugüne kadar diye başla... Sonra sus istersen. İstersen konuşmana devam et. Çünkü, bak:</p>
<p class="calibre1">— Ben, o günden bugüne kadar...</p>
<p class="calibre1">Böyle bir başlangıç sonucu öylesine uzaklara iter ki. Ona varmak için düşünceler, düşünceler ister. Kelimeler ister. Bırak, kendilerini aşanlar ona ulaşsın, varsın ona. Yani az kişi ulaşsın/ varsın demek istiyorum. Daha değerli olmaz mı? Zaten değer azın elinin, azın gözünün erişmesi değil mi. Ulaşmak ve onun istediği süre. O sürenin üstünde bizler varız. Sen bu sürenin bir yerinde kalma. İstemeyiz bunu. Bizi..</p>
<p class="calibre1">— Beni bırakma...</p>
<p class="calibre1">* * *</p>
<p class="calibre1">Bundan sonra, hiçbirinden tek kelime çıkmadığını söylemesem ölürüm. Bunun üzerine oradan kalkıp gittim mi! Oradan ayrıldım mı! Orada kaldım mı! Bilemiyorum. Bilemedim de. Ben kimseye o gece çok güzeldi, diyemeyeceğim. Desem kimse bana inanmayacak. Ona yanıyorum.</p>
<p class="calibre1"><a id="bookmark3"></a><span class="calibre3">Kendimizle Başbaşa</span></p>
<p class="calibre1">Söze bir başkasının bir sözünden başlayıp kendimizle başbaşa kalınca ne hallere girdiğimizi görelim. O söz şu: "Güzellik, gözdedir. Bakılan şeyde değil." Kendi kendimizle başbaşa kaldığımızda oturup gülemeyiz. Sonra deli derler adama. Düşünürüz. Ve o andan itibaren keder başlar. Ta eski günleri hatırlarız. Sanki, meselâ tramvayda vakit geçirmek isterken, vapurda canımız sıkılırken hatırlayıp işi bitiriversek olmaz. İlle odamızda veya insansız ve sessiz bir yerde düşünerek kederleneceğiz. Haydi eski günleri hatırlıyoruz. Bari iyilerini, neşelilerini düşünsek! Ona da hiç yanaşmayız. Zaten istesek de hatırlayamayız. Tabımızda fena şeylere karşı o kadar susuzluk var ki hiçbir şey yapamasak yarınki fena ihtimalleri davet ederiz.</p>
<p class="calibre1">Biz, yalnız başımıza talihsiz, cefa, eza çeken insanlarız. Bizden daha aşağıları var mı? Onlar ne yapıyor? Düşünmeyiz ki. İlle kendimiz. İlle kendimiz.</p>
<p class="calibre1">Güzellik bakılan şeyde olmayıp bakan gözde olunca insana hiçbir şey ilâve etmiş olmayız. O şu demektir ki, çirkinlik de, bakılanlarda değil bakan gözlerdedir. (Bakmak gene ne ise. Ya görmek de işe karışsaydı. Daha fena olacaktı.) Mademki iş gözden başladı ve güzellikten geçip, çirkinliklere takıldı. Artık fenalıkların hâkimiyeti başlamıştır. O her şeyin başı olan fenalıklar. .</p>
<p class="calibre1">Yalnızlığımızdan kurtulacağımız halleri düşüne dururken kara hayatımızı(!) da resmetmeye devam ederiz. O, bize kimsenin elini uzatmadığı, alâkalarımıza önem vermediği, sevgilerimizi istemediği hayatımız. Halbuki onlar da bizim gibi düşünmektedir. Tıpkı, karşılıklı iki sahilde birbirlerinin mevcudiyetinden haberdar oldukları ve yalnızlıktan içleri sıkıldığı halde aynı zamanda ayrı ayrı, "o bu sahile geçse de biraz neşelensem" diyen iki insanın hareketten uzak durması gibi.</p>
<p class="calibre1">Evet her insan yalnız. Ve hepsi de aynı şekilde bir başkasını, kendisine <span class="calibre3">hayatı, saadeti</span> getirecek olanı bekliyor. Halbuki hayat da, saadet de kendilerindedir. Kimse, kimseye onu götürmeye yanaşmıyor. Egoistliğinden mi diyorsunuz. Hayır. Sakın böyle bir şey aklınıza gelmesin. İnsanların egoist olmadığı iki veya üç halden biri muhakkak ki bu vaziyettir.</p>
<p class="calibre1">Değil "kendi kendimize bedbaht, başkalarıyla mesut" binler arasında bile kararsızız.</p>
<p class="calibre1">Başkasının bize getirmesini beklediğimiz sevgiyi biz ona götürebilir, başkasının bize vermediği alâkayı biz ona gösterebiliriz. (Onların buna lâyık olup olmamaları gene bizim bileceğimiz iştir.)</p>
<p class="calibre1">Kendimizden korkmayı unutup korkuyu başkalarında arar, kendimizle savaşmayı bırakıp başkalarıyla cenkleşiriz.</p>
<p class="calibre1">Hayret ettiklerimiz hep bizim dışımızda olan şeylerdir. Hayret edecek bir şey varsa kendimizizdir. Ve kendi kendimizin her hali, hayret etmeye değer. Ve insanın kendisine hayret etmeyeceği bir hal yoktur. Bakın nasıl defalarca aldanıyor, nasıl ufacık şeylerden çocukça neşe duyuyor, avunuyoruz. Bakın nasıl delice düşünceler peşinde koşuyoruz. Düşüncelerimizi, niyetlerimizi mümkün olduğu kadar saklıyor ve sakladığımız nisbette makul oluyoruz. Halbuki fikir ve niyetleri bakımından insanlar en aşağı, bir deli olabilirler. İçimizdeki çılgın âlemi dışımızdaki istikrar âlemine uydurduğumuz nisbette kâmiliz. Kâh içimizdekileri zorlayıp genişleterek kâh dışımızdakileri baskıya vurup daraltarak sözüm ona sakin yaşıyoruz. Peki bu ölçüleri kullanmayarak, yahut bile bile hesaba katmayarak hiç olmazsa kendilerince rahat yaşayanları neden muaheze ediyoruz? Hoş onların yarısı şöhret tarafında kalıyor ve bundan kendileri de faydalanıyorlar. Bu gibiler sezdikleri azabı dışarı vurmaları suretiyle mühim oluyorlar. Şair diyoruz onlara; romancı, hikâyeci, ressam, bestekâr, heykeltıraş diyoruz. Onlara; şikâyetsiz, kaygısız, eyvallahçı yaşayanlardan fazla ilgi gösteriyoruz. İşimize yarıyorlar onlar. Kederli zamanlarımızda kara gün dostu, neşeli zamanlarımızda hakiki hayata çağırıcı, avare zamanlarımızda yol gösterici oluyorlar. Hiçbir şey düşünmediğimiz zamanlarda bize bir şeyler anlatıyor, düşündürüyorlar. İçimizde gizli gizli bir şeyler kaynaştığını duyup bunları anlatmaya muvaffak olamadığımız zamanlarda bizim dilimizden konuşuyorlar. "Oh ne iyi! Tam da isteyip de kıvıramadığımız şekilde söylemiş" diyoruz. Sonra unutup günlük işlerimize dalıyor, kitaplarını sandık arkalarına atıyoruz. Fakat fasılalarla hatırlayıp başvuruyorsunuz ya! Yeter.</p>
<p class="calibre1">Onlar bizi, unutmamaya, sevmeye, yaşamaya, düşünmeye çağırıyorlar. En inatçılarımız, en fena niyetlilerimiz, en vurdumduymazlarımız bile buna karşı duramıyorlar. En gösterişi sevenlerimiz meclislerde lâfa karışabilecek, lâf açabilecek, tatlı şeyler anlatabilecek bir hale gelmek azmiyle onları yardımlarına çağırıyorlar.</p>
<p class="calibre1">Dışarıdan bir şeyler beklemeyip içindeki fazlalıkları dışına, iç dünyaları az olanlara gönderiyorlar. İşin yüksek ve asil tarafı şurada ki bunlara karşılık onlar üzerinde bir hak iddiasında bulunmuyorlar. Bilakis daha çok zorluklar duyuyorlar.</p>
<p class="calibre1">Başkalarına da yetmek yolunda duydukları hazzı kendi kendilerine eziyet etmek neticesinde tadabildiklerinden kelimenin tam manasıyla kendilerineediyorlar. Çıldırıyorlar, akıllarını kaybediyorlar. Bilmiyorum mümkün olsa bir başkası görsün diye gözlerinin birisini, bir başkası sevsin diye kalplerini değiştirirler mi? Zaten onlardan bunu beklemek altın yumurtlayan tavuğu kesmek demektir.</p>
<p class="calibre1">Kendileriyle başbaşa kalanlar içinde bu gibiler en çok kendi kendileriyle başbaşa kalamayanlardır diyebiliriz. Nedir ki o insan hiç kendisinden haberdar değildir ve gene cıvıl cıvıl insanların arasındadır. .</p>
<p class="calibre1">Nedir ki o insan daima dinlemeye alışmıştır ve tek kelime anlatacak durumda değildir. (Bu gibi birkaç kâmil veya hayattan zarar görmüş insanlar yok değildir. Fakat bomboş olup da bunların hareketlerine sığınanlar yüzünden bütün bu çeşit insanlar pısırık, boş damgasını yiyorlar.)</p>
<p class="calibre1">Sanatkâr dediğimiz bu insanlar, bugün cıvıl cıvıl insanların arasında bulunup yaşamaya, onlardan öğrendiklerini kendi hunilerinden geçirerek gene onlara vermeye mecburdurlar.</p>
<p class="calibre1">Onlardan duyduklarını, onların hatalarını, onların iyiliklerini gene onlara vermek.. Bu ne büyük bir iştir bilseniz.</p>
<p class="calibre1">Cıvıl cıvıl insanların arasında yaşaması şartıyla onlar istedikleri kadar kendi kendileriyle başbaşa kalsınlar. Onların böyle çekilmeleri bize bizi vermek içindir. Zaman helâl olsun onlara. Fakaaaat!! Cıvıl cıvıl insanların kaygusundan azade, başkalarının derdinden ayrı, yalnız kendi kendine yettiğini, yeteceğini zannedenleri ne yapacağız? Haydi onları da görmemezliğe gelelim. Bugün varsalar da o kadar azaldılar ki! Nesilleri tükenmek üzere. Yarın onları masal motifi olarak kullanırız. Peri padişahı ve kızı, Anka kuşu gibi bir masal motifi.</p>
<p class="calibre1">Yarın onlardan bahsederken şiddet göstermeyeceğiz.</p>
<p class="calibre1">Onları da kendi şartları içinde tetkik eder ve: "Bu çeşitleri ortadan yok olmakta benzerlerinden biraz geri kaldılar" deriz. O kadar!..</p>
<p class="calibre1">Acıbadem 5.9.1945 Çarşamba</p>
<p class="calibre1"><a id="bookmark4"></a><span class="calibre3">Masasında Bulduğumuz</span></p>
<p class="calibre1">Anlatacağım. Ama ilkin hikâyenin başlığı yanlış; onu açıklamalıyım. Bulduğumuz şeyi, o kâğıtta yazılı satırlardan aklımda kalanları anlatacağım. Yalnız ne var ki, onun masasında bulmadık-dı bizler o kâğıdı. Bir alışkanlık, bana açık, belirli bir hikâye adı olsun diye sağ elime o iki kelimeyi hemen yazdırıverdi. Alışkanlık demiştim, o alışkanlık şu: İnsanların beklemekten çözmekten yana niyetleri yok. Ki onun için bekleyenlerin aşkları efsaneleri, çözücülerin tarihe dayanan hayat hikâyeleri ileri ülkelerde romanlardan fazla okunur, aranır. Ben de, yazdıklarımı bir iki kişi okumasın da sonuna kadar çok kişi okusun diye çabalıyorum. Ne yapıp, ne edip, dış yönüm açık ve sığ, içim kapalı ve derin olsun da çoğunluğu azınlığa bağlayan köprülerden biri olayım, geçsinler amacını güdüyorum. Kısacası, onun masasında bulmadık şu anlatacağım yazıları. Bu arada onun kim olduğu da biraz çıkacak ortaya.</p>
<p class="calibre1">O, niçin öldüğünü anlatmak için yazmış. Niçin yaşadığını hiç anlatmamıştı. Olsa olsa niçin yaşayamadığını araştıran bir kişi idi bence O.</p>
<p class="calibre1">Adı-madı yoktu.</p>
<p class="calibre1">* * *</p>
<p class="calibre1">Bir gün</p>
<p class="calibre1">Ben yalan söyleyeceğim. Söyleyeceğim ama o zaman herkesin yalan söyleyebildiğini düşünüp çıldırmaktan kurtulamayacağım.</p>
<p class="calibre1">Ben yalan söylemedikçe, başka yalan söylemeyenler de vardır, diyeceğim kendime. Böyle dedikçe avunacağım. Oysa ki herkes yalan söylüyor. Bunu biliyorum.</p>
<p class="calibre1">* * *</p>
<p class="calibre1">Bir gece</p>
<p class="calibre1">Aya gidilecek. Ay'ıgözden çıkarmalı artık. O babadan kalma konağı elden çıkarmaya düşkünlük sebep olmuştu. O babadan kalma ay'ı insan aklının yüceliği istimlâk etti. Benim hissemi düşünen olmadı. Düşkün aile, ahlâkça da düşmüş meğer. Zavallı babam.</p>
<p class="calibre1">* * *</p>
<p class="calibre1">Sonraki gün</p>
<p class="calibre1">İlerleyelim de ne olursa olsun. Savaş mı dediniz. O çok eski bir usul. İnsanlar o kadar çok ki. Onları ikiye bile ayırmak şu yeryüzünde imkânsız artık. Yalnız savaşda insanların birbirini öldürdüğü o devirler insanlığın geri çağları. Barışta zaman tatsız geçiyordu. Daha iyi olalım diye düşünelim, onun yollarını araştıralım. Sonra, niçin daha iyi olamayoruzları düşünmekten yol araştırmaya vakit kalmadı. Birkaç deli tutuyor dünyayı. Yoksa barışla savaş neredeyse birleşik cumhuriyetlerini kuracaklar.</p>
<p class="calibre1">Şimdi içerdekiler ve dışardakiler var. Masallar tükeniyor.</p>
<p class="calibre1">* * *</p>
<p class="calibre1">Dışarıdan yemek getirmeyiniz. İçeriden götürünüz. Dışarıdan şarkı söylemek yasaktır. İçinizden söyleyiniz. Oxford'da bir şey öğretilmez. Cambridge'de bir şey öğrenilmez.</p>
<p class="calibre1">Bir yer var biliyorum, söylemeyeceğim.</p>
<p class="calibre1">Burası, sıkıldım artık; oraya gideceğim. Orada aynı lâfın tekrarı.</p>
<p class="calibre1">Kuyruğa giriniz, bu şehirdir, büyük olan. Göze giriniz bu okuldur, küçük olan. (Hayatta sakın göze gözükmeyiniz. Göze batarsınız, gözünüzü oyacaklarını söyleyenleri duyarsınız. Göze girmeyiniz, göze gelirsiniz.)</p>
<p class="calibre1">* * *</p>
<p class="calibre1">Okul sizi birinci sınıfta başlatır, son sınıfta bırakır. Hayat son sınıftan alır. Sırasıyla bir sürü:</p>
<p class="calibre1">Terzi; tüccar-terzi; Birinci sınıf tüccar terzi Birinci sınıf tüccar terzi C Birinci sınıf tüccar terzi B Birinci sınıf tüccar terzi A.</p>
<p class="calibre1">Berberiniz üçüncü sınıfsa bekleyeni birinci sınıf olsun. Doktorunuz mütehassıstır belki ama birinci sınıf mütehassıslardan şaşmayınız.</p>
<p class="calibre1">Cenazenizin iyi muamele görmesini isterseniz para biriktiriniz. Yaşarken o size çok lâzım olan paradan biriktiriniz. Ölünce daha çok lâzımdır.</p>
<p class="calibre1">Sonsöz: Okullar sınıf sınıftır. Numaranız vardır, sorulunca söylersiniz.</p>
<p class="calibre1">Hayat sınıf sınıftır. Numaranız yoktur, numaranızı yaparsınız. Okulda numaralanır, numara alır geçersiniz. Hayatta numara yapar geçersiniz. Yani geçinirsiniz.</p>
<p class="calibre1">* * *</p>
<p class="calibre1">Bunlar hep unutmamak için. Bu göz yoluyla sinirlerinizi yıpratan uygarlık. Bu soyunmalar, bu neonlar, bu flüor gazının yanan esansları. Bu televizyonlar, bu teleksler, bu telefotolar. Bu teller, bu yeraltından gitmesi gerektiği halde başınızın üzerinden geçen elektrikler, kablolar. Tabiatın gösterdiği yol, ağacın meyvası topraktaki köklerindendir. Bu kadar yeter.</p>
<p class="calibre1">* * *</p>
<p class="calibre1">Çocuktum yat derlerdi, uyumamak !ç!n çırpınıp dururdum. Şimdi uyandım uyanmak için çırpınıyorum. Artık çocuk değilim demek. Çünkü artık bana uyuma diyen birisi yok. Kendime uyuma diyen ben varım. Ben. Bizden başladım. Bana geldim. Şimdilik merhaba ölüm.</p>
<p class="calibre1">* * *</p>
<p class="calibre1">Benim içtiğim cıgara 6 santimetre 7 milimdir. Sağ gözüm milimetreleri seçmemeye başladı. Sol gözüme yardım olsun diye yazıp bırakayım dedim. Asıl milimetreler bana şimdi lâzım. Cıgaranın 6 santiminden fazla o 7 milimini seviyorum. Çünkü benden uzaklaşan o.</p>
<p class="calibre1">* * *</p>
<p class="calibre1">Hatırlamak; yeniden ele almak.. Unutmak, hatırlamaya yer açmak içindir. Uykularla işbirliği eden yorgunluk. Unutmamak ölüm. Merhaba ölüm. Unutamıyorum. Benim gururum, kahramanlığım bu; unutmamak.</p>
<p class="calibre1">* * *</p>
<p class="calibre1">Ben sizi bir yerden tanıyorum. Doğru söyledin. Sen beni bir yerden tanıyorsun. Ben seni hiçbir yerden tanımıyorum. Bir zaman var. Ben seni bu zamandan tanıyacağım artık. Kızdırırsan hiç belli etmem. Ben terbiyeli bir insanım. Seni tanımamazlığa gelirim. Sıkışırsam seninle gizli gizli alay ederek konuşurum. Çaktırmadan seni harcarım. Göğsüm kabarır. Gururum nezaketimin altındadır. Ezilmiştir. Yuttururum. Her şeyin bir üslûbu vardır. Adam öldürmenin bile. Ayıp değil mi sana. Niye küfür ediyorsun? Başkaları küfür eder.. Peki onlar adam değil mi? Terbiyeli, yetişkin olamazlar mı onlar? Küfür ettiler diye ölsünler mi?</p>
<p class="calibre1">On liranın üstünde dimdik ayakta duran yüz liranın üstünde yan gelir yatar. Bin lira sonsuz bir saadettir. Aslında bir işe yaramaz. Geçici bir ahlâksızlıktır.</p>
<p class="calibre1"><a id="bookmark5"></a><span class="calibre3">Bir Oyun Oynanacaktı</span></p>
<p class="calibre1">Tıpış-tıpış geliyorlardı. Kimi evinden, kimi işinden, kimi de can sıkıntısından..</p>
<p class="calibre1">Kimi eşiyle buluşmuş geliyor, kimi eşinden kaçmış geliyordu.</p>
<p class="calibre1">Elleriyle sevişerek gelenler de vardı, gözleriyle sevişerek gelenler de..</p>
<p class="calibre1">Boyları uyuşuk olanlar, huyları uyuşuk olanlar, renkleri uyuşuk olanlar da gelmekteydi, uyuşuk olmayanlar da..</p>
<p class="calibre1">Oyunun konusunu önceden biraz bilenler de vardı, önceden bilenlerden duyanlar da vardı. Bir de hiçbir şey bilmeden gelenler vardı; oradan geçerken duymuşlardı.</p>
<p class="calibre1">Oyun salonu boşluğunu azaltıyordu: Çağrılı gelenler ön sıralara, çok para verenler ön sıralara, oyunu görmesi istenenler ön sıralara, gazetelerde yazacaklar ön sıralara, oyuncu ana-babaları ön sıralara, açık-gözler ön sıralara, gözlüklü tanıdıklar ön sıralara, uzaktan göremeyenler ön sıralara..</p>
<p class="calibre1">Doğru yerlerini almaktaydılar.</p>
<p class="calibre1">Eleştirmenlerle, eleştirmeciler de ön sıralara.</p>
<p class="calibre1">Yakından görmesi gerekenler, yakından görmesi istenenler, yakından görmeyince anlamayanlar da ön sıraları alıyorlardı.</p>
<p class="calibre1">Büyükler ve saygıdeğerler de ön sıralara idi.</p>
<p class="calibre1">Bir de, ön sıralara kadınlar alınıyordu..</p>
<p class="calibre1">Onların kadınları, kendi saçlarını değiştirmiş, büyütmüş, çoğaltmış, parlatmış, boyamış kadınlar... Saçlarıyla oynamış, saçlarıyla oynatmış, saçlarını onaylamış kadınlar.. Çok azı tanınmış, çok çoku tanınmamış kadınlar. Şimdiye kadar anlamaları istendiği için oraya buraya taşınmış ama gene de anlamamış kadınlar. ..</p>
<p class="calibre1">Kimi yatmış anlamış, kimi yatmış anlamamış kadınlar. Yatmamış dağıtmış kadınlar.</p>
<p class="calibre1">Yüzlerini önlerine doğrudan çok, yanlarına ve arkalarına doğru hazırlamış, kafalarını boyunlarına ve enselerine göre ayarlamış kadınlar...</p>
<p class="calibre1">Ön sıralarda serpme yayılıyorlardı.</p>
<p class="calibre1">Ön sıralar sıkıştırılmış, belki de gerilmişti. Olsa-olsa ölçüsü ile şöyle bir bakıp geometrik oranlama yaparak kestirdim.. Sekiz bin kadar vardı ön sıraları tutanlar, tutturanlar.</p>
<p class="calibre1">İki bin kadar da, ön sıra sayılır sananlar ya da sandıranlarla on bini tutuyordu bunlar.</p>
<p class="calibre1">Bir oyun oynanacaktı. Orta ve arka sıralara geçmeden oyundan söz etmeli burada bence.</p>
<p class="calibre1">Bundan önce, orta sıraları biraz anlatmalı. Orta sıraların toplam tutarı 25-30 bin kadardır. Bunların ödediği para ön sıralardaki ödememişlerle, ödemeyeceklerin açığını kapatacak kadardır. Adam başı beş lira ile on lira arasında değişen bir para öderler bunlar. Adam başı olmayıp da yer başı ödeyenler için de bu değişmez.</p>
<p class="calibre1">Bir oyun oynanacak. Bu oyun..</p>
<p class="calibre1">Orta sıralar üzerine bu kadar bilgi az sayılmaz ama yetmez sanırım.</p>
<p class="calibre1">Orta sıralara biraz daha kendime yakın kişiler gelir. İçlerinde ön sıra özlemcileri de vardır, göze batmak istemeyip ne ön ne son deyen ürkek, kendi halinde kişiler de vardır.</p>
<p class="calibre1">Orta sıralar burada biter. Son sıralar, daha doğrusu arka sıralar, ön ve orta sıraların toplamından fazla tutar. Tümü, yüz bin falandır bunların. Yüz bin kişiye bir oyun da iyi oyun sayılır.</p>
<p class="calibre1">İşte oynanacak oyun böyle yüz binlik oyunlardan.</p>
<p class="calibre1">Bu oyun...</p>
<p class="calibre1">Bu oyunun konusunu anlatmayacağım.</p>
<p class="calibre1"><a id="bookmark6"></a><span class="calibre3">Artık O O Değil*</span></p>
<p class="calibre1">Bir gece, artık büyüklüğümü herkese söyleyecek durumdayım dedi, kendine.</p>
<p class="calibre1">Alaylara, anlamayışlara, çekemeyişlere, haksızlıklara, karşı koyacak duruma geldiğini biliyordu.</p>
<p class="calibre1">Hiçbir şey, onu bunu ilân etmekten alıkoyamazdı artık.</p>
<p class="calibre1">Büyüklüğünü göstermek eski ahlâkın eski insanlarına göre doğruydu, o da bir belki ile doğruydu.</p>
<p class="calibre1">Yeni çığır kesinlikle kendisinden taşacak insanlar bunu yavaş yavaş sezeceklerdi. Eski ahlâkın saygısız yolu, yapmacık kalıyordu.</p>
<p class="calibre1">Eser ile beraber söylemek. Tam bu. Göze bunu kolay alamayan törelerin rahatlığı içinde sıcak idi, ucuz ısınıyordu.</p>
<p class="calibre1">Üşümesini bildiği halde dışarıya çıkmaktan korkmamak. Büyüklüğün ilk adımını o böyle attı.</p>
<p class="calibre1">Şimdi ona o denildiğinde kimse anlayamaz. Çünkü o zaman o o idi/o'ydu. Artık o o değil. O kadar yalnız şimdi o. O kadar tek. O kadar ayrı, o kadar dışarıda, kimsesiz, acılı ve susuk. Yeni ölçülerin adı onun adının parçalanıp dağılmasıyla bulundu.</p>
<p class="calibre1">Bir bulsam da acısam.</p>
<p class="calibre1"><a id="bookmark7"></a><span class="calibre3">Köprüler</span></p>
<p class="calibre1">Köprü insanîn ah/iikîm bozan</p>
<p class="calibre1">bw/wş/ardan biridir.....</p>
<p class="calibre1">Yuvarlağın Köşeleri - <sup class="calibre5">Ö</sup>zdemir Asaf</p>
<p class="calibre1">Geçemeyeceğin köprüyü yapma, yapamayacağın köprüyü geçme. Köprüye gidemeyeceksen gidemeyeceğini köprüleme. Sulaya-mayacağın çiçekleri sevme, sevemeyeceğin sulamaları çiçekle-yemezsin/ neden gübre kullanılır toprak zayıf olunca/ neden küfür kullanılır adam zayıf olunca/ Ne kullanılır adam şişman olunca/ Önce adam olup olmadığı önemlidir adamın sonra şişmanlığı zayıflığı ele alınır./ Adam değilse bir adam/ adam olmayan bir adam adam olamaz başka şey olur/ ne olur/ ne bileyim ben ne olur/ Ben adam olmayanlarla uğraşmıyorum/ benim işim gücüm var/ ben şey değilim/</p>
<p class="calibre1">Bu kadar yıl çıka çıka bu mu çıktı/ Bunu deyen kim/ Bu kadar yıl çıka çıka o çıkarsa bu neye çıkmasın</p>
<p class="calibre1">Akşam yine akşam yine akşam Göllerde bu dem bir kamış olsam</p>
<p class="calibre1">(A. Haşim)</p>
<p class="calibre1">İnsan kamış olur mu efendim/ İnsan odun olur da neden kamış olmaz/</p>
<p class="calibre1"><a id="bookmark8"></a><span class="calibre3">Bademcik Üstüne</span></p>
<p class="calibre1">Bademcik üstüne bir sürü hastalık ve bir sürü de korku vardır. Bir de bademcik üstüne bir sürü paralar döner. Ben senin bademciklerini alacağım. Sen benim hiçbir şeyciklerimi alamazsın.</p>
<p class="calibre1">Niye bademciklerini aldırmıyorsun? Pardösüm eski olduğu için. Pardösün niye eski? Bademciklerim var diye eski./ Bademcik dedim de aklıma geldi.</p>
<p class="calibre1">İçkilerden ne içersin? Ne verirlerse. Vermezlerse ne içersin? Düşünürüm. Ne içeceğini mi düşünürsün? Hayır niye içmiyorum diye düşünürüm.</p>
<p class="calibre1">Biz eskiden yeni çocuklardık. Artık eski çocuğuz. Daha çoktuk o zaman bilmezdik. Şimdi biliyoruz ki sütler eski sütler değil. Pastörden önce pastörize yapmak var mı?</p>
<p class="calibre1">Bu ceketin kolu bana kısa geldi. Kolunu uzat. Ben kısa geldi diyorum. Öyleyse kolunu kes. Ceketin kolu mu? Hayır uzun kolu kes, cekete ekle, kenarına rıhtım yap gemileryanaşsın. Ama giden gemiler değil. Gelen gemiler yanaşsın. Gidenler rıhtımla gitsin gemi kalsın. Arama tarama var. Gemiler eller yukarı.</p>
<p class="calibre1"><a id="bookmark9"></a><span class="calibre3">Bana Yazmadığınız Mektup Efendim. Söylemediğiniz Kanılarınız, Gözleriniz, Arkamdaki Gözleriniz</span></p>
<p class="calibre1">Kötülük, ne kadar varsa bende. Yanlış adım, fakat düşünce benim, baştan başa benim. Hiç doğru söylemedim. Aldatmak bence kolay. Herkesi aldatıyorum ben. Ben aldatırım insanları. Yıkıcı davranışlarım, yıkıcı düşüncelerimden geliyor insanlara doğru acıma duymadan ilerliyor, gidiyor, önüne kim çıkarsa onu deliyor, eziyor geçiyor. Önüne ne gelirse onu.</p>
<p class="calibre1">İçimden hiç beyaz bir köşe çıkmadı. Gözlerimde bir ışık gören olmadı. Olmayacak. Olmaz da. Gülerek uyutur, sever görünerek lekelerim. Ne olurdu bir tek doğru olsa bende. Tesadüfen bile olsaydı. İnsanlık ne kadar çıkmışsa ben o kadar inmişim. Bir insan öldürmek isteyenler benden daha uygununu bulamazlar.</p>
<p class="calibre1">(Buraya bir mükâleme)</p>
<p class="calibre1">Bir karanlıkta olsa. Bir uçurum olsa. Dağbaşı olsa. Ben uçurumun kapağında olsam. Siz de oralarda olsanız. Sizin oralarda olduğunuzu kimse bilmese. Sizi kimse görmeyecek olsa. Sizi kimse görmese. Bunu bilseniz. Beni öyle görseniz. Beni itiverse-niz. İtseniz. Beni uçuruma itersiniz. Biliyorum itersiniz. Çekinmeden itersiniz. Kimden çekineceksiniz. İstediğiniz.</p>
<p class="calibre1">Yok. Yok. Bubana çokiyi. Ama sizeçok ağır. Unutamazsınız. Uykularınız kaçar. Vicdan durmaz, konuşur. Bana çok iyi olan bu sonra size çok ağır vurur.</p>
<p class="calibre1">Beni uçuruma başkası itse. En iyisi ben kendimi atsam. Ya da ayağım kaysa, bir kayaya takılsa, ben kendim düşsem.</p>
<p class="calibre1">Öldüğümü değil, benim öldüğümü duysanız. Rahat bir nefes alacaksınız biliyorum. Söylemediniz. Ama ben biliyorum. Belirtmediniz. Daha fazlasını yaptınız. Saklamaya çalıştınız. Onun için iyice anladım. Saklamaya çalıştınız.</p>
<p class="calibre1">İşte böyle efendim, benim için beslediğiniz düşünceler. Hepsi bu kadar değil, sizi rahatsız etmemek için kısaca dokundum geçtim. Siz de hepsini bildiğiniz için teker teker sıralamadım. Ölmesi için benden uygununu, size hiç kötü bir şey yapmamış bu benden uygununu gösteremezsiniz, tanıdıklarınız ve tanımadıklarınız arasında. İçinde demedim, arasında dedim. Çünkü ben ne tanıdığınız ne de tanımadığınızım. Tanımak istemediniz, tanımadınız. Biraz biliyorsunuz diye tanımadığınız da sayılmam. İşte böyle efendim.</p>
<p class="calibre1"><span class="calibre3">Cevap:</span></p>
<p class="calibre1">Bir gün sonra.</p>
<p class="calibre1">Benim mektubumu siz yazmışsınız. Doğru yazmışsınız. Korkular duyarak okudum. Gece korkular duyarak uyuyamadım. (Ben) sizin için öyle düşündüğümü biliyorum. Ama o kadar düşündüğümü bilmiyordum. Evet, istemiştim. Artık istemiyorum. Ölmeyiniz. Benim rahat yaşamamı ancak ölmemekle sağlarsınız. Yaşayınız. Benim utanmamı kendimin sınırlarını bilmediğim için sizden öğrendiğim için utanmamı yaşamakla sağlarsınız. Yaşayınız.</p>
<p class="calibre1"><span class="calibre3">Cevap:</span></p>
<p class="calibre1">Bir gün sonra.</p>
<p class="calibre1">Büyük bir dönüş anlatan cevabınızı aldım. Ölmeyeceğime dair söz veremeyeceğim için üzgünüm. Öleceğim efendim, sizin gibi, bildikleriniz gibi öleceğim. Ama sonunda.</p>
<p class="calibre1">Yaşamaya gelince. Sayenizde, daha başka birkaç kişinin sayesinde onu biraz anlamaya çalıştım.</p>
<p class="calibre1">Gözleriniz, arkamdaki gözleriniz olmazsa, yaşamak kırıcı olmaz. Gözleriniz, gözlerime bakan gözleriniz olsun, gözlerim gözlerinize bakan gözlerimdir.</p>
<p class="calibre1"><a id="bookmark10"></a><span class="calibre3">Canbaz</span></p>
<p class="calibre1">Senin yanında bir hikâye istediler. Seni daha iyi anlamak için. Seni kolay anlatmak için. Seni süslemek için. En sonra sana acımaları için senin yanında bir hikâye olsun istediler. Seni bütün-cene unutmak istemeyorlardı. Ama isteyorlardı ki senin yanında olaylar bulunsun. Öyle daha sıcak oluyor gibiydiler. O zaman seninle ısınıyorlardı. Ne bileyim, öylelikle daha üstünkörü ama daha kolay oluyordun sen.</p>
<p class="calibre1">Ben.. Bana gelince.. Ben onların bu isteklerini karşılamadım. Yani senin yanına hikâye tutamakları koymadım. Seni küçümsemedim. Üstelik daha da karşı geldim onlara. Senin çevrende birikmiş hikâyeleri silmek için davranışlar yaptım. Sildim mi! Ne gezer! Bunu kimse başaramazdı.</p>
<p class="calibre1">Ben ne yaptım?</p>
<p class="calibre1">Seni, bütün eskilikleriyle saran <span class="calibre3">melodramatik dumanın sararmış kalınlığını süzdüm.</span></p>
<p class="calibre1">Sen benim şu son cümlemdeki edebiyatın içinde gibiydin bence. İçin kan ağlarken tellerin üzerinde ekmek parası toplu-yordun sanki. O zaman o paraları o tellere hangi gevezeler dizmişti acaba. Bunu kimse bilmiyor. Sonra, sen o paraları ne zaman toplardın? Bunu da kimse görmemiş.</p>
<p class="calibre1">Neden gülümser gibisin şimdi. Evet onlara karşı çıkmak senin işin değildi. Onu da sen yapsaydın bana da tellere çıkmak sırası gelirdi.</p>
<p class="calibre1">Çok böyle yaptık. Edebiyatçı tellere tırmandı, canbaz elinde kalem ortalıklarda dolaştı. Ekmekçi toprağa demir ekti. Demirci denizi doldurup bahçe yaptı.</p>
<p class="calibre1">Ben ağzı açık, senin telinin altında üstüm tozlanmasın da ne olursa olsun gibilerden eğreti dururken. Sen telde eğreti, kamyoncu yalanlarını kuşbakışı adam görüşü görürken.. Falan, falan..</p>
<p class="calibre1">Yani, yukarıda neler oluyorken aşağıda neler oluyordu. Bunu tekrar etmeden geçemeyeceğim. Yukarıda bir şeyler olurken aşağıda da bir şeyler olur.</p>
<p class="calibre1">Telde duran çarşıda pazarda haydi-haydi dururdu. Çorap satamaz mıydın. Arpacı gibi apartman yaptıramaz mıydın. İnce bir soyadı alır kalın bir odun alamaz mıydın.</p>
<p class="calibre1">Bilmem neler çarşısındaki yazıhanende bir sürü faydasızlık zararı müstehliklerini karşına alıp:</p>
<p class="calibre1">— Dünya ne oldu be. Yüz elli lira veriyorum gene de bir adam bulamıyorum. Yüzzzz ellli liraa. Gâtip canım. Bir gâtip.</p>
<p class="calibre1">Diye hiç utanıp kızarmadan bağıramaz mıydın. İnce bir soyadı alır kalın bir odun olamaz mıydın.</p>
<p class="calibre1">Bundan önceki kâtip, evine yolladığın sepetteki yumurtalardan dördünü kırdığı için, kesintiye uğramış. Ay sonunda, çıkacağını söylediğinde:</p>
<p class="calibre1">— Nankör..</p>
<p class="calibre1">Olmuşdu.</p>
<p class="calibre1">Sen bunlara karışamaz mıydın. Hayır, karışamazdın.</p>
<p class="calibre1">Sen, bunlara karışmadın ama.</p>
<p class="calibre1">* * *</p>
<p class="calibre1">Benim gülmem canımın sıkıntısıdır.</p>
<p class="calibre1">* * *</p>
<p class="calibre1">Ben senin içindeki öyküyü aradım, ararken içine öykü koydum.</p>
<p class="calibre1"><a id="bookmark11"></a><span class="calibre3">Kırılmadık Bir Şey Kalmadı*</span></p>
<p class="calibre1">İçinde su olduğu sanılan bir fıçıyı çeken adı belirsiz bir hayvan, kapalı kalmış bir dükkânda kapalı kalmış. Bunu iki gün sonra anladıkları zaman, hemen dükkânın kapısını kırıp içeri girmişler.</p>
<p class="calibre1">Bütün bunlar oluncaya kadar ben orada değildim. Anlattılar. Ben, çağırdıkları doktor geldiğinden ötesini gördüm. Adamı aradılar, bulamadılar.</p>
<p class="calibre1">Vitrinde, yukarıda anlattığım şeyleri görürken.</p>
<p class="calibre1">Yere doğru sönmüş adı belirsiz kahverengi hayvan bana sorulursa bir kaplanı andırıyordu. Yalnız, kaplana göre rengi koyu, bedeni de yuvarlaktı. Biri geldi, kim olduğunu şimdi söyleyemem. Ne hatırlarım, ne bakdım, ne de gördüm. Hayvan ölmüş dedi. Ölmüş dediği hayvan, ben ayakta yere doğru baktığımda bir karıştan fazla iki karıştan az bir uzunluk ölçüsü içinde ölmüş oluyordu.</p>
<p class="calibre1">Haydi çıkın tamam dediler. Apar topar çıkarıldık. Dükkân, köşede bir eski evin deniz yönüne doğru olan yanındaydı. Eski ev onarım durumundaydı. Birinci katını taş kaplayorlardı. Kazılmış sıvaların altında gözüken yerlerde sarı motifler vardı. Bu motifler çıkarılsa, kaplanacak taşlardan daha değerli bir yüz çıkar diye düşündüm. Ama evin sahipleri onu kazıtacak, o motifleri çıkartacak kadar ruh zengini değillerdi. Onların zenginliği taşla örtecek kadardı.</p>
<p class="calibre1">Deniz kıyısına doğru yürüdüm. Vitrini düşünmeye başlamışım. Fıçıyı gördümdü. Sağ yanda bir şeyler daha vardı, bakmamışım.</p>
<p class="calibre1">Kaplana benzeyen hayvanın yanı başında, yere düşmüş bir kuş vardı. Besbelli fıçı taşınırken hayvanın üstündeymiş, yere düşmüş. Boynundaki süs zincirinin ucunda küçük bir süs tabancası vardı. Ki tabancanın namlusu bir çalgının üfleme ağzı idi. Tabanca biçiminde bir düdüktü kuşun boynunda taşıdığı. Bir de yanında yere düşmüş küçük bir boru vardı. Masal borularının eşiydi. Onu çalıyor olmalıydı o kuş, fıçı taşınırken onu taşıyan hayvana. Kuş düşerken o da düşmüşdü.</p>
<p class="calibre1">Deniz kıyısında adamlar vardı, ama görmüyordum.</p>
<p class="calibre1">Bir masanın kenarına oturdum. Sırtım denize dönük içki iç-dim. Denize doğru bir duvar iniyordu sağımdan.</p>
<p class="calibre1">Bir insan gelip, üzerine bana doğru oturmuş, bana bakıyordu, onu sezdiğimde. Ben içkime devam ettim. Küçük kadehlerle içiyordum. Rakıydı. Tam karşıma biri gelip oturdu. Benimle bir şeyler konuşdu. Ben de ona bir şeyler söylemedim değil. Ama sorulsa neler konuşulduğunu anlatamam, uydururum. O gitti. Ben rakıya devam ediyordum.</p>
<p class="calibre1">Duvarda oturan insan indi. Yürüdü. Yanıma geldi. Bir kadındı. Az önce oturulan yere oturdu. İki kadeh içki içti. Ben kadına olanları anlattım. Kuşa kadar anlattım:</p>
<p class="calibre1">— Kuşun yanında bir... Bir de yere düşmüş küçük bir boru vardı. Masal borularının eşiydi. Onu çalıyor olmalıydı o kuş. Kuş düşerken o da düşmüşdü...</p>
<p class="calibre1">Kuş güvercin boyunda, ama güvercinden zorlu görünen, kirli yeşil, sert kanatlı ve tüylü idi. Pek iyi, o kuşa kimse bakmadı ki, dedim birdenbire. Gidip seninle bakalım mı dedim. Elimi tuttu, ayağa kalkdı.</p>
<p class="calibre1">— Ama dedi, senin anlattığından bu yana iki gün geçmiş. Gene de bakalım istersen. Hemen yürüdük. İçeri girdim. Kuşu aldım. Borusunu da aldım. Boru iyice ölmüşdü. Kuşun yüzüne hızla bir üfledim. Kuş ellerimdeydi. Bir daha üfledim. Kuşu çevirdim yere koydum. Kuş başını oynattı. Ayağa kalkdı. Bana bakdı. Boynuna doğru başını büküp, zincirin ucundaki tabanca çalgının ucunu tuttu, kaldırdı. Uzun, tek sesli bir çalgı sesi çekti. Bıraktı. Tabanca zincirin ucunda boynunda sallanıyordu. Can sallantısı idi bu. Kuş vardı artık.</p>
<p class="calibre1">Üçümüz, ikimizin eski yerimize döndük. Masaya oturduk biz. Kuş gezinip duruyordu oralarda. Arada bir yakınımızdan geçiyordu.</p>
<p class="calibre1">Kadın, bana kalk dedi. Biz de gezinelim. Adamlar var dedim, hiç oralı olmadı. Elimi tuttu. Birkaç adım attım. Yer yam-rı yumruydu. Bir adımımda aldığım basma ölçümü öbüründe bulamayordum. Başka bir adımımda bulduğum dengeyi ondan sonrakinde sağlayamayordum.</p>
<p class="calibre1">Kadına:</p>
<p class="calibre1">— Başım dönmeyor dedim. Dönüyor gibiydi oysa. Yerlerin bana yamrı yumru geldiğini söylemedim. Yer sallanıyor dedim. Hiç oralı olmadı. Beni sen iteleyorsun dedim. Gülümsedi. Boş ver der gibi idi. Daha doğrusu boş verir gibiydi çevreye. Yalpa-layorduk. Saklanacak gibi değildi. Büyük bir masaya dayandım. Masa devrilmeye başladı. Yarıda durdu. Beni de tuttu. Ben de sırtüstü düşmekden kurtuldum.</p>
<p class="calibre1">Bir duvara dayandı kaldı sandım. Döndüm baktım. Hiçbir yere dayanmış değildi. Yarı eğik duruyordu. Masanın üstü doluydu. Düşeceklerin sesini bekledim. Hiçbir şey düşmedi.</p>
<p class="calibre1">Masama oturmuş olan adam karşımdaydı. Bir şeyler söyle-yordu. Ben ona sordum dedi bana. Ne sordun dedim.</p>
<p class="calibre1">Ona söylemiş ki ben onu seviyormuşum. O seni seviyor demiş. O da ona biliyorum demiş. Nereden biliyorsun, belki bunu o bile bilmeyor demiş. O, ben biliyorum demiş gene.</p>
<p class="calibre1">Keşke adam bunları söyler söylemez hemen gitmeseydi de ben ona ne cevap vereceğimi öğrenmiş olsaydım ve şimdi buraya yazsaydım.</p>
<p class="calibre1">Bana döndü:</p>
<p class="calibre1">— Sen onu seviyorsun, dedi.</p>
<p class="calibre1">Bir şey dememe kalmadan adam gitti. Bir şey söyleyeme-dim. Söyleseydim ne derdim acaba. Ben kuşa baktım yoktu. Kadın, ufak bir kadındı. Hiç belli olmayacak bir kadındı. Ama yakınına gelince insanı bir yerinden vuracak bir kadındı. Daha önce hiç görmemişdim. Aramam bulmak için. Bulunmaz da. Belki de yokdur. Ama isterim olmasını.</p>
<p class="calibre1">O dükkânı başkası tuttu. Ev taşlarla kaplandı. Taşlar düşme-y, ■ kırılmaya başladı bile. Deniz evden uzaklara gitti.</p>
<p class="calibre1">Yapacak çok işim var. Eskiden de vardı. Başlananlar vardı. Bitenler oluyordu. Yeni yeni işler vardı. Şimdi yapılacak çok işim var.. Biteceklerini sanmayorum. Yeni yeni işler olsun iste-meyorum. Bendekiler bitmeyecek gibi. Gerçekde bitmeyecek biliyorum. Oralardan, buralardan geçiyorum. Oralara buralara gidiyorum. İçki içiyorum. Uyunmayacak zamanlarda uyuyor, uyunacak zamanlarda uyuyamayorum.</p>
<p class="calibre1">Eskiden kızardım. Daha çok konuşurdum. Gülerdim. Gülümserdim. Beklerdim. Umardım. Yaşama sevincimi yitirmedim ama, kızmayorum artık. Daha az konuşuyorum.</p>
<p class="calibre1">Su taşıyan hayvan yok. Fıçı kim bilir ne oldu. Dükkân ve ev orada. Kuş bir daha görünmedi. Benzerini de zaten hiç önceden görmemişdim. Sonra da görmedim.</p>
<p class="calibre1">Eskiden, anıyorum da bunun gibi şeyler olsun derdim. Olursa gene olsun derim. Olmayınca düşlerdim, gene düşlerdim. Şimdi artık istemem gene olmasını.</p>
<p class="calibre1">Bunların hepsi oldu. Uydurma hiçbir yeri yok. Daha da çoğu oldu. Ben yalınladım ve özetledim.</p>
<p class="calibre1">Kuşu sanırım görüyorumdur. Ama tanımıyorum galiba. Belki o da beni görüyordur. Ama gelmeyordur yanıma. Belki de göstermeyordur kendisini.</p>
<p class="calibre1">(Gözle görülen) ev var, dükkân var, deniz kenarı orada duruyor. Şimdi çok bozuldu. Bir de o deniz kenarındaki rakı. Kaplan ölmüşdü. O fıçı yok. Kuş, görünmeyor. O küçük kadın, o baş dönmesi, o yer sallanması yok.</p>
<p class="calibre1">Yalnız geçenlerde bir masaya çarptım. Duvara doğru kaykıldı ama gene de devrildi. Üstünde ne varsa, tümü de yerlere döküldü. Kırılmadık bir şey kalmadı.</p>
<p class="calibre1"><a id="bookmark12"></a><span class="calibre3">Aynı - Bir Ayrı - Bir'e*</span></p>
<p class="calibre1">Bir kişi aralarında konuşuyorlardı. Aynı-bir Ayrı-bir'e, sen, dedi, bir yarışmaya girsen, sana sorulan birçok soruları bilsen de doğum tarihini bilmesen ya da yanlış söylesen utanır mısın?</p>
<p class="calibre1">— Hayır. Aksine, bana utanarak bakması gerekeni ararım.</p>
<p class="calibre1">— Anlamadım daha doğrusu yetişemedim.</p>
<p class="calibre1">— Ben, bana doğum tarihimi yanlış belletenin utanması gerektiğine onları inandırırım kolayca. Ben bana söylenenleri unutmam. Öğretilenleri ise hatırlamaya çalışırım. Zekâm da buna çokluk yetiyor. Bana doğum tarihimi, benim doğumumu görenler ve bilenler söylemiştir. Ben doğumumu görmüş ve anlamış, bir insan değilim ki. Hem böylesine bir doğan daha yok. Ben, doğumlarını gördüklerime karşı, doğum tarihlerini bana sorarlarsa söylemek sorumluluğunu taşırım. Benim kendilerine doğum tarihlerini öğrettiklerimden biri böyle bir yarışmada doğru cevap veremezse ben utanırım, o değil. Onun için de ben kendi doğumumda tarih yanlışı yapanları sorumlu tutarım. Şimdi anladın mı? Yetiştin mi?</p>
<p class="calibre1">— Evet.</p>
<p class="calibre1">— Ben de seni öyle bir yarışmada düşünüyorum. Sen de önceki soruları biliyorsun. Ölüm tarihini soruyorlar. Ne cevap verirsin?</p>
<p class="calibre1">— Ölüm tarihim senin düşüncene göre benim bileceğim bir şeydir. Zira benim görebileceğim bir şeydir.</p>
<p class="calibre1">— Evet, çünkü, zamanın ölçülmüş ve kullandığımız hızı bizim insan olarak görme, bilme ve düşünme hızımızın içindedir.</p>
<p class="calibre1">Onun için onu tespit edebilirsin de ondan.</p>
<p class="calibre1">— Şu da var. Yalnız o kadar değil. Bir kere yanılmamak yani ölmek benim elimde olan bir şeydir. Yanılırsam, utanacak benimdir.</p>
<p class="calibre1">Sonra gördüğüm, görebileceğim bir şeydir.</p>
<p class="calibre1">Görebileceğim şeyi bildiklerime dayanarak çıkarabilirim.</p>
<p class="calibre1">YAHUT ŞÖYLE YAZILAR</p>
<p class="calibre1">Bana doğum tarihimi sordular.</p>
<p class="calibre1">Şöyle şöyle dedim. Yanlışmış. İsbat ettiler, bilememişim. Güldüler.</p>
<p class="calibre1">Onlara izah ettim.</p>
<p class="calibre1">Doğru buldular, güldükleri için özür dilediler.</p>
<p class="calibre1">Bana da şöyle bir şey oldu.</p>
<p class="calibre1">Ölüm tarihim:</p>
<p class="calibre1">Bildim şaşırdılar.</p>
<p class="calibre1">Onlara izah ettim. Doğru buldular. Şaşırdıkları için utandı-</p>
<p class="calibre1"><a id="bookmark13"></a><span class="calibre3">Aşk - Arzu*</span></p>
<p class="calibre1">Bir çiviyi ikiye bölsen anlamca ve kavramca o iki çivi olmaz. Ama uygulamada iki çivi yerine geçer.</p>
<p class="calibre1">Çalışmada tembel, yaşamada da tembelse o kişi tembeldir.</p>
<p class="calibre1">Değilse iş başka.</p>
<p class="calibre1">Sözcükler dağıtılıyordu. Dünyanın yaşlı, insanlığın genç günleriydi. Renkler dağıtılmış, doğa boyanmışdı. Sesler dağıtılmış, havalar, hayvanlar, kısacası canlılar seslendirilmişdi. Renkler önce "dışarı" sonra da "içeri" olmak üzere iki bölümde dağıtıldı. Sesler yalnız "içe" konuldu.</p>
<p class="calibre1">Güç dağıtımında iş kolay olmadı. Yanlış hesaplar yüzünden haksızlıklar yapıldığı öne sürüldü. Kavgalar "adı üstünde" o yüzden çıktı. Yanılmalar birbirini kovaladı. (Bu konuda bugün de kovalıyor.) Sonra bir akıllı kişi, (bir düşünür belki bir bilge ya da filozof) bunu ikiye ayırdı da ortalık yatıştı. Sonra ileride karışmak üzere.</p>
<p class="calibre1">Bu konuda söyleyecek söz pek çok. Onun için gücü ikiye ayırdılar deyip kısa keser gibi görünerek işi uzatıyorum.</p>
<p class="calibre1">Sözcüklerin dağılımı öyküsü insanların öyküsüdür. Bu konuda uzun kaçmak, insanlara da kitaplara da aşağılama sayılacağından az kalacağım. Burada: Şiirlere, romanlara, düşünü belgelerine saygı. Çoğu kötü ve fazla, fazla ve kötü olsalar bile. Sözcüklere sevgi çoğu yanlış ve eksik olsalar bile.</p>
<p class="calibre1">Sözcükler ev ev, sokak sokak dolaşılarak dağıtıldı. Bir sürü karşı koymalar oldu. Beğeniler, seçimler öne sürüldü. Kimi benimkiler sert olsun dedi, sivriyi geri çevirdi. Kimi yumuşak, yuvarlaklarını istedi. Oysa aldıkları onların tersi idi. Kimi ağır dedi hafifini seçti. Kimi hafif dedi ağırlarını beğendi.</p>
<p class="calibre1">Bu iş de bitti. Ama elde iki sözcük kalmıştı: Aşk-Arzu.</p>
<p class="calibre1">Bunun için bir toplantı yapıldı. Benim önerim onaylandı. Ben "bu iş, çekim ile yapılsın. Kadınlar bir temsilci, erkekler bir temsilci seçsinler. Sözcüklerini torbadan çeksinler," demiştim.</p>
<p class="calibre1">Bu yola başvuruldu. Sonucu bildirmek görevi bana verildi: "Aşk" kadına, "Arzu" da erkeğe düştü. Çıktı demiyorum. Çıktı kelimesini aşağıda kullanacağım da ondan.</p>
<p class="calibre1">Bundan sonra iş çığırından çıktı. Bugünkü kavgalarımız o kavgadır.</p>
<p class="calibre1"><a id="bookmark14"></a><span class="calibre3">Göz Caddesinde Bir Yaban</span></p>
<p class="calibre1">Düşürdüğüm kalemimi aramak için uygun bir yer seçeyim diye o sabah kırlıklara çıktım. Şimdiye kadar hiç gelmediğim yerlerde gezindim. Amacım bulmak değildi. Kalemimi nerede düşürdüğümü iyice bilmediğimden - bilsem de gitmezdim - istedim ki değişik yerlerde dolanayım da, hiç olmazsa aramak nedir onu anlayayım.</p>
<p class="calibre1">Önce şunları söylemeliyim: Bir şeyin kaybedilmesi bir insanı en azından ikiye ayırıyor. Bu ikiye ayrılmada yalnız kaybetmenin değil, kaybedilen şeyin de payı var. Ben ise ne onu ne de o şeyi seçtim. Ben bu işte kendimi seçtim. En kazançlı yol buydu. Durun anlatayım:</p>
<p class="calibre1">Eğer ben kalemimi bulsaydım, ya da bulamayıp başka kalemlere yönelseydim, kazancım, kaybedilen bir kalemi bulmakla bulamamak arasındaki farkın dar açıları içinde uyuşup kalacaktı. Ben ise kendimi seçtim: Ben aramayı arayacaktım.</p>
<p class="calibre1">İlkin, ne iyi, dedim, kendi kendime. Artık ben bir şey kaybetmesini bilen bir adam oldum. Şimdi kaybetmeyi bilmeyi öğrenmeliyim, dedim. İster kalem olsun o, ister başka bir şey olsun, dedim. Omuzlarımı oynattım. Bakalım bende neler olacak şimdi. Kendime yöneldim. Asıl onu kaçırmamalıyım, çünkü kendimi bir daha arayamazdım bile.</p>
<p class="calibre1">Diye seçtim kendimi. Anlatabiliyor muyum? Önümde kocaman bir aramak alanı gördüm. Ama sakın bu alanı bulmaklı düşünmeyin. Bulmaksız, sadece aramaklı bir alan.</p>
<p class="calibre1">İşte onun için seçtiğim kırlıklar yepyeni olsun istedim. Kırlıklar yepyeni olsun ki ben kendimi yalın oluşları içinde iyice bir öğreneyim, bakayım. Bakayım neler olur, bulmayı hiç düşünmeden arayan bir insanda neler olur. İstediğim sadece aramaktı. Aramayı görmek, onunla tanışmak, onu duymak, aramayı tatmak.</p>
<p class="calibre1">Çünkü biliyordum ki ben, kalemimi kaybetmekle, kaybetmeyi öğrenmiş bir insan oluyordum. Büyümeye başlamış, benden önce büyüyenlere benzemiş oluyordum. İşte tam burada eskilerin yolundan ayrılırsam, kaybedileni değil, kaybedeni düşünür, bir şeyler açıklarım sanıyorum.</p>
<p class="calibre1">Diye seçtim kendimi. O büyüyen kendimi seçtim. Anlatabiliyor muyum?</p>
<p class="calibre1">İlk işim, "ah kalemim, vah kalemim, şimdi ben onsuz ne yapacağım" dememek oldu. Öyle sevindim ki onu demeyişime. Dernek yolda idim.</p>
<p class="calibre1">Sonraki işim düşünmek oldu. Kendimi onsuz düşünmek. Anlatabiliyor muyum?</p>
<p class="calibre1">Düşünürsem, benden önce büyüyenler gibi durmadan büyümeye değil de, büyümeyi biraz olsun önlemeye çalışırım dedim. Bunda iş var gibi geldi bana.</p>
<p class="calibre1">Ne güzeldi kırlıklar o sabah. Bir ara irkiliverdim: "İster misin şimdi yerde bir kalem bulayım?" dedim kendime. İçimden bir ses: "Çok üzülürüm böyle bir şey olursa" dedi. O ses beni büyümek alanında biraz olsun duraklatacak sesti. İçim uyumuyordu. Göğüslerim kabardı.</p>
<p class="calibre1">Öyle güzel bir kırlıkta dolaşıyordum ki. Kendime öyle güveniyordum ki. Varsın onlar beni ezsinler, ben tek bu çimenleri ezmeyeyim diyordum.</p>
<p class="calibre1">Ayaklarımda başka ayakkabılar var. Bunlar benim değil. Kimin ayakkabıları acaba, hiç tanımıyorum. Ama bunlar benim bildiğim ayakkabılarımdan daha rahat. Daha bana göre. Görünüşleri de benimkilerden güzel. Şimdiye kadar böyle ayakkabı giymemiştim. Bakınca, ilk durumları, eskiymiş de, güzellikleri büyümemiş gibi geliyor. Daha bakınca, daha da eskiyor, ama gü<sup class="calibre5">z</sup>ellikleri yerinden kımıldamıyor ayakkabılarımın. Bir düşünüyorum, yeni olduklarını anlıyorum.</p>
<p class="calibre1">Dernek bu kırlıklar, eski ayakkabılarını yeniymiş gibi göstermeye çabalayanların yeri değil. Onlar şimdi burada olama<sub class="calibre6">z</sub>lar. Belki hiç olmayacaklar. Belki buraya hiç gelemezler. Ne iy<sub class="calibre6">i,</sub> bu kırlıklarda, düşündükçe eskiyen, baktıkça yenileşen ayakkabılar gezinemeyecek.</p>
<p class="calibre1">Şimdi biri gelse, bu ayakkabıları benden almak istese.. Üzülürüm. İyisi mi ben şimdiden hazırlanayım, biri gelip onları isterse, alışkanlıklarımın beni yeneceğini önceden kestirip kendime yeni bir düşünce bulayım ki, kafama onu giydirmeye hazır durayım. Sonra o zaman kanatsız...</p>
<p class="calibre1">A... Bir kuş. .. Hiç görmediğim bir kuş... Bakınca uçuyor sanıyorum. Düşününce uçmuyor gibi... Elimin, sağ elimin içine geldi, kondu... Duruyor...</p>
<p class="calibre1">Bakınca benden korkuyormuş gibi... Uçacakmışçasına uçuyor gibi duruyor sağ avucumun içinde.</p>
<p class="calibre1">Hemen düşünmeye başlıyorum onu. Kuş hemen rahatlıyor. Benimle rahat. En iyisi, diyorum, onun rengini, güzelliğini, tüylerini, inceliğini düşüncelerimle göreyim. Onu sevmek yanlışına düşmeyeyim. Değil mi?</p>
<p class="calibre1">Biçim olarak avucumda durması için, elimden kaçmaması için onu düşünüyorum. Bu ne güzel bir kuş böyle.</p>
<p class="calibre1">Kalemim kayboldu. Biliyorum, onu düşürdüğümü. Ne iyi ettim de, onu değil kendimi aradım. Kalemimi düşüremeyeceğim nereler varsa oraları gördüm. Düşünerek gördüm. Kalemim ne iyi etti de düştü. Duymadıklarımı duydum. Düşünmek artık benim için zor da değil.</p>
<p class="calibre1">Kuş... Kuş nerede... Kuşu unutmuşum. Onun ne olduğunu iyice bilmiyorum.</p>
<p class="calibre1">Aradan birçok yıl geçti. Büyüdüm, yenildim. Bazan kendi kendime, o kuşu hatırlayabilir miyim acaba, diye kendime soruyorum da..</p>
<p class="calibre1">"Ben o kuşu sonra galiba uçurdumdu" diyorum.</p>
<p class="calibre1"><a id="bookmark15"></a><span class="calibre3">Adam Parçasının Dönüşü</span></p>
<p class="calibre1">On sene sonra beni ziyaret edecek genç <sup class="calibre5">Ö</sup>zdernir'e.</p>
<p class="calibre1">Nasıl oldu yahut neden icab etti adamakıllı hatırlayamayorum ama bu ziyareti yapmanın kaçınılmaz merak ve cazibesi kararsız günlerimin içlerinde parladı, çınladı durdu. Aklın çırpınışları sokaklar, kaldırımlarda olduğu kadar masa başlarında, kitaplarda bulunsaydı meşhur muharrir, şair olmanın baş vasfı delirmekten ibaret kalır, işler bazıları için kolaylaşır birçokları için imkânsız hale girerdi. Yani demek istiyorum ki ben, en düşünceli zamanlarımı evimin dışında yaşadım. Akıllı kalmış olmam bu yüzdendir. Buna rağmen uykuya takaddüm eden anın velût fikir karnavallarını inkâr etmediğim gibi.. aklın; meşalelerle gece mitingi yapan insanlar kadar nasıl kararsız olabileceğini de o anlarda görmüş ve duymuşumdur.</p>
<p class="calibre1">Bir gün merdivenli bir sokağın başına gelmiştim ki ya aklım başımdan gitti yahut geldi. Mühim olan, bundan sonrasını âdetimden başka türlü yaşamış olduğum meselesidir. Her hatırlayışta unuttuğum taraflardan ziyade yeni bulduğum eksiklikler veya fazlalıklar sezerim. (Demin bahsettiğim merdivenli sokağın Yüksekkaldırım zannedilmemesini isterim. Zira o sokakta pek çok temiz yerler olduğu gibi pek çok da kirli yerler, gayri insani insanlar da vardır ve yaşar. O sokak, başımın içindedir. Şimdi beraber geçerken gürültü ve hayret etmememiz lâzım olduğunu, hiçbir şekilde hiçbir yerle mukayese yapmaya kalkışmamamızı istediğim derecede arzu ederim.)</p>
<p class="calibre1">* * *</p>
<p class="calibre1">Ölmeli mi, yaşamalı mı? Sevmeli mi, sevmemeli mi? diye yürürken ayaklarımın merdiven çıkmakta olduğunu haber aldım. Evet bu ayaklarım yüzünden çıkmaz sokaklara daldığım hatırımda-dır, lâkin her seferinde gene o ayaklarımın sayesinde oralardan kurtulduğumu nasıl inkâr edebilirim..</p>
<p class="calibre1">Yalnız bu defa gözlerime, kafama yaklaşan iki pençe, böyle olduğunu zannettiğim <span class="calibre3">daha ise</span> o derecesine gelmediğim sarhoşluk gibi muvazenesizlikler yaratıyordu. Ayakta idim lâkin pençelerini gözlerime basıyordu. İki büklüm olsam sadaka kabul etmekliğim işten değildi. (Sadaka vermek lüzumu filozof akıllı dilenciler tarafından uydurulmuştur kanaatindeyim. Sadaka almak da vermek kadar bir tarafın şükran borcunu öder, korkusunu - bence hayır - giderir.)</p>
<p class="calibre1">Ne diyordum: İki büklüm olsam sadaka alabilirdim. Ben ise üç, dört, beş, altı büklüm hatta kördüğümdüm.</p>
<p class="calibre1">Birden gözlerime tazyik veren pençelerim ufaldı, göz yuvalarımdan geçecek kadar inceldi. İki üç ufak şerare. Sonra karanlıktı.. Bir tüfek namlusu içinden gidiyormuşum gibi geliyordu. Ayaklarım, büyük ayaklarımdı, gözlerim yerindeydi. Hâlâ ayaklarımın gözlerimi fırlatarak içeri girişinin sonra aynı şekilde çıkışının ne sebebini ne de fizyolojik imkân veya imkânsızlığını takdir edemem.</p>
<p class="calibre1">Kafamın içindeydim ve dimdik duruyordum. Sağımda bir oda gördüm ki zamanlardır ya içeri girilmediği yahut da çıkılmadığı aşikârdı. İnsanın içi; tıp kitaplarındaki sembolik resimlere benziyordu. Demek şimdi benim başıma gelen daha evvel de ilmin başına gelmiş. Kapının üstünde “Mantık odası" yazıyordu. Evlerimizdeki sandık odaları kadar ufak olmasına rağmen işe yarar cinstendi.</p>
<p class="calibre1">Benim kim olduğum ve kafanın kimin olduğu, benim ve o kafanın sırrı olarak kalagelecektir. Zira bilirsiniz ki; sır ya her-kesce malûm olur yahut herkesce meçhul..</p>
<p class="calibre1">Birden elinde aydınlık tutan benden yaşlıca bir adam önüme çıktı. Beklemeden söze başladı. Bu, ya beni beklediğine yahut sıkıntıdan her önüne gelenle konuşan bir deli olduğuna delil olabilirdi. Şimdiden söyleyeyim, akıllı ve beni bekleyen bir insan olduğunu sonra anladım.</p>
<p class="calibre1">Evet söze başladı:</p>
<p class="calibre1">— Peşimden ve ışıktan istifa ederek yürü, gel.. adımların ne küçük olsun ne büyük.. Ne meraklı ol ne meraksız.. Ne akıllı ol ne akılsız.. Ne sabırlı ol ne sabırsız..</p>
<p class="calibre1">Neler söylüyordu ki.. Ben daha...</p>
<p class="calibre1">— İşte bana sevmeyi, beklemeyi ve yaşamayı öğreten kitap.. Kim yazmış, kim okumuş, kim satmış, kim almış belli değil..</p>
<p class="calibre1">Biraz yürüdük ayaklarım yumuşak halılara bastı. Oda dört köşeli idi ama hiç köşesiz olabileceği gibi sekiz köşeli de olabilirdi. 4-5 masa, üstlerinde yığın yığın kitap, gazete, mecmua, kalem, kâğıt vardı. İki masa arasında bir kütüphane bulunuyordu.</p>
<p class="calibre1">Konuştu:</p>
<p class="calibre1">— Oda çok sıcaksa sobayı yakayım soğusun. Soğuksa pencereleri açayım ısınsın.</p>
<p class="calibre1">Herhalde mutedil ve münasip bir cevab vermiştim ki, hiçbir şey yapmadı. Elinde hâlâ o ışıklı cisim vardı.</p>
<p class="calibre1">— Yoksa oda çok karanlık mı?</p>
<p class="calibre1">— Hayır elinizdeki ışık kâfi geliyor.</p>
<p class="calibre1">— Hah! Sen beklediğim, bir gün ziyaret edeceğini, döneceğini umduğum adam parçasının, Çünkü bu kitap herkese ışık saçmaz.</p>
<p class="calibre1">Bir an sustu, sonra:</p>
<p class="calibre1">— Yahut saçar da herkes görmez..</p>
<p class="calibre1">Bir cıgara yaktı. Bana vermedi. Anlatıyordu:</p>
<p class="calibre1">— Sen artık buradan dönmeyeceksin. Yani kalmayacaksın da.. Kendi arzunla yokolacaksın. Bıktım senden. On sene geçti hâlâ yaşıyorsun. Aşk mısın ki sen be adam parçası.. Sevgili misin ki.. Arzu musun, hırs mısın, şehvet misin ki beni bırakmadın gitti. Sözlerimi bitirince kendi ellerinle boğazını sıkıp uçacaksın.. Sen bu oyunda en az şanslı kumarcı idin. Masadan kalkacaksın. İntihar değil, intiharın sonrası.. O kadar.. Sene 1954'e devrilmek üzere. 1942'nin devrilişini hatırla. Gençtin o zaman, yirmi yaşındaydın: Ve ben senin içinde bir ufacık zerre idim. Zaman zaman sana itidal verirdim. Sevmeyi ölmek zannederken yaşamak arzusunu kulaklarına fısıldayan bendim. Beni dinlerdin.</p>
<p class="calibre1">Dinlerdin çünkü seninle başka öyle konuşan yoktu. Dinlerdin çünkü iyi konuşurdum. Demin belki görmüş olacağın mantık odası güzel mobilyalarla süslü idi. Kadın girse onu her şeye hatta erkek olduğuna kandırır ve inandırabilecek kadar anlatırdım. Mübalağaya mı gülüyorsun. Hayır onları unutamazsın. Nasıl güzelliğinden emin birisini o odaya almış çirkinliğini yüzüne vurup ıslah ederek meyus göndermiştik. Nasıl ölümden korktuğunu söyleyen bir kızın sebep ve saiklerini teşhir etmiştik değil mi? O kız zengin yaşamak, uşaklar, hizmetçiler kullanabilmek için ölmemek istiyordu. Bizim ise kendi hayat felsefesini saadet, refah, huzur gibi mefhumların mücerret cepheleriyle bezenmiş zannettiğimizi düşünüyordu. Perdeleri açınca nasıl şaşırmıştı değil mi? İmkânı yok bunları unutamazsın.</p>
<p class="calibre1">Şimdi beni anlıyor musun, derken cıgarasmı söndürdü ve devam etti:</p>
<p class="calibre1">— Ben, bir müteahhidin yanında çalışarak sonunda onunla ortak olan kâtipler gibi hareket edip yavaş yavaş seni içerden istilâya başlamıştım. Şimdi ise ortaklıktan da ayrılıp ayrı iş yapabilecek sabık bir kâtip mevkiindeyim. Birazdan hiçbir alâkamız kalmayacak. Hatta sen müflis bir işadamı gibi dımdızlak kalacaksın. Vaziyetin farklı olacak. Demin anlatmıştım. Uçacaksın, kaybolacaksın o müflisin ise yaşaması şart. Hatırıma gelmişken söyleyeyim. Seni mantık odasına götürmüyorum, çünkü orası battaldır, metrukdur artık. Her şey, her şey bende ve bu odada.. Dışarı çıkınca bu odayı kafamın içine alıp giderim.</p>
<p class="calibre1">Sene 1953 sonu. Harp bitti. Fevkalâde felâketler, fevkalâde saadetler sona erdi.. Maksadımı anladığını biliyor, üç noktayla gerisini sana bırakıyorum. Fevkalâde saadetler bitti artık. Ölüm gene var. Hırs gene bâki.. Seninle beraber yirmi sene yaşadık. Ortasını anlattım. Evvelini ve sonunu bilmen lazım. Ortada ayrı idik. Hey adam parçası, dönüşün zamanında oldu. Otuz yaşında doğmaktan müşteki olmayacağım.</p>
<p class="calibre1">Arada bir etrafa bakınıyordum. Duvarda koca koca resimler, uzun boy aynaları, yazılar vardı.</p>
<p class="calibre1">— Bir gün karısından ayrılan koca, kocasından kaçan bir kadın gibi toplanıp çıktım gittim. Seni tek başına bırakmak doğru değildi.. Hem sen çok az kalmıştın artık. Adabı muaşeret kaideleri dedikleri hazır elbiseleri ben almıştım. Bu yüzden on sene zarfında çok hücumlara uğradın, terbiyesiz dediler, "insanlıktan hariç" dediler, fakat iyi oldu birçok şeyler öğrendin. Sana sevgini bırakmıştım. Bu büyük fedakârlık ikimizindi. Çünkü benim de ihtiyacım vardı ona. Neyse geldin ve getirdin.</p>
<p class="calibre1">Kalktı, duvara doğru yürüdü. Ters asılmış bir çerçeveyi çevirdi. Odaya birden karanlık çöktü sonra yavaş yavaş her şey değişti. Sanki bu odanın bir duvarından sabah başlıyordu.</p>
<p class="calibre1">Ona dikkat ettim. Resme değil benden firar ettiğini itiraf eden adama baktım. Hissettiğim fakat bulamadığım bir eksiklik veya intizamsızlık ortadan kalkmıştı. Duvarda başka birkaç çerçeve daha vardı ki içlerinde yazılar vardı. Onları okuduğumu gördü. Sesini çıkarmadı.</p>
<p class="calibre1">— Senden ayrıldıktan, kaçtıktan sonra okudum. Bu öyle bir vaziyetti ki hayata ve sevgiye yeniden başlayabilmek için başka çıkar yolu yoktu. Ölmek ise her şeyi mahvediyordu. Parçalanmak, bölünmek lâzımdı.</p>
<p class="calibre1">Bir zaman ikimiz de sustuk. Duvardaki şahane gülüşün bizimle alay edip etmediğini söyleyemem. Temiz bir çehre idi.</p>
<p class="calibre1">Gelirken geçtiğim tüfek namlusu gibi koridoru düşünüyordum. Gözlerim duvardaki resme takıldı. Hayret ifade ediyordu. Karşımdaki de gülüyordu, kahkahalarla gülüyordu. Sanki tetik çekilmiş kurşun da beni önüne katıp gitmişti. O konuşurken konuşuyor, o susunca susuyordum.</p>
<p class="calibre1">— Şimdi ikimiz biriz. Ben; sen olmayacağım, sen bensin artık.</p>
<p class="calibre1">Bu sözleri hem söylüyor hem de gülüyorduk.</p>
<p class="calibre1">Bütün sene dolaşmış ve odama dönmüştüm.</p>
<p class="calibre1">Duvardaki resme baktım. Sabahın doğduğu yerde şahane bir gülüş vardı. Resim gülüyordu.</p>
<p class="calibre1">24 T. Sâni 1943, Çarşamba</p>
<p class="calibre1"><a id="bookmark16"></a><span class="calibre3">Yaşamak Korkusu</span></p>
<p class="calibre1">Size kötü bir haber vereceğim. Kısa ve az. Ama gerçek.</p>
<p class="calibre1">Önceleri dumanlı bir duygu halindeydi. Sonra korkumsu bir duygu oldu.</p>
<p class="calibre1">Unutulur gider, uzaklaşır geçer dedim. Olmadı. Korkumsu duygu soyundu gerçek bir gülmezlik oldu.</p>
<p class="calibre1">Kalemler sanki büyüdü ve çoğaldı. Mürekkep şişelerim damacanalara benzedi. Kâğıtlarım çocukluğumun ilk denizleri kadar uçsuz, bucaksız, sayısız oldu.</p>
<p class="calibre1">Eski resimler, eski mektuplar, okuldan kalan ufak tefek teller, camlar, mikalar irileşti. Yığınlaşıp önüme çıktılar. Pullar, eski paralar tona ulaştı, o küçük kutucuklar sandıklara döndü.</p>
<p class="calibre1">Bugün Pazartesi diye düşünmeye korkuyorum. Cuma deseler irkiliyorum. Saat 12'ye 5 var diyorlar, soğuk terler, ürpermeler kaplıyor.</p>
<p class="calibre1">Uyusam da dinlensem diyorum. Uyumak istemiyorum.</p>
<p class="calibre1">Şimdi bahçeye çıkmalı. Bana son zamanlarda bir değişme geldi. Başladığım bir konuda konuşurken birdenbire unutuyorum. Saçmalıyorum. Doğru dürüst söylenmekten, birbirine bağlı akan sözler sıralamaktan artık hoşlanmıyorum.</p>
<p class="calibre1">Ne diyordum, şimdi sokağa çıkmalı. Hatta bir ağaca çıkmalı. Yürümeli yürümeli. Yoruluncaya kadar.</p>
<p class="calibre1"><a id="bookmark17"></a><span class="calibre3">İşsizlik Heykeli</span></p>
<p class="calibre1">İşsizlik heykeli olmak yarışmasında kimin dünya birinciliğini alacağı kolayca bilinecek şeylerden değildir. Zaten işsizliğin ne olup ne olmadığı da herkesçe aynı değildir. İşsizlik heykeli olmak da bir iş sayılacağı için, işsizliği anlatmayı kendime bu gece bir iş saydım.</p>
<p class="calibre1">Kendimi tanıtmalıyım: Şiir miir, hikâye mikâye falan filan yazan bir adamım.</p>
<p class="calibre1">Eskilerine benzeyen günlerden biri daha geçmişti. Sanatı meslek haline getirenlerin, bunun için kendini zorlayanların ne yaptıklarını ve ne olduklarını görmek bana iyi bir örnek olmaktaydı. Sanatı meslek haline getirmemek fikri, mesleği sanata yakınca bir yerde aramak düşüncesi beni artık kendi nazarımda da işsiz kılmıştı.</p>
<p class="calibre1">Memleketimin bütün şehirlilerinde olduğu gibi, ilk 20 yaşım hayatın içine balıklama atlamamı temin maksadı ile okumak peşinde geçti. Ne kadar yükseğe çıkarsam hayatın o kadar derinliklerine nüfuz edecekmişim zannı ile bir yay gibi kuruldum. Sınıf arkadaşlarımla beraber çıkmış olduğumuz yerlerden bizi bıraktıklarında makinalı tüfek mermileri gibi fırlayıverdik. Bir grupla beraber üniversiteye düştük. Yumuşak tarafına rastlayanlarla hızı yeter olanlar hedefi delip geçtiler. Bir kısmı budağa rastlamış olacak ki sağa sola sektiler, oracıkta kalıverdiler veya gerisin geri ettiler.</p>
<p class="calibre1">Ben hedefi üzerinde önceki çeşitli tavsiye, telkin, arzulara göre delip geçecek bir yer ararken mesafe ve zaman bitti. Siyasal</p>
<p class="calibre1">Bilgiler'in kabuğunu sıyırıp Hukuk'a saplandım zannederken, üç yıl sonra kendimi İktisat kısmında bulmuştum. Sonraki yıllar benden başka kimseyi ilgilendirmez.</p>
<p class="calibre1">* * *</p>
<p class="calibre1">İşsiz sayılabilmek için önceleri bir veya birkaç kısa iş yapmış olmak lazımdır. Yani krallık ilk kral için bir iş ise oğlu için iş değil, olsa olsa ancak bir kuştur. Benim babam kral olsaydı zaten sizler bunu önceden bilirdiniz, hem ben de o zaman dünyada işsizlik denen bir şeyin varlığından habersiz olacağım için böyle bir konuyu yazamazdım.</p>
<p class="calibre1">Benim işsiz kalışlarımda bir sebep varsa, bu, existentia-list'lerin ana temlerinden biri olan kaderdir herhalde. Çünkü gerek yüksek tahsil sıralarında, gerekse ondan sonraki yıllarda adamımla karşılaşamadım gitti. Herkesin bir adamı vardır: Kimi onunla karşılaşır kimi karşılaşmaz. Ben onunla yüzyüze gelip gelmediğimi bilemiyorum. İnsan bilmez olur mu? demeyiniz. Bazan bilmez. Anlatayım:</p>
<p class="calibre1">Adamımla karşılaşıp karşılaşmadığımı bilmiyorum, çünkü ya şımarık milyonerlerden yahut da iyi niyet sahibi parasız pulsuzlardan iş teklifi aldım. İyi niyet sahibi milyonerlerle karşılaşan arkadaşlarımla, kötü niyet sahibi parasızlarla karşılaşan arkadaşlarımın halleri kaderimin belirsiz kalmasına sebep olmuştur diyebilirim. Benim adamım olsa olsa iyi niyet sahibi parasızlar içindeydi. Onlar da adamlarını bulmak peşinde dağılıp gitmiş olmalılar ve hâlâ aramada bulunmalılar ki daha ortaya çıkanı olmadı. Onlardan bahsetmeyişimin sebebi budur. Şımarık milyonerlere gelince: Hikâye okuyucuları için vaka lazımdır, biliyorum. İster uydurulmuş, ister yaşanmış olsun hayattakilere uygun vakalar istenir. Ben de size vakaları vereceğim.</p>
<p class="calibre1">* * *</p>
<p class="calibre1">İşsizliğin başlıca emarelerinden biri günlük hayat icaplarının allak bullak oluşudur. Geç diye bir mefhum tanımaz olursunuz. Sabahları erken uyansanız, erkendir, yatağınızdan çıkamazsınız.</p>
<p class="calibre1">Çıksanız nereye gideceksiniz sanki. Yorganı çeker iyi veya kötü hayallerin seyrinde yeniden dalarsınız. Geç denen şey yoktur. Çünkü o bir başka şeye göredir. Başınız zonklayarak uyanır, sıkıntıdan kalkarsınız. O gün öğle yemeği akşam yemeği ile öpüşür. O günün gecesi uyku her odaya gelir de sizinkine uğramaz. İçiniz ezilir, hangi sınıf işsizlerdenseniz onun mutfağına göre bir şeyler atıştırırsınız. Sabah olmak üzeredir. Sabah kahvaltısı uykunuzun içinde kalır. Uykunuzun üstünden güneş geçer. O gece kendinizi bir yere atarsınız. Tavladan pokere, gazeteden tarihe kadar seviye ve zevkinize göre bir yer seçersiniz. Oynar veya okursunuz. Oynamanız tehlikeli, okumanız sıkıcıdır.</p>
<p class="calibre1">Bir zaman gelir ki sabah geceye, gece düşünceye karışır. Fırtınada olduğunuzu anlarsınız. Geminiz bocalamaktadır. Dü-mensiz ve kaptansız kalmıştır.</p>
<p class="calibre1">* * *</p>
<p class="calibre1">O sabah sokağa çıktığımda kendimi iyici ucuzlamış hissediyordum. Hayallerde bu anda ele geçecek yüz binler lastik gibi uzaya uzaya ömrümün uzunluğunu geçmişti. O sabah kafamdakiler uysal bir av köpeğinin aklından geçmesi icap eden şeylerdi.</p>
<p class="calibre1">Fakirlerin gün içinde hayli ilerledikleri bir saatte kocaman camlı vitrinlerden birinin kapısından girdim. Hem türlü camlarla bölmeli yerlerden geçerek buzlu camlarla ayrılmış yazıhane kısmına doğru ilerliyor, hem de o arada cam ve elektriğin zenginliklerle ne kadar çok anlaştığı bir asırda yaşamakta olduğumu düşünüyordum. Cam, elektrik, cam, elektrik ilâh.. Benim iyi niyetli parasız adamlarımın tahta devrinde oldukları aklıma geldi.</p>
<p class="calibre1">— Seni ayda 80 lira ücretle alabilirim.</p>
<p class="calibre1">demesiyle ben yüz sene sonra elime hayallerimdeki yüz binlerden bir tanesinin içindeki 96.000 lirayı ancak almış olabileceğimi aklımdan geçirmiştim bile. Önceden her ücretin yüz senelik karşılığını kafama yazmış bulunduğum için bu bence zor değildi. 60 lira ile işe alsalardı gene o sabah vazifeye başlamak niyetindeydim. Kendi kendime:</p>
<p class="calibre1">— İyi bir başlangıç. Patron ilk ağızda ayda 20 lira kaybetti, diye düşündüm.</p>
<p class="calibre1">Günler geçiyordu. Ne yapsam, ne etsem zeki olduğumu giz-leyemiyordum. Aksi gözükmek isteyişim hayatı artık anlamaya başladığımın bir eseriydi. Tecrübemle biliyordum ki zeki olan memurlardan kimse hoşlanmaz. Çünkü onlar yükselmeye çalışırlar ve tam müesseseye alıştıkları sıralarda bir üst kademeye sıçramak için ya kendisi yahut bir başkası harekete geçerdi. Bu böyleydi.</p>
<p class="calibre1">— Efendim, ipsiz sapsız alıyoruz. Tam işe alışıyor, birkaç şey öğreniyorlar hemen burunları büyüyor. Şu adam beni işsizliğimde aldı. Ben de onun iyiliğine iyilikle mukabele edeyim, 15-20 sene dişimi sıkayım da bana gösterilen itimada hak kazanayım diye düşünen yok. Varsa yoksa yükselme hırsı. Ben, babamdan bana kalan mirasa lâyık olabileyim diye geceyi gündüze katıp gençliğimi bilmedim. Bunlar hiçbir mesuliyet taşımadan hemen ilerlemek istiyorlar. Ben müdürüme 200 lira veriyorum. Onlar hâlâ mırıldanıyorlar.</p>
<p class="calibre1">Müdürün bordrodaki 200 liralık ücretini yaşadığı hayat yalanlayabilir. Maksat aşağıdaki memurlara tamponu sezdirmektir.</p>
<p class="calibre1">Yılbaşına 3 ay kala 20 lira terfi ettim. Yılbaşı ikramiyesini ise eski maaş üzerinden aldım. Herkese de bu böyle yapıldı.</p>
<p class="calibre1">Eksik aldığımız 20 liralar patronun yılbaşı gecesi eğlencesine bizim iştirakimizden başka bir şey değildi.</p>
<p class="calibre1"><a id="bookmark18"></a><span class="calibre3">Ben Ben'im*</span></p>
<p class="calibre1">PATRON (<span class="calibre3">sürekli telefonda)</span> : Alo. Evrak şefi... Ben, BEN'im! Bana 2.848 numaralı dosyayı getirin, çabuk emi!.. Alo! Arşiv.. Ben BEN'im! 6.237 numaralı yazıda gene yazım yanlışı yapılmış! Bir daha olmasın! Çalışın biraz, n'olur. Alo! Sicil memuru.. Ben BEN'im..</p>
<p class="calibre1"><span class="calibre3">(Kapı vurulur)</span></p>
<p class="calibre1">PATRON : Yahu bu ne biçim iş.. karman-çorman ne varsa.. Hani ner'deyse.. Alo!..</p>
<p class="calibre1"><span class="calibre3">(Kapı vurulur)</span></p>
<p class="calibre1">PATRON : Giriniz.</p>
<p class="calibre1"><span class="calibre3">(Kapı gıcırtısı)</span></p>
<p class="calibre1">PATRON <span class="calibre3">(durumu anlamıştır)</span> : Siz misiniz Calib bey.. Ben başkası sanmıştım da..</p>
<p class="calibre1">MEMUR : Ben'dim sayın patron.</p>
<p class="calibre1">PATRON : Siz Calib bey benim için, biliyorsunuz ki.. herhangi biri değilsiniz dostum.. Siz önce bizim değerli bir memurumuz, vazgeçilmez bir arkadaş, bir dost, sonra da muhasebe şefimiz-siniz.</p>
<p class="calibre1">MEMUR : Evet, patron.</p>
<p class="calibre1">PATRON : Nasıl oluyor da, şu an, işinizin başında değilsiniz? Bir muhasebeci daima muhasebesinin başında olmalıdır.. bence..</p>
<p class="calibre1">MEMUR : Evet, tabii patron, öyle... başında olmalıdır..</p>
<p class="calibre1">PATRON : Nasıl oluyor, anlamıyorum, şu an siz, işinizin başında</p>
<p class="calibre1">bulunmuyorsunuz?.. Bir muhasebeci hesaplarının başında olmalıdır hep. Siz değerli bir memurumuzsunuz.. şu bizim bu büyük işyerimizde.. Ama şu an, muhasebede değilsiniz, öyle değil mi.. Örneğin şu an.. burada'sınız.. karşımda.. susmayın söyleyin lütfen. Bana bir şey mi soracaktınız?</p>
<p class="calibre1">MEMUR : Sayın..</p>
<p class="calibre1">PATRON : Evet..</p>
<p class="calibre1">MEMUR : Evet, sayın.. Sayın.. Evet... Biliyorsunuz ki ben.</p>
<p class="calibre1">PATRON : Evet..</p>
<p class="calibre1">MEMUR : Evet.. Biliyorsunuz ki ben.. on iki yıldan beri.. on iki yıldan beri yanınızda... yanınızda çalışmaktayım...</p>
<p class="calibre1">PATRON : Kendimi kutlarım bundan ötürü dostum.. kendimi kutlarım.. Ne mutlu bana..</p>
<p class="calibre1">MEMUR : Evet.. ben de ondan ötürü.. ki işte.. şimdi... ben de. . ben..</p>
<p class="calibre1">PATRON : Söyleyin.. biliyorsunuz.. benim zamanım değerlidir.. çok değerlidir benim zamanım.. çok..</p>
<p class="calibre1">MEMUR : Anlıyorum patron.. zor.. çok zor..</p>
<p class="calibre1">PATRON : O halde!.. Siz şimdi personel müdürlüğüne uğrayın, işinizin başına giderken.. Anlatın sorunlarınızı.. Ben anladım, siz bilançodan yakınıyorsunuz.. öyle değil mi?..</p>
<p class="calibre1">MEMUR : Evet, yok.. hayır.. patron, ben.. hayır! ben.. İşimi bilirim aslında.. ben, efendim, aslında.. daha çok..</p>
<p class="calibre1">PATRON : Ne daha çok?..</p>
<p class="calibre1">MEMUR : Ben. . daha çok.. daha çok, aslında ben, benim işim sizinle.. aslında..</p>
<p class="calibre1">PATRON : Anlamadım.. Benimle mi? İşiniz daha çok benimle mi dediniz?.. aslında..</p>
<p class="calibre1">MEMUR : Evet, sizinle.. benim işim sizinle.. aslında.</p>
<p class="calibre1">PATRON : Yani işiniz.. aslında.. daha çok.. işiniz benimle.. Yani siz kendi işinizi benimle yapacak.. halledeceksiniz.. ve bunu bana.. benim yüzüme söylüyorsunuz.. patronunuza.. yani sizin toplama'larınızı, çıkarma.. ihhihh.. çıkarma'larınızı.. yok, yok.. çarpmalarınızı falan, filan.. demek ki benimle yapacaksınız.. !</p>
<p class="calibre1">Hayret.. şaştım doğrusu... Şaştım buna.. şaştım-kaldım. Galiba siz.. siz.. çizmeyi.. haddinizi.. çizmeyi aşıyorsunuz galiba.. bana öyle gibi geliyor!..</p>
<p class="calibre1">MEMUR : Toplama, çıkarma meselesi değil patron.. İş..</p>
<p class="calibre1">PATRON : Ah! Calib bey.. Eğer çarpma yoksa çarpma'da mı yoksa?.. Dikkatli olsanız.</p>
<p class="calibre1">MEMUR : Hayır.. yok. Evet! Efendim daha da önemli mesele..</p>
<p class="calibre1">PATRON : Daha da mı önemli?.. Ahhhh. . ben bilirdim, bilirdim ben.. bilirdim ben çalışanların bazan.. haddi hududu.. Ahh.. Ah.. Gepgençken işe alıyorsunuz, yetiştiriyorsunuz.. Çalışıyor-çabalıyorsunuz, yetiştiriyorsunuz.. tam.. işin özünü kavratıyorsunuz.. girdisini-çıktısını öğretiyorsunuz.. yazık çok yazık..</p>
<p class="calibre1">MEMUR:...................</p>
<p class="calibre1">PATRON : Ve.. tam öğrenip, işi kavradılar mı.. başka yerlerin çağrılarına yöneliyorlar. . bizden sonra türemiş başka yerlerin! Yazık dostum.. çok yazık.. Siz.. Siz ki, bir sağduyu örneği, çalışkan.. örnek bir dürüstlük sahibi.. yorulmaz bir çalışan.. Gık demeden çalışan.. Ah, yaşam neler neler öğretiyor insana. Karşısına neler çıkıyor insanın.. Demek hepsi.. her şey boş.. yazık..</p>
<p class="calibre1">MEMUR : Ama.. efendim.. ben sizi bırakmak istemiyorum ki.. niyetim yok.. hiçççç..</p>
<p class="calibre1">PATRON : O halde şu an burada işiniz ne? Çalışma, tam çalışma.. iş zamanı.. boş gezen gibi?..</p>
<p class="calibre1">MEMUR : Evet, tam.. ben. . ben. . zam istemeye geldim yanınıza.. ücretime..</p>
<p class="calibre1">PATRON: Anlamadım..</p>
<p class="calibre1">MEMUR : Bir daha mı söyleyeyim?..</p>
<p class="calibre1">PATRON : Yetmez mi?. . Yani?.. Bazan insan. . konuşmayı renklendirmek için olur olmaz anlamsız sözler eder.. Şimdi siz de tam öylesiniz..</p>
<p class="calibre1">MEMUR : Ben (öksürür) ben.. (öksürür)</p>
<p class="calibre1">PATRON : Siz üşütmüşsünüz.. bakın kendinize evladım.. atlatın bir an önce şu nezleyi.. bakın nezlesiniz düpedüz..</p>
<p class="calibre1">MEMUR : Ben nezle değilim, zam istiyorum..</p>
<p class="calibre1">PATRON : Zam mı? Ah, ne de şakacısınız.. zam.. (güler) Peki.. Neden?..</p>
<p class="calibre1">MEMUR <span class="calibre3">(kırık sesle)</span> : Hay Allahım.. (sonra hızlı hızlı sözünü kestirmemek için) Biliyorsunuz ki yanınıza aylık 1000 lira ile girmiştim ve on iki yılda ancak 1450 lira oldu.. Kiralar, geçim, üst-baş, vergiler, bütün bunlar. . yani diyorum ki.. eğer..</p>
<p class="calibre1">PATRON : O kadar lükse kaçmasaydınız, bu duruma düşmezdiniz.</p>
<p class="calibre1">MEMUR : Efendim...</p>
<p class="calibre1">PATRON <span class="calibre3">(lafı ağzına tıkar):</span> Tabii ne olacak.. ölçüsüz, hesapsız, başıboş bir yaşam düzeyi.</p>
<p class="calibre1">MEMUR : Ben mi? Tam tersine, hesap kitaptan kafam çatlıyor, ayakta durabilmek için.</p>
<p class="calibre1">PATRON : Geçen gün sizi bulvar kahvesinde gördüm.. çilekli bir şey içiyordunuz.. Bir Cumartesi gecesi de sinemada gördüm.. O halde! Calib bey, sizi öyle sefahat peşinde görünce, dedim ki kendi kendime "İşte kötü yola sapmış bir memurumuz.." Ve o geliyor, şimdi benden zam istiyor!.. Tahminlerim aynen çıktı.. Yazık!</p>
<p class="calibre1">MEMUR : Ama, patron, yıllardır burada çalışıyorum.. Manen, maddeten kendimi bu müesseseye adamışım.. İşimde hiç aksaklık yapmadım.. Hiç.</p>
<p class="calibre1">PATRON : Ama şimdi yapmak üzeresiniz.. Mantık dışı, ruhsal bir bunalım hatası.. Zam istenmez dostum.. beklenir.</p>
<p class="calibre1">MEMUR : Bekledim, çoook bekledim patron, bekliyorum da..</p>
<p class="calibre1">PATRON : Peki neden biraz daha beklemiyorsunuz?..</p>
<p class="calibre1">MEMUR : Çünkü.. artık bıçak kemiğe dayandı.. (Eliyle göstererek) boğazıma kadar..</p>
<p class="calibre1">PATRON : Ne boğazı?..</p>
<p class="calibre1">MEMUR : Ayda 1450 lira.. Bugünlerde.. fiyatlar falan, az değil mi?</p>
<p class="calibre1">PATRON: Sizin istekleriniz ölçüsüz Calib bey.. Siz.. söyleyin bakalım.. muhasebeci değil misiniz?</p>
<p class="calibre1">MEMUR : Evet, muhasebe şefi..</p>
<p class="calibre1">PATRON : O halde hesaptan anlıyorsunuz demektir.</p>
<p class="calibre1">MEMUR : Efendim, övünmek gibi olmasın ama benim kadar hızlı ve yanlışsız çalışanını ben görmedim pek..</p>
<p class="calibre1">PATRON : Madem ki zam isteğinizde direniyorsunuz.. hesaptan da iyi anlarım diyorsunuz.. Şimdi göreceğiz!.. Alın kalemi yazın bakiym. Ben ayda size.. değil mi? 1450 lira veriyorum. Yalnız bu arada 30'lu aylarla 31'lileri de hesaba katın lütfen..</p>
<p class="calibre1">MEMUR : 31'lileri ben hiç unutur muyum, patron..</p>
<p class="calibre1">PATRON : Pekiy.. yılda kaç gün var bakiym?</p>
<p class="calibre1">MEMUR : 366</p>
<p class="calibre1">PATRON : Hayır, 365</p>
<p class="calibre1">MEMUR : Evet 365</p>
<p class="calibre1">PATRON : 365'in içindeki fireler yok mu? Bu bir.. Kaytarma falan da var, ikiii..</p>
<p class="calibre1">MEMUR : Ne firesi?</p>
<p class="calibre1">PATRON : Pazarlar.. O çalışmadığımız Pazarlar yılda kaç tane?</p>
<p class="calibre1">MEMUR : 52 tane.</p>
<p class="calibre1">PATRON : 365 eksi 52.. Kalır 313 iş günü.</p>
<p class="calibre1">MEMUR : Doğru patron.</p>
<p class="calibre1">PATRON : Bir de Cumartesi yarım günleri sayın.. şimdi onlar da tam oldu ya.. Yarımdan 26, iki yıldan beri de tam gün.. ona da 13 deyin, eder 39.. çıkarın 313'den 39'u.. Ne kalıyor?</p>
<p class="calibre1">MEMUR : 274 patron.</p>
<p class="calibre1">PATRON : Pazarları ne yapıyorsunuz, o çalışmadığınız günler?</p>
<p class="calibre1">MEMUR : Kırlara gidiyorum, yürüyüşe çıkıyorum.. Yürüyüş çok faydalı bir spor patron.. zindelik veriyor insana..</p>
<p class="calibre1">PATRON : Yoooo.. Zaten o yüzden Pazartesi randımanlar, yorgunluklardan, geç gelmelerden ötürü düşük oluyor ya .. iş çıkmıyor kimseden Pazartesi günleri.. Hele siz.. ayakta zor duruyorsunuz Pazartesileri.. Hayalifener gibi duruyorsunuz.</p>
<p class="calibre1">MEMUR : Bir Pazarımız var efendim?..</p>
<p class="calibre1">PATRON : Evet.. Zindelik.. Ve Pazartesi günleri siz işe değil, buraya dinlenmeye geliyorsunuz, uyur-gezer gibi.. Bunu.. yanlış anlamayın.. sizi kınayarak söylemiyorum.. Müşahadem bu..</p>
<p class="calibre1">İşte o yılda 52 Pazartesinin de yarısı hesapta yok. Şimdi ne kalmıştı.. 274.. çıkarın 26'yı..</p>
<p class="calibre1">MEMUR : 248.. kırpa kırpa..</p>
<p class="calibre1">PATRON : Bu 248'e de pek bel bağlamayın.. Asıl ben yanılıyorum burada.. Yılbaşı.. Yazın.. Şöyle bir geçelim.. Yılbaşı 2,5 gün, hafta ortalarına rastlayan arife ve ertesileriyle diyelim 3 gün.. Dini bayramların arifeleri, Pazartesiye rastlayan arifeleri ve Perşembelere - Cumalara rastlayan ertesi'leriyle.. Şöyle bir bakalım; Kurban 4, Şeker 3 etti 7.. bazan bunların 9-10 gün süren uzantıları da oluyor. Ortalama 5 misli çok olur diyelim, 4 misli: 4 kere 7 eder 28. Hesaba koyalım 3 yılbaşı, 28 dini bayramlar eder 31, düşelim 31'i 248'den.. Ne ediyor?</p>
<p class="calibre1">MEMUR : 217 ediyor... (alçak sesle) Hayırdır inşallah..</p>
<p class="calibre1">PATRON : Milli bayramlar, Cumhuriyet Bayramı, 19 Mayıs, 23 Nisan, Kurtuluş bayramları: Başta 6 Ekim olmak üzere etti 4.. 27 Mayıs'ı da unutmayalım... etti 5.. Arife ve ertesi günleriyle bunu rahatlıkla 6 misli hesaplayabiliriz, yani 30 gün... 217'den 30'u çıkaralım, kalır 187 gün.. Kutsal 10 Kasım'ı hiç saymıyorum.. O bambaşka.. Böylesi konuların üstündedir.. Bu arada 28 Şubat'lar, Senei Kebiseler, yani.. 12 yılda 6 tane 2 günden çıkarmaya alalım, eder 12 de o.. 187'den 12 alalım.. Kalıyor 175 gün.</p>
<p class="calibre1">MEMUR : .. ? ... ? ... ?</p>
<p class="calibre1">PATRON : Şimdi bir konu daha var.. Sizin bu 12 yılınız boyunca zelzele, yangın, sari hastalıklar, sayım günleri, seçim günleri, devrimler, örfi idareler, fazla uzatmayalım, daha da çok şey var ya, bütün o sokağa çıkma yasakları da unutulmamalı, onlara da ben diyorum ki.. bunlar 12 yıl içinde 10 günü geçer ise (10-15 günü de bulur ya) biz 10 gün diyelim, 12 yılda 120 gün yapar. Çıkarın 175'den.. Kalır 55 gün değil mi?</p>
<p class="calibre1">MEMUR : ??? ??? (ses yok, hayret içinde durmaktadır)</p>
<p class="calibre1">PATRON : Fazla uzatmayalım. Sabah 9-12 ve öğle sonraları da 1 :30 - 6 araları, geç gelmeler, erken gitmeler, - insaflı olalım - günde yarım saat almaz mı?</p>
<p class="calibre1">MEMUR : ????????!!!!</p>
<p class="calibre1">PATRON : Ayları 30'dan hesaplayalım. Ve diyelim ki : Ayda 15 saat, yılda 180 saat. Yani 24 saatlik günün yıllık saat toplamı.. (hesap yapar sesli) 300 günde 7200 saat.. 65 günde 1560 saat tutuyor bunlar. . yani toplam 8760 saat.. Sizin yılda 180 saat fireniz vardı ya.. Bu.. (hesap eder) 10 yılda 1800 saat eder, 2 yılınki de 2 kere 180 yani 360.. 1800, 360 daha. Toplayalım.. 2160 saat.. 24'e bölüp kaç gün ettiğine bakalım (hesap yapar). Tam 8 gün ediyor. Düşelim 55'ten.. kalıyor 47 gün.</p>
<p class="calibre1">MEMUR : Demek şimdi elimizde 47 gün kaldı..</p>
<p class="calibre1">PATRON (ciddiyetle): Evet, tam 47 gün.. Sizin toparlak olarak, her şey dahil 12 yılda 4380 işgününüz var bizde. İşi oradan alırsak, bunun yukarıdaki hesaplar çerçevesinde gün başına 4-5 saatlik çalışma zamanınız orantısında, yollarda geçen zamanlar, 8 saatlik uykular falan, gün 24 saat hesabından alınınca, bambaşka sonuçlar çıkar ki, yararınıza olmaz bu, onu bırakalım, üzerinde durmayalım..</p>
<p class="calibre1">MEMUR : ?????!!!!??</p>
<p class="calibre1">PATRON : Bu 47 günden 12 yılda, şöyle bir düşünün.. Özel, kişisel izinleriniz, mazeretleriniz yılda 3 kez olsa 36 gün eder 12 yılda.. 47'den düşelim. Ne kalıyor? 11 gün.. Tertemiz bir 11 gün.. full mesai.. Tam randıman.. 12 yılda bunlar 132 gün yapar. Bakın bir anda 4 ay elde ettik.. Başarılı bir 4 ay.. küsuratı bırakın.. Önemi yok artık onların.</p>
<p class="calibre1">MEMUR : ??? Evet, ne önemi var patron küsuratın..</p>
<p class="calibre1">PATRON : Yıllık izinlere sıra geldi şimdi. Şöyle bir hesaplanabilir: İlk 4 yılda 1 haftadan    28    gün</p>
<p class="calibre1">İkinci 4 yılda 2 haftadan    60 gün</p>
<p class="calibre1">Son 4 yılda 3 haftadan    84 gün</p>
<p class="calibre1">Toplayalım bakalım 28 artı 60 ve artı 84 eşittir toplam 172 gün yıllık izinlere gidiyor, ortalama tutarı elimizde.. 132 tam, tertemiz tartışmasız iş günümüz var ya.. 172 gün de yıllık izinlerin tutarı da elimizde. Çıkaralım.. bakalım.. sonuç : Eksi 40 iş günü ediyor.</p>
<p class="calibre1">MEMUR : Tastamam 40 gün ediyor.. Hem de eksi 40 gün..</p>
<p class="calibre1">PATRON : Şimdi zam konusunu mantıkla mütalaa edebileceğiz. Donelerimiz elimizde çünkü.</p>
<p class="calibre1">MEMUR : Benim de elimde patron. Anlıyorum.. Bende eksi 40 var efendim. Sizde ne var?</p>
<p class="calibre1">PATRON : Şakanın sırası değil Calib bey. Burada hayati bir hesap yapıyoruz.</p>
<p class="calibre1">MEMUR : Evet efendim, hayati...</p>
<p class="calibre1">PATRON : Calib bey.. Calib bey.. Ben ne diyorum.. siz ne diyorsunuz. Siz işin alayındasmız gibi geliyor bana.</p>
<p class="calibre1">MEMUR : Hayır, evet efendim. Evet, hayır Patron.</p>
<p class="calibre1">PATRON : Hangisi?</p>
<p class="calibre1">MEMUR : Eksi 40. Ben orada duruyorum.</p>
<p class="calibre1">PATRON : Calib bey, hesap meydanda.. Bakın.. Sizin daha işe başlamanıza 40 gün var. Size ilkin aylık olarak 1000 lira verilmiş, ve şu anda 40 gün eksi mesafede bir de 450 lira zam yapılarak 1450 liraya çıkarılmış aylığınız.. Bunu kimse duymasın. Aksi halde size değil bana gülerler. Sizin bizde işe başlamanıza daha 40 gün var Calib bey. . 40 gün. Önümüzdeki ay buyurun.. O konuyu konuşalım, olur mu?</p>
</body>
</html>
