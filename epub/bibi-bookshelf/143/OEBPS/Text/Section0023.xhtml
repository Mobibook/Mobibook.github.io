<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">On Beşinci Bölüm</h1>

    <h2 class="baslik_2 sigil_not_in_toc">İlginç Husus</h2>

    <p>Elodin derse neredeyse bir saat geç geldi. Giysileri çimen lekeleriyle kaplıydı ve saçlarına kurumuş yapraklar takılmıştı. Sırıtıyordu.</p>

    <p>Bugün onu sadece altımız bekliyorduk. Jarret son iki derse gelmemişti. Ortadan kaybolmadan önce yaptığı iğneleyici yorumlara bakılırsa bir daha geleceğinden de şüpheliydim.</p>

    <p>İçeri dalar dalmaz, bağırdı “Evet!” diye bağırdı Elodin. “Bana bir şeyler söyleyin!”</p>

    <p>Bu, vaktimizi boşa harcamak için bulduğu en yeni yoldu. Her dersin başında daha önce hiç duymadığı ilginç bir husus duymak istiyordu. Tabii neyin ilginç olup neyin olmadığına karar veren tek kişi Elodin’di ve dile getirdiğiniz ilk husus yeteri kadar ilginç değilse ya da onu zaten biliyorsa bir tane daha istiyordu. Sonra bir tane daha. Ta ki hoşuna giden bir şey duyana dek.</p>

    <p>Parmağıyla Brean’ı gösterdi. “Başla!”</p>

    <p>Kız hiç beklemeden, “Örümcekler su altında nefes alabilirler,” dedi.</p>

    <p>Elodin başını salladı. “Güzel.” Fenton’a baktı.</p>

    <p>“Vintas’ın doğusunda yanlış yönde akan bir nehir bulunur,” dedi Fenton. “Bir tuzlu su nehri olmasına rağmen karanın içlerinden Centhe Denizi’ne doğru akmaktadır.”</p>

    <p>Elodin başını iki yana salladı. “Bunu zaten biliyordum.”</p>

    <p>Fenton bir kâğıt parçasına baktı. “İmparator Ventoran çıkardığı bir kanunla-”</p>

    <p>“Sıkıcı,” diye sözünü kesti Elodin.</p>

    <p>“İki litreden fazla deniz suyu içerseniz kusarsınız?” dedi Fenton, soru sorar gibi.</p>

    <p>Elodin dişlerinin arasına sıkışmış bir şeyi çıkarmaya çalışırcasına ağzını oynattı. Sonra hoşnut bir edayla başını salladı. “Bak bu iyiydi.” Uresh’i işaret etti.</p>

    <p>“Sonsuzu sonsuz kez bolseniz bile kalan parçalar hâlâ sonsuz büyüklükte olur,” dedi Uresh o tuhaf Lanett aksanıyla. “Ama sonsuz olmayan bir sayıyı sonsuz kez bölerseniz elde edeceğiniz sayılar sonsuz küçüklükte olmaz. Sonsuz küçüklükte olmamalarına rağmen sonsuz sayıda oldukları için hepsini toplarsanız toplamları sonsuz çıkar. Bu da her sayının aslında sonsuz olduğu anlamına gelir.”</p>

    <p>Uzun bir duraksamayı takiben Elodin, “Vay be,” dedi ve işaret parmağını Lanetli adama ciddiyetle doğrulttu. “Uresh, bir sonraki ödevin seks yapmak. Bunu nasıl yapacağını bilmiyorsan dersten sonra beni gör.” Bu sefer de Inyssa’ya doğru döndü.</p>

    <p>“Yll halkı hiç yazılı bir lisan üretmemiştir,” dedi kız.</p>

    <p>“Doğru değil,” dedi Elodin. “Eskiden ipe örülü düğümlerden oluşan bir sistem kullanırlardı.” Bir şeyi örercesine elleriyle karmaşık hareketler yaptı. “Ve bu sistemi biz koyun derilerine resimler çizmeye başlamadan çok önce bile kullanıyorlardı.”</p>

    <p>“Kayıtlı bir lisanları olmadığını söylemedim,” diye mırıldandı Inyssa. “Yazılı lisan dedim sadece.”</p>

    <p>Elodin muazzam bezginliğini basit bir omuz silkişle göstermeyi becerdi.</p>

    <p>Inyssa ona kaşlarını çattı. “İyi. Sceria’da işlevini kaybetmiş penisinden doğum yapan bir köpek türü bulunur.”</p>

    <p>“Vay canına,” dedi Elodin. “Tamam. Evet.” Fela’yı işaret etti.</p>

    <p>“Revir seksen yıl önce gözlerden nasıl katarakt alınacağını keşfetti,” dedi Fela.</p>

    <p>“Bunu biliyordum,” dedi Elodin, elini geçiştirircesine sallayarak.</p>

    <p>“Daha bitirmedim,” dedi Fela. “Bunu yapmayı öğrenmeleri, daha önce hiç göremeyen insanların görmesini sağlayabilecekleri anlamına geliyordu. Bu insanlar kör olmamış, kör doğmuşlardı.”</p>

    <p>Elodin başını merakla yana eğdi.</p>

    <p>Fela sözlerini sürdürdü. “Görebilir hale geldikten sonra onlara çeşitli nesneler gösterildi: bir masanın üzerinde duran bir top, bir küp ve bir piramit.” Fela konuşurken havaya elleriyle şekiller çizdi. “Sonra hekimler hastalara üç objeden hangisinin yuvarlak olduğunu sordular.”</p>

    <p>Fela sözlerinin etkisini arttırmak için durup bize baktı. “Hastalar sadece nesnelere bakarak cevap veremediler. Önce onlara dokunmaları gerekti. Ancak topa dokunduktan sonra onun yuvarlak olduğunu bilebildiler.”</p>

    <p>Elodin başını kaldırıp şen bir kahkaha attı. “Sahi mi?” diye sordu.</p>

    <p>Fela başıyla doğruladı.</p>

    <p>“Büyük ödül Fela’nın!” diye bağırdı Elodin, ellerini havaya kaldırarak. Sonra cebine uzandı, kahverengi ve dikdörtgen biçiminde bir şey çıkarıp bunu Fela’nın eline tutuşturdu.</p>

    <p>Fela nesneye merakla baktı. Bu bir ipekotu kozasıydı.</p>

    <p>“Kvothe henüz söz almadı,” dedi Brean.</p>

    <p>“Hiç fark etmez,” deyip geçti Elodin. “İlginç Husus oyununda Kvothe beş para etmez.”</p>

    <p>Kaşlarımı çatabildiğim kadar gürültüyle çattım.</p>

    <p>“İyi,” dedi Elodin. “Konuş bakalım.”</p>

    <p>“Adem fedaileri Lethani adında gizli bir sanata sahiptirler,” dedim. “Böyle azılı savaşçılar olmalarının altında yatan sebep de budur.”</p>

    <p>Elodin başını yana eğdi. “Sahi mi?” diye sordu. “Peki nedir bu sanat?”</p>

    <p>“Bilmiyorum,” deyip geçtim, onu kızdırmayı umarak. “Dediğim gibi gizli.”</p>

    <p>Elodin bir müddet sözlerimi düşünür gibi gözüktü, sonra başını sağa sola salladı. “Hayır. İlginç olsa bile bu bir husus değil. O dediğin Cealdimli faizcilerin Finansia adında gizli bir sanata sahip olmalarını ve bankerlikteki başarılarının altında bunun yattığını söylemeye benziyor. Elle tutulur bir yanı yok.” Beklentili gözlerle beni süzdü.</p>

    <p>Başka bir şey bulmaya çalıştıysam da yapamadım. Kafam Chandrialılarla ilgili peri masallarında ve başarısızlıkla sonuçlanan araştırmalarımdaydı.</p>

    <p>“Gördün mü?” dedi Elodin, Brean’a. “Beş para etmez.”</p>

    <p>“Niye vaktimizi bununla boşa harcadığımızı hiç anlamıyorum,” diye çıkıştım.</p>

    <p>“Yapacak daha iyi işlerin mi var?” diye sordu Elodin.</p>

    <p>“Evet!” diye öfkeyle patladım. “Yapacak bin tane daha önemli işim var. Mesela rüzgârın adını öğrenmek!”</p>

    <p>Elodin bir parmağını kaldırarak bilge bir görünüm takınmaya çalıştı. Fakat saçlarındaki yapraklar yüzünden beceremedi. “Küçük hususlar büyük bilgiler getirir,” dedi nutuk atarcasına. “Tıpkı küçük isimlerin büyük isimler getirdiği gibi.”</p>

    <p>Ellerini çırpıp hevesle ovuşturdu. “Tamam! Fela! Hediyeni aç da Kvothe’ye bu kadar çok istediği dersini verebilelim.”</p>

    <p>Fela ipekotu kozasının kuru kabuğunu yardı. Bitkinin tüyleri andıran bembeyaz tohumları ellerine döküldü.</p>

    <p>Baş İsimci ona tohumları havaya atmasını işaret etti. Fela attı ve herkes beyaz tohum öbeğinin tavana doğru yükselmesini, sonra da hızla yere düşmesini seyretti.</p>

    <p>“Kahretsin,” dedi Elodin. Sert adımlarla yerdeki tohum öbeğine gitti, onu yerden aldı ve etraf yavaşça uçuşan ipekotu tohumlarıyla dolana dek ellerini var gücüyle salladı.</p>

    <p>Sonra da sınıfta uçuşan tohumların peşinden koşmaya başlayarak elleriyle onları havada yakalamaya çalıştı. Sandalyelere basıp geçti, kürsüde ileri geri koştu ve sınıfın önündeki masalardan masalara atladı.</p>

    <p>Bir yandan da tohumları yakalamak için uğraşıyordu. Bunu ilk başta top tutar gibi tek eliyle yaptı. Fakat başarısız olunca sinek yakalarcasına ellerini birbirine vurmaya başladı. Bu da işe yaramayınca bir çocuğun havadaki bir ateşböceğini kapmaya çalışması gibi onları iki eliyle birden kapmak istedi.</p>

    <p>Fakat bir tane bile yakalayamadı. Kovaladıkça daha da delleniyor, daha da hızlı koşuyor, ellerini daha da hışımla savuruyordu. Bu böyle bir dakika devam etti. İki dakika. Beş dakika. On.</p>

    <p>Çabaları ders boyunca sürüp gidecek gibiydi, fakat sonunda bir sandalyeye takılıp taş zemine şiddetle kapaklandı ve o esnada pantolonunun bacağını da yırtarak dizini kanattı.</p>

    <p>Yere oturup bacağını tuttu ve hayatım boyunca hiç duymadığım öfke dolu küfürleri birbiri ardına sıraladı. Bağırıp çağırdı, hırlayıp tükürükler saçtı. En az sekiz dil kullandı ve telaffuz ettiği sözcükleri anlamadığımda bile çıkan ses midemi ekşitmeye, kollarımdaki tüyleri diken diken etmeye yetti. Beni terleten şeyler söyledi. Midemi bulandıran şeyler. Söylenmesinin mümkün olduğunu bilmediğim şeyler.</p>

    <p>Bu durumun daha da sürmesini bekliyordum, fakat o hiddetle derin bir nefes alırken havada uçuşan ipekotu tohumlarından biri ağzına kaçtı ve Elodin şiddetle öksürüp tıksırdı.</p>

    <p>Nihayet tohumu tükürdü, soluklandı, ayağa kalktı ve tek kelime daha etmeden topallayarak sınıftan ayrıldı.</p>

    <p>Bu Elodin Hoca için çok da tuhaf bir ders sayılmazdı.</p>

    <p class="paragraf">Elodin’in dersinden sonra Anker’ın Yeri’nde küçük bir öğle yemeği yedim ve Revir’deki vardiyama gidip benden daha tecrübeli El’thelerin gelen hastalara teşhis koymalarını ve onları tedavi etmelerini seyrettim. Bunun akabinde Denna’yı bulma ümidiyle nehri geçtim. Bu üç gün içinde yaptığım üçüncü yolculuktu, fakat dışarısı serin ve güneşli olup Arşiv’de geçirdiğim onca zamandan sonra biraz hava almam gerekiyordu.</p>

    <p>Henüz Denna’nın orada olması için vakit çok erkendi; yine de önce Eolian’a gittim. Stanchion ve Deoch’la sohbet edip tavernadan ayrıldım ve Denna’nın sık sık uğradığını bildiğim birkaç hanı ziyaret ettim: Muslukçu, Fıçı ile Balya, Duvardaki Köpek. Hiçbirinde yoktu.</p>

    <p>Ağaçlarındaki yapraklar neredeyse tamamen dökülmüş bir iki parkta gezindim. Bulabildiğim tüm enstrüman dükkânlarına uğrayarak lavtalara baktım ve dükkân sahiplerine arp arayan koyu saçlı güzel bir kız görüp görmediklerini sordum. Görmemişlerdi.</p>

    <p>Artık hava tamamen kararmıştı. Bu yüzden tekrar Eolian’a gidip kalabalığın arasında yavaş adımlarla dolandım. Denna görünürde yoktu, ama Kont Threpe’yle karşılaştım. Birlikte içki içip birkaç şarkı dinledik ve yanından ayrıldım.</p>

    <p>Üniversite’ye geri dönerken pelerinime daha sıkı sarındım. Imre’nin sokakları gündüz olduğundan daha kalabalıktı ve havadaki soğuğa rağmen kasabaya bir şenlik havası hâkimdi. Han ve tiyatro kapılarından her biri farklı türde bir düzine müzik dökülüyordu. İnsanlar lokantalara ve sergi salonlarına girip çıkmaktaydılar.</p>

    <p>Derken kalabalığın uğultusu arasında neşe dolu bir kahkaha yükseldi. Bu kahkahayı nerede duysam tanırdım. Denna’ya ait olduğunu adım gibi biliyordum.</p>

    <p>Yüzüme bir tebessümün yayıldığını hissederek arkama döndüm. Zaten hep böyle oluyor gibiydi. Denna’yı ancak ümidimi yitirdikten sonra bulabiliyordum.</p>

    <p>Etrafta gezinen insanların yüzlerini tarayarak onu kolayca seçtim. Koyu mavi renkte uzun bir saten elbise giyen Denna küçük bir kafenin önünde bekliyordu.</p>

    <p>Ona doğru bir adım attım, sonra durdum. Denna’nın bir at arabasının açık kapısı arkasındaki biriyle konuşmasını izledim. Refakatçisine dair görebildiğim tek şey başının tepesiydi. Uzun beyaz bir tüy iliştirilmiş bir şapka takıyordu adam.</p>

    <p>Hemen sonra Ambrose arabadan inip arabanın kapısını kapadı. Denna’ya geniş, baştan çıkarıcı bir tebessüm etti ve onu güldüren bir şeyler söyledi. Fener ışıkları ceketinin altın sırmalı kumaşına vuruyordu ve eldivenleri çizmeleriyle aynı koyu mor renge boyanmıştı. Aslında bu rengin üzerinde çirkin durması gerekirdi, ama durmuyordu.</p>

    <p>Ben öyle bön bön bakarken yolda ilerleyen iki atlı bir araba beni neredeyse yere yapıştırıp ezecekti. Yolun ortasında dikildiğim düşünülürse sürücünün bunda bir kabahati olduğu söylenemezdi. Adam yanımdan geçerken küfredip kamçısını bana doğru savurdu. Kamçıcının ucu enseme geldiyse de hissetmedim bile.</p>

    <p>Dengemi tekrar sağlayıp başımı kaldırınca Ambrose’u Denna’nın elini öperken gördüm. Bunun ardından Ambrose zarif bir hareketle Denna’ya kolunu uzattı ve birlikte kafeye girdiler.</p>
  </div>
</body>
</html>
