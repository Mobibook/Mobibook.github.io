<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Yüz Altıncı Bölüm</h1>

    <h2 class="baslik_2 sigil_not_in_toc">Dönüş</h2>

    <p>Cthaeh’le karşılaştıktan sonra eski halime dönmem epey zaman aldı.</p>

    <p>Bol bol uyudum, fakat durmaksızın korkunç kâbuslar gördüğüm için istirahatım hep kesik kesikti. Kâbuslardan bazıları capcanlıydı ve unutulmaları neredeyse imkânsızdı. Bunlar çoğunlukla annemle, babamla ve kumpanyamla ilgiliydi. Hiç hatırlayamadığım, yalnızca göğsümde bir sızıyla ve başımda çekilmiş bir dişin bıraktığı kanlı oyuğa benzer bir boşlukla uyandığım kâbuslar daha da kötüydü.</p>

    <p>Böyle ilk uyanışımda Felurian yanı başımda beni izliyordu. Yüz ifadesi öyle şefkatli ve endişeliydi ki, tıpkı aylar evvel Auri’nin odamda yaptığı gibi bana hafifçe mırıldanmasını ve saçlarımı okşamasını bekledim.</p>

    <p>Fakat Felurian öyle bir şey yapmadı. “iyi misin?” diye sordu.</p>

    <p>Buna verecek bir cevabım yoktu. Hafızam bulanık, kafam karışık ve yüreğim yaslıydı. Tekrar gözyaşlarına boğulmadan konuşabileceğime güvenemediğim için başımı iki yana sallamakla yetindim.</p>

    <p>Felurian eğilip ağzımın köşesini öptü. Beni uzun uzun süzdükten sonra tekrar doğruldu, gölete gitti ve içmem için avuçları arasında su getirdi.</p>

    <p>Sonraki günlerde ne sorularla başımı ağrıttı, ne de ağzımdan laf almaya çalıştı. Bazen bana hikâyeler anlatmaya çalışıyordu, fakat duyduklarıma odaklanamadığım için onları her zamankinden daha az anlıyordum. Hikâyelerin üzücü bir tarafı olmamasına rağmen içimdeki bir parça kendine hâkim olamayarak sürekli gözyaşı döküyordu.</p>

    <p>Bir keresinde, uyandığımda onu bulamadım. Saatler sonra kafamdan daha iri olan yeşil renkli garip bir meyveyle çıkageldi. Utangaç bir tebessüm ederek meyveyi bana uzattı ve kayışımsı ince kabuğunun soyularak içindeki turuncu renkli etli kısmın nasıl açığa çıkartılacağını gösterdi. Posalı ve ekşi-tatlı meyve, spiral dilimler şeklinde bölündü.</p>

    <p>Geriye yuvarlak, sert ve kaygan bir çekirdek kalana dek bu dilimleri sessizce yedik. Kahverengi çekirdek o kadar büyüktü ki onu avcumda tutarken elimi yumruk yapamıyordum. Felurian gösterişli denebilecek bir edayla çekirdeği bir taşa vurup kırdı ve içinin kızartılmış ceviz gibi kuru olduğunu gösterdi. Onu da yedik. Acı ve sert tadı, tütsülenmiş somon balığını andırır gibiydi.</p>

    <p>Onun içinde bir çekirdek daha vardı. Bu seferki kemik kadar beyazdı ve bir misket iriliğindeydi. Felurian onu bana verdi. Tadı şekerlemeye benziyordu ve karamela gibi biraz yapışkandı.</p>

    <p>Bir keresinde beni uzun saatler boyunca yalnız bıraktı, sonra da her birini avuçlarında dikkatle tuttuğu kahverengi iki kuşla geri geldi. Serçelerden daha küçük olan kuşların çarpıcı, yaprak yeşili gözleri vardı. Felurian onları yattığım yastıkların yanına bıraktı. Islık çaldığında kuşlar şakımaya başladı. Kuş cıvıltısı gibi de değil; gerçek bir şarkı. Aralarda nakarat olan dört dizeli bir şarkı. Önce birlikte söylediler, sonra da basit bir armoniyle.</p>

    <p>Bir seferinde uyandığım zaman bana deri bir bardakta içecek bir şey verdi. Menekşe kokulu sıvının tadı yoktu, fakat yaz güneşinin ışığını içiyormuşum gibi ağzımda berrak, sıcak ve temiz bir his bıraktı.</p>

    <p>Başka bir zaman, tuttuğum zaman elime sıcak gelen kırmızı renkli yuvarlak bir taş verdi bana. Taş birkaç saat sonra yumurta gibi çatladı ve ortaya minik bir sincaba benzeyen bir yaratık çıktı. Yaratık öfkeyle fıkır fıkır konuştu, ardından kaçıp gitti.</p>

    <p>Bir keresinde uyandığım zaman Felurian’ı yakınımda bulamadım. Etrafıma bakınınca onu su kenarında oturmuş, kollarını dizlerine dolamış vaziyette gördüm. Kendi kendine ağlarken çıkardığı hıçkırıkların narin şarkısını az da olsa duyabiliyordum.</p>

    <p>Uyudum ve uyandım. Felurian bana yapraktan yapılmış bir yüzük, bir öbek altın sarısı dut, parmakla dokunulduğunda açılıp kapanan bir çiçek verdi...</p>

    <p>Ve yine bir seferinde, yüzüm kan ter içinde ve göğsüm sızlayarak aniden uyandığımda, uzanıp elini benimkinin üstüne koydu. Hareketi o denli çekingen, yüz ifadesi o denli kaygılıydı ki, görseniz daha önce bir erkeğe hiç dokunmadığını sanırdınız. Sanki kırılacağımdan, alev alacağımdan veya ısıracağımdan korkuyordu. Serin eli kısa bir süre boyunca bir güve kadar hafifçe benimkinin üzerinde durdu. Elimi nazikçe sıktı, bekledi, sonra geri çekildi.</p>

    <p>Bu davranışı bana tuhaf geldi. Fakat o esnada net düşünemeyecek kadar şaşkın ve kederliydim. Ancak şimdi geriye dönüp baktığımda işin aslını görüyorum. Genç bir sevgilinin beceriksizliğiyle beni rahatlatmaya çalışıyor, ama bunu nasıl yapacağını hiç mi hiç bilmiyordu.</p>

    <p class="paragraf">Yine de her şey zamanla geçer. Kâbuslarım azaldı. İştahım açıldı. Felurian’la havadan sudan sohbet edebileceğim kadar kafamı toparlayabildim. Bundan kısa zaman sonra da, onunla ufak ufak flört etmeye başladım. Böylece Felurian bariz biçimde rahatladı. Kendisini öpmek istemeyen bir yaratığı hayal bile edemiyordu sanki.</p>

    <p>En sonunda merakım, yani eski halime döndüğümün en açık belirtisi de geri geldi. “Shaed üzerinde yaptığın son değişikliklerin nasıl gittiğini hiç sormadım,” dedim.</p>

    <p>Yüzü aydınlandı. “iş bitti!” Gururunu gözlerinden okuyabiliyordum. Elimi tutup beni çardağın kenarına doğru çekti. “demir kolay değildi, ama başardım.” Yine hareket edecek oldu, ama durdu. “bak bakalım bulabilecek misin?”</p>

    <p>Etrafı dikkatli gözlerle uzun uzadıya inceledim. Felurian shaedi nasıl arayacağımı öğretmişse de, civardaki bir ağacın gölgesinde belli belirsiz bir derinliği seçmem hiç kolay olmadı. Gidip shaedimi gizli olduğu gölgeden aldım.</p>

    <p>Felurian sekerek yanıma geldi. Bir oyunu kazanmışım gibi gülüyordu. Kolunu boynuma dolayıp beni bir düzine çocuğun coşkusuyla öptü.</p>

    <p>Shaedi giymeme daha önce hiç izin vermemişti. Onu çıplak omuzlarıma serdiği esnada çıkardığı işe hayran kaldım. Pelerinin neredeyse hiç ağırlığı yoktu ve en kaliteli kadifeden bile daha yumuşaktı. Ilık bir esintiye, hatta gölge toplamak için gittiğimiz karanlık orman kayranındayken vücudumu okşayan o ılık esintiye benzeyen bir his veriyordu.</p>

    <p>Nasıl göründüğümü anlamak için gölete inip yansımama bakmayı düşündüm, fakat Felurian kendini bana attı. Beni yere çaldı ve ata biner gibi üstüme oturdu. Shaedim kalın bir battaniye gibi altımızda seriliydi. Onun kenarlarını etrafımıza sardı, sonra göğsümü ve boynumu öptü. Tenime değen dili sıcaktı.</p>

    <p>“bu sayede,” dedi kulağıma, “shaedin seni ne zaman sarsa beni hatırlayacaksın, sana dokunduğu zaman ben dokunmuşum gibi olacak.” Üzerimde yavaşça hareket ederek çıplak vücudunu boylu boyunca benimkine sürttü. “diğer bütün kadınların arasında Felurian’ı hiç unutamayacaksın ve bir gün yanıma döneceksin.”</p>

    <p class="paragraf">Bunun ardından Fae’deki zamanımın sona yaklaştığını anladım. Cthaeh’in zihnime diken gibi saplanan sözleri beni adeta dünyaya doğru itiyordu. Ebeveynlerimi öldüren adamdan bir taş atımı mesafede olup da bunu fark etmemem, ağzımda Felurian’ın öpücüklerinin bile geçiremediği acı bir tat bırakmıştı. Ayrıca Cthaeh’in Denna hakkında söyledikleri zihnimde tekrarlanıp duruyordu.</p>

    <p>Sonunda uyandım ve vaktin geldiğini anladım. Kalktım, seyahat heybemi düzenledim ve kim bilir ne zamandan beri ilk kez giyindim. Çıplak geçirdiğim onca zamanın ardından tenime değen giysilerin yarattığı his tuhaftı. Ne zamandır ortalarda yoktum? Parmaklarımı sakalımda gezdirdim, sonra omuz silkerek bu düşünceyi kafamdan kovdum. Yakında cevabı öğrenecekken tahmin yürütmem lüzumsuzdu.</p>

    <p>Arkama dönünce, Felurian’ı çardağının ortasında üzgün bir yüz ifadesiyle dururken gördüm. Bir an için gitmeme karşı çıkacağını zannettim ama öyle bir şey yapmadı. Yanıma gelip shaedi omuzlarıma sıkıca oturttu. Öyle yaparken çocuğunu soğuğa karşı giydiren bir anneyi anımsattı bana. Peşinden uçuşan kelebekler bile melankolik gözüküyordu.</p>

    <p>Beni saatlerce ormanda yürüttü, ta ki bir çift uzun gritaşa varana dek. Shaedimin başlığını kafama geçirdi ve benden gözlerimi yummamı istedi. Sonra bana kısa bir tur attırdı ve havada bir değişiklik hissettim. Gözlerimi açar açmaz, o an bulunduğum ormanın birkaç saniye önce içinden geçtiğimle aynı olmadığını anladım. Havadaki o tuhaf gerginlik kaybolmuştu. Fani dünyadaydım.</p>

    <p>Felurian’a baktım. “Leydim,” dedim. “Gitmeden önce sana verebileceğim hiçbir şey yok.”</p>

    <p>“geri gelme sözün hariç.” Sesi çiçekler kadar yumuşaktı. Yine de fısıltısında bir uyarı gizliydi.</p>

    <p>Gülümsedim. “Yanında bırakacak bir şeyim olmadığını kastettim, leydim.”</p>

    <p>“hatıralar hariç.” Bana sokuldu.</p>

    <p>Gözlerimi kapatarak, birkaç sözle ve pek çok öpücükle ona veda ettim.</p>

    <p>Ve yürüyüp gittim. Arkama bakmadığımı söylemek isterdim, ama bu doğru olmaz. Onu o halde görmek adeta yüreğimi parçaladı. Dev gritaşların yanında o denli ufak duruyordu ki. Ona son bir öpücük vermek, son defa veda etmek için geri dönecek gibi oldum.</p>

    <p>Fakat geri gitseydim bir daha yanından ayrılamazdım. Her nasılsa yürümeyi sürdürdüm.</p>

    <p>Arkama ikinci kez baktığımda yoktu.</p>
  </div>
</body>
</html>
