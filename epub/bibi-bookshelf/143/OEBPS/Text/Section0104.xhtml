<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Doksan Altıncı Bölüm</h1>

    <h2 class="baslik_2 sigil_not_in_toc">Ateşin Ta Kendisi</h2>

    <p>Hafızamı gıdıklayan bir şeyle kendime geldim. Gözlerimi açınca, alacakaranlık bir gökyüzüne uzanan ağaçlarla karşılaştım. Etrafım ipek yastıklarla doluydu ve Felurian uykunun gevşettiği vücuduyla birkaç adım ötemde çırılçıplak yatıyordu.</p>

    <p>Bir heykel kadar düzgün ve kusursuz görünüyordu. Uykusunda iç geçirdi ve öyle düşündüğüm için kendi kendimi payladım. Soğuk bir taşla uzaktan yakından alakası olmadığını biliyordum. Sımsıcak ve kıvraktı; ona kıyasla en pürüzsüz mermer bile zımpara taşından farksızdı.</p>

    <p>Elim ona dokunmak için uzandı, fakat karşımdaki mükemmel sahneyi bozmak istemediğimden kendime hâkim oldum. Uzak bir düşünce aklımı kurcalamaya başladı, fakat onu can sıkıcı bir sinek gibi kafamdan kovdum.</p>

    <p>Felurian dudaklarını araladı ve kumrununki gibi bir sesle iç geçirdi. O dudakların dokunuşu hâlâ aklımdaydı. Yüreğim sızladı ve bakışlarımı onun o yumuşacık, çiçeği andıran ağzından ayrılmaya zorladım.</p>

    <p>Kapalı göz kapakları bir kelebeğin kanatları gibi desenliydi. Aralarında soluk altın sarısının da bulunduğu koyu mor ve siyah sarmallar iç içe geçerek teninin rengine karışıyordu. Gözleri uykusunda nazikçe kıpırdanınca kelebek kanatlarını çırpmış gibi oldu ve desenler değişti. Bu bile erkeklerin görmek için ödedikleri bütün bedellere değerdi.</p>

    <p>Bugüne dek duyduğum tüm şarkıların ve hikâyelerin saçmalıktan ibaret olduğunu bilerek onu bakışlarımla yedim. O erkeklerin hayal ettikleri şeydi. Bulunduğum tüm yerlerde, gördüğüm tüm kadınlar arasında ona denk tek bir kişi tanımıştım.</p>

    <p>Zihnimdeki bir şey bana haykırdı, fakat aklım Felurian’ın kapalı gözlerinin hareketlerinde ve uyurken bile ağzının bile beni öpmek istercesine aldığı şekillerdeydi. Öfkeye kapıldım, düşünceyi yine kovmaya çalıştım.</p>

    <p><em>Delirecek veya ölecektim.</em></p>

    <p>Fikir nihayet bilinçli zihnime ulaşmayı başardı ve vücudumdaki bütün tüylerin bir anda diken diken olduğunu hissettim. Nefes almak için başımı sudan çıkarmışçasına mükemmel, berrak bir zihin açıklığı yaşadım ve kendimi Taşın Kalbi’ne indirmeye çalıştım.</p>

    <p>Olmadı. Hayatımda ilk defa o sakin, dingin hale bürünemedim. Felurian göz kapaklarımın arkasından bile dikkatimi dağıtıyordu. Tatlı nefesiyle. Yumuşacık göğüsleriyle. O aç ve taç yapraklar kadar narin dudaklarından kaçan hızlı, çaresiz nefeslerle...</p>

    <p><em>Taş.</em> Gözlerimi kapalı tuttum ve Felurian’ı tekrar düşünmeye bile cüret etmeden önce Taşın Kalbi’nin soğukkanlı mantığını bir pelerin gibi etrafıma sardım.</p>

    <p>Ne biliyordum? Felurian’la ilgili yüzlerce hikâyeyi aklıma getirdim ve yinelenen temaları aralarından çekip çıkardım. Felurian çok güzeldi. Fani erkekleri baştan çıkarırdı. Bu erkekler onun peşinden Fae’ye gider ve kolları arasında can verirlerdi.</p>

    <p>Peki nasıl ölürlerdi? Tahmin etmek gayet kolaydı: aşırı fiziksel stres. Etkileşimimiz <em>sahiden de</em> yorucu olmuştu ve naif ya da hassas biri bu durumla benim kadar iyi başa çıkamayabilirdi. Durup düşününce vücudumun iyice sıkılmış bir bezden farkı kalmadığını fark ettim. Omuzlarım ağrıyor, dizlerim yanıyor ve boynum aşk ısırıklarının o tatlı morluklarını taşıyordu. Sağ kulağımdan başlayan ve göğsümden aşağı inen-</p>

    <p>Bedenimi sıcak basınca kendimi zorladım ve nabzım yavaşlayana, Felurian’la ilgili düşünceleri kafamdan atana dek Taşın Kalbi’nin daha da derinlerine daldım.</p>

    <p>Hatırladığım dört öyküde erkekler Fae’den kanlı canlı dönüyorlardı, fakat geri geldiklerinde hepsi de bir çömlekçinin fırın taşları kadar kafadan çatlak oluyordu. Öykülerde ne tür akli dengesizlikler sergiliyorlardı? Saplantılı davranışlar, gerçeklikten kopmaktan kaynaklanan kaza sonucu ölümler ve fazla melankoliden dolayı günden güne eriyip gitmeler. Erkeklerin üçü bir dönüye kalmadan can veriyordu. Dördüncü hikâyedeyse adamın neredeyse yarım sene hayatta kaldığı anlatılırdı.</p>

    <p>Fakat ortada bir saçmalık vardı. Felurian’ın göz kamaştırıcı bir güzelliğe sahip olduğu belliydi. Yatakta marifetli miydi? Hiç şüphesiz. Peki her adamı öldürecek veya delirtecek kadar mı? Hayır. Böyle bir olasılık, kulağa hiç de muhtemel gelmiyordu.</p>

    <p>Yaşadığım tecrübeyi küçümsemeye çalışmıyorum. Felurian’ın geçmişte erkeklere akıllarını kaçırttığından kuşkum yoktu. Fakat ben akli dengemin yerinde olduğunu biliyordum.</p>

    <p>Delirdiğimi, fakat bunun farkında olamayabileceğimi kısa bir süre düşündüm. Eskiden beri deli olduğum ihtimalini de değerlendirdim ve bunun ilkinden daha muhtemel olduğuna karar verdim. Sonra iki düşünceyi de aklımdan çıkardım.</p>

    <p>Gözlerimi açmadan orada yatmayı sürdürerek daha önce hiç hissetmediğim sessiz bir uyuşukluğun keyfini çıkardım. Yaşadığım anın tadına vardım, sonra kaçmaya hazırlanarak gözlerimi açtım.</p>

    <p>İpek perdelerle ve etrafa saçılmış yastıklarla dolu çardağa bakındım. Bunlar Felurian’ın yegâne süsleriydi. Yuvarlak kalçalarıyla, narin bacaklarıyla ve derisinin altında kıpırdanan kıvrak kaslarıyla tüm bunların ortasında yatıyordu.</p>

    <p>Beni seyrediyordu.</p>

    <p>İstirahat ederken güzelse, artık iki misli daha güzeldi. Uyurken bir ateşin resmiydi. Uyanıkken ateşin ta kendisi.</p>

    <p>Bu noktada korkuya kapıldığımı öğrenmek sizi şaşırtabilir. Dünyanın en çekici kadınından bir kol mesafesi uzaktayken ansızın kendi faniliğimin farkına varmam tuhaf gelebilir.</p>

    <p>Felurian kadifeye sanlı bir bıçak gibi gülümsedi ve güneş altındaki bir kedi misali gerindi.</p>

    <p>Sırtının kavisiyle, dümdüz karnının sıkılığıyla vücudu adeta gerinmek için yaratılmıştı. Göğüslerinin yuvarlak dolgunluğu kollarının hareketiyle kalkarken kendimi kızışan bir erkek geyik gibi hissettim. Vücudum ona hemen tepki verdi. Sanki birisi Taşın Kalbi’nin sakin hissizliğine sıcak bir demir çubukla vuruyordu. Kontrolü bir anlığına kaybettim ve zihnimin daha az disiplinli bir parçası Felurian’a hemen bir şarkı yazmaya başladı.</p>

    <p>O parçayı geri getirecek dikkati harcayamazdım. Ben de bu yüzden Taşın Kalbi’nin güvenliğinde kalmaya odaklanarak hem Felurian’ın vücudunu, hem de zihnimin gerilerde kafiyeli beyitler düzen o parçasını görmezden geldim.</p>

    <p>Bunu yapmam pek kolay olmadı. Hatta sempatinin sıradan zorlukları onun yanında seke seke yürümek gibi kalıyordu. Üniversite’de aldığım eğitim olmasaydı, kapıldığım cazibeden başka bir şey düşünemeyen perişan, zavallı biri olup çıkardım.</p>

    <p>Felurian gerinmesini yavaşça sonlandırdı ve kadim gözleriyle bana baktı. O gözler daha önce karşılaştığım hiçbir şeye benzemiyordu. Çarpıcı bir renkteydiler...</p>

    <p><em>Gözlerinde yaz alacakaranlığı</em></p>

    <p>...bir tür alacakaranlık mavisiydiler. Büyüleyiciydiler. Hatta...</p>

    <p><em>Uçuşan kelebekler gibi göz kapakları</em></p>

    <p>...akları hiç yoktu...</p>

    <p><em>Gün batımı göğü tonundaki dudakları</em></p>

    <p>Dişlerimi sıktım, zihnimin dırdır eden o parçasını kopardım ve kafamın bir köşesine tıkarak kendi kendine şarkılar söylemeye bıraktım.</p>

    <p>Felurian başını yana eğdi. Gözleri bir kuşunkiler kadar dikkatli ve ifadesizdi. “niye bu kadar sessizsin aşk alevi? yoksa seni söndürdüm mü?”</p>

    <p>Sesi kulaklarıma bir tuhaf geldi. Tonunda en ufak bir sertlik yoktu. Kusursuzca parlatılmış bir cam gibi bütünüyle pürüzsüzdü. Garip yumuşaklığına rağmen omurgam boyunca yayılarak bana kendimi kuyruğunun ucuna kadar okşanmış bir kedi gibi hissettirdi.</p>

    <p>Taşın Kalbi’ne daha da dalarak onu tüm serinliği ve güvencesiyle çevremde duyumsadım. Fakat dikkatimin büyük bölümü irademe odaklanmışsa da zihnimin o küçük, deli, lirik parçası hemen öne fırladı. “Asla sönmem. Seninle sırılsıklam olsam da yanarım. Başını çevirişin bir şarkı gibi. Bir kıvılcım gibi. Beni dalgalandıran bir soluk gibi. O soluk ki her tarafa yayılan ve adını kükreyen bir yangını yelliyor.”</p>

    <p>Felurian’ın yüzü parladı. “bir şair! vücudunun nasıl kıpırdadığına bakarak senin bir şair olduğunu anlamalıydım.”</p>

    <p>Sesinin yumuşaklığı beni bir kez daha hazırlıksız yakaladı. Sebep sözcüklerinin heyecanlı, ihtiraslı yahut iç gıcıklayıcı olması değildi. Ortada öyle bayağı veya yapmacık bir şey yoktu. Fakat konuştuğu zaman nefesinin göğsünden yükseldiğinin, yumuşacık gırtlağından geçtiğinin, sonra da dudakları, dişleri ve dili tarafından dikkatle şekillendirildiğinin ister istemez farkına varıyordum.</p>

    <p>Yastıkların üzerinde emekleyerek yakınıma geldi. “bir şair gibisin, ateşli ve güzel.” Yüzümü avuçlarının arasına alırken sesi bir fısıltıdan daha yüksek değildi. “şairler daha kibardır. hep güzel şeyler söylerler.”</p>

    <p>Hayatım boyunca sesi onunkine benzeyen tek bir insanla karşılaşmıştım: Elodin. Bazen bütün dünya kulak kesilmiş gibi sesi havayı doldururdu.</p>

    <p>Felurian’ınki yankılı değildi. Ormandaki kayranı doldurmuyordu. Onun sesi ani bir yaz fırtınasından önceki sükûnetti. Bir tüyün sürtünmesi kadar yumuşaktı. Kalbime göğsümde taklalar attırıyordu.</p>

    <p>Öyle konuştuğu için, bana şair dediğinde ne tüylerimi diken diken etti ne de dişlerimi sıkmama sebep oldu. Bu söz ondan geldiğinde bir adama söylenebilecek en güzel şey gibiydi. Sesi işte o denli güçlüydü.</p>

    <p>Felurian parmak uçlarını dudaklarımda gezdirdi. “şairler en iyi öpüşürler. beni bir mum alevi gibi öpüyorsun.” Anılar gözlerini ışıldatırken ellerinden birini ağzına götürdü.</p>

    <p>O eli tutup şefkatle sıktım. Ellerim hep zarif olagelmiştir, ama onunkilerin yanında sert ve kaba kalıyorlardı. Konuşurken soluğum avcuna vurdu. “Buselerin dudaklarımdaki güneş ışığı gibi.”</p>

    <p>Gözlerini süzerken kelebek yine kanatlarını çırpıştırdı. Ona yönelik şuursuz hevesimin gevşediğini hissettim ve neler olduğunu anlamaya başladım. Bu sihirdi, ama bildiğim hiçbir şeye benzemiyordu. Ne sempatiydi ne de sigaldri. Felurian tıpkı vücudumun ısı yayması gibi erkekleri şehvetten delirtiyordu. Bu Felurian için doğaldı, ama onu kontrol altında tutabiliyordu.</p>

    <p>Bakışları kayranın bir köşesine darmadağın saçılmış giysilerimde ve eşyalarımda gezindi. Bunlar ipeklerin ve pastel renklerin arasında yersiz duruyordu. Bakışlarının lavta kutuma odaklandığını fark ettim. Donakaldı.</p>

    <p>“alevim tatlı bir şair mi? şarkı mı söylüyor?” Konuşurken sesi titriyordu. Cevap beklerken vücudunun gerildiğini hissedebiliyordum. Yine bana baktı. Gülümsedim.</p>

    <p>Felurian yeni bir oyuncak bulmuş bir çocuk edasıyla seyirterek lavta kutumu getirdi. Ben onu ellerinden alırken gözleri kocaman ve... ıslak mıydı?</p>

    <p>Gözlerine baktım ve ani bir idrakla hayatın onun için nasıl olduğunu anladım. Bin yaşındaydı ve çoğu zaman yalnızdı. Arkadaşlık istiyorsa birilerini baştan çıkarması ve tuzağa düşürmesi gerekiyordu. Peki ya ne kadarlığına? Bir akşamüstü için mi? Bir saat mi? Sıradan bir adam iradesini kaybetmeden ve şuursuz bir köpeğe dönmeden önce ne kadar dayanabilirdi? Uzun süre değil.</p>

    <p>Ayrıca Felurian ormanda kimlerle karşılaşırdı? Çiftçilerle ve avcılarla mı? Tutkularına köle olan bu adamlar ona ne gibi bir eğlence sunabilirdi? Bir anlığına Felurian’a acıdım. Yalnızlık nasıldır bilirim.</p>

    <p>Lavtayı kutusundan çıkardım ve akort etmeye başladım. Deneme amaçlı bir nota tıngırdatıp tekrar akort ettim. Dünyanın en güzel kadınına ne çalmalıydım?</p>

    <p>Aslında karar vermem pek zor olmadı. Babam bana bir seyirci kitlesinin nasıl değerlendirileceğini öğretmişti. ‘Flin Kız Kardeşler’ şarkısına başladım. Bunu daha önce hiç duymamışsanız şaşırmam. Tereyağının fiyatı üzerinde tartışırken dedikodu yapan iki kız kardeş hakkındaki şen şakrak bir şarkıdır.</p>

    <p>Çoğu insan efsanevi maceraların ve aşkların hikâyesini dinlemek ister. Peki ya efsanelerden fırlamış birine ne çalarsınız? Fanilerin bir çağı boyunca romantizmin odağı olmuş bir kadına hangi şarkıları söylersiniz? Tabii ki sıradan insanların şarkılarını. En azından öyle umuyordum.</p>

    <p>Şarkının sonunda ellerini neşeyle çırptı. “daha! daha?” Ümitle gülümsedi ve başını yana yatırarak bunu bir soru haline getirdi. Kocaman açılmış gözleri heves ve sevgi doluydu.</p>

    <p>Ona, ‘Larm ve Bira Fıçısı’nı çaldım. Ona, ‘Demircinin Kızları’nı çaldım. On yaşındayken yazdığım ama hiç isim koymadığım, inek kovalayan bir rahiple ilgili saçma sapan bir şarkıyı çaldım ona.</p>

    <p>Felurian gülüp alkışladı. Ağzını hayretle, gözlerini utançla kapadı. Şarkılarımı dinlerken bana ilk defa bir şenliğe katılan genç bir köylü kadınını anımsatıyordu. Yüreği sevinçle çarpan, yüzü masum bir zevkle parıldayan, faltaşı gibi açılmış gözlerle etrafına bakınan ve gördüğü her şeye hayran kalan bir kadını.</p>

    <p>Ve tabii ki güzeller güzeli bir kadını. Bunu daha fazla düşünmemek için perde basmaya yoğunlaştım.</p>

    <p>Her şarkının sonunda, bir sonrakinde karar kılmamı zorlaştıran bir öpücük veriyordu. Bu mükâfatından rahatsız olduğum söylenemezdi. Öpücükleri paraya tercih ettiğimi anlamam kısa sürmüştü.</p>

    <p>Ona ‘Tenekeci Tanner’ı çaldım. Bakın size söylüyorum; yumuşak, nağmeli sesiyle en sevdiğim taverna şarkısına eşlik eden Felurian’ın görüntüsü aklımdan asla, asla çıkmayacak. Öleceğim güne kadar.</p>

    <p>Tüm bunlar olurken, üzerimdeki cazibesinin azar azar gevşediğini hissetmekteydim. Bu da bana rahat bir nefes alacak yer açıyordu. Gevşeyerek Taşın Kalbi’nden biraz çıkmaya cesaret edebildim. Duygusuz bir soğukkanlılık kimi zaman faydalı bir ruh hali olabilir, fakat ilgi çekici bir gösteri sunmaya uygun değildir.</p>

    <p>Saatlerce lavta çaldım ve bu zamanın sonunda kendimi yine eskisi gibi hissetmeye başladım. Demek istiyorum ki, dünyanın en güzel kadınına bakarken vereceğinizden daha fazla tepki vermeksizin Felurian’a bakabiliyordum.</p>

    <p>Onu yastıkların arasında çırılçıplak otururken, aramızdaki boşlukta alacakaranlık rengi kelebekler uçuşurken hatırlayabiliyorum. Öyle bir sahne karşısında tahrik olmamam mümkün değildi. Fakat zihnim yine bana ait gibiydi ve buna minnettardım.</p>

    <p>Ben lavtayı kutusuna geri koyarken hüsranını gösteren bir ses çıkardı. “yorgun musun?” diye sordu, belli belirsiz bir tebessüm ederek. “bilseydim seni yormazdım sevgili şairim.”</p>

    <p>Ondan en iyi tebessümümle af diledim. “Üzgünüm, ama vakit geç oluyor.” Aslında kendime geldiğimden beri gökyüzü hep aynı morumsu alacakaranlık rengindeydi, fakat sözlerimi sürdürdüm. “Yetişmem gereken bir yer...”</p>

    <p>Kafamın arkasına bir darbe yemişim gibi zihnim çabucak uyuştu. İçim ateşli ve doyurulamaz bir şehvetle doldu. Felurian’a sahip olmak, vücudunu benimkine yapıştırmak, ağzının o vahşi tadını almak için yanıp tutuştum.</p>

    <p>Sadece gizemcilik eğitimim sayesinde kendi bilincime tutunabildim, o da ancak parmak uçlarımla.</p>

    <p>Karşımdaki yastıklarda bağdaş kurmuş oturan Felurian’ın yüzü öfkeli ve korkunçtu. Gözleri uzak yıldızlar kadar soğuk ve sertti. Omzunda ağır ağır kanat çırpan bir kelebeği kasıtlı bir serinkanlılıkla süpürdü. Bu basit hareketinde öyle bir hiddet gizliydi ki midem büzüştü ve bir gerçeğin farkına vardım: Hiç kimse Felurian’ı bırakıp gidemezdi. Asla. Bedenleri ve zihinleri onu sevmenin ağırlığı altında ezilene dek erkeklere sahip olurdu. Bıkana dek onları yanında tutardı ve kurbanlarını salıverdiği zaman bu ayrılık erkekleri delirtirdi.</p>

    <p>Güçsüzdüm. Felurian için geçici bir hevestim. Bir oyuncaktım ve yeni olduğum için şimdilik en sevdiğiydim. Benden sıkılması uzun sürebilirdi, fakat o vakit elbet bir gün gelecekti. Ve beni nihayet serbest bıraktığında zihnim ona duyduğum arzuyla paramparça olacaktı.</p>
  </div>
</body>
</html>
