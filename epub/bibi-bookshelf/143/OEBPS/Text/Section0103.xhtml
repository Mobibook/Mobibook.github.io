<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Doksan Beşinci Bölüm</h1>

    <h2 class="baslik_2 sigil_not_in_toc">Kovalamaca</h2>

    <p>Beşimiz bir müddet donakaldık. Göletteki suyun aheste dalgalanmaları Felurian’ın güzeller güzeli suretinden yansıyordu. Mehtapta çırılçıplak şarkısına başladı.</p>

    <blockquote class="dize">
      <p><em>cae-lanion luhial</em></p>

      <p><em>di mari felanua</em></p>

      <p><em>kreata tu ciar</em></p>

      <p><em>tu alaran di.</em></p>

      <p><em>dirella. amauen.</em></p>

      <p><em>loesi an delian</em></p>

      <p><em>tu nia vor ruhlan</em></p>

      <p><em>Felurian thae.</em></p>
    </blockquote>

    <p>Sesinin tınısı bir tuhaftı. O hafif ve yumuşak tonuyla, açıklığın karşısından duyamayacağımız ölçüde alçaktı. Çalkantılı suların ve hışırdayan yaprakların gürültüsünden duyamayacağımız kadar silikti. Yine de duyabiliyordum. Kelimeleri uzaklardaki bir flütün yükselip alçalan notaları kadar berrak ve hoştu. Bir türlü çıkartamadığım bir şeyi hatırlatıyordu bana.</p>

    <p>Ezgi, Dedan’ın hikâyesinde söylediğiyle aynıydı. Son dizedeki adı hariç tek kelimesini bile anlamadım. Buna rağmen açıklanamaz ve ısrarcı bir çekim gücüne kapıldım. Sanki görünmeyen bir el göğsüme dalmıştı ve beni kalbimden tutarak açıklığa çekiyordu.</p>

    <p>Direndim. Başımı çevirdim ve destek almak için elimi yakındaki bir ağaca dayadım.</p>

    <p>Marten’in arkamdan kısık sesle, “Hayır hayır hayır,” diye alçak mırıldandığını duydum. Kendini ikna etmeye çalışır gibiydi. “Hayır hayır hayır hayır hayır. Dünyadaki bütün parayı verseler bile hayır.”</p>

    <p>Başımı çevirip baktım. İz sürücünün telaşlı gözleri önündeki açıklığa sabitlenmişti, fakat tahrik olmuştan ziyade korkmuşa benziyordu. Ayakta bekleyen Tempi’nin normalde ifadesiz olan yüzünde belirgin bir şaşkınlık vardı. Bitkin yüzlü Dedan bir kenarda kaskatı dururken, Hespe’nin bakışları onunla açıklık arasında gidip geliyordu.</p>

    <p>Derken Felurian şarkısına baştan başladı. Sesi soğuk bir gecede sıcak bir şömine vaadi gibiydi. Genç bir kızın tebessümü gibiydi. Penieder’deki, kızıl saçları alevden bukleleri andıran Losi’yi düşünürken buldum kendimi. Yuvarlak göğüslerini, elini saçlarımda nasıl gezdirdiğini hatırladım.</p>

    <p>Felurian söyledikçe çekimini daha da hissettim. Güçlüydü, ama kendimi tutamayacağım kadar değil. Açıklığa yine baktım ve onu gece göğünün altında gümüşi beyaz teniyle gördüm. Elini bir dansçının yapabileceğinden daha zarif bir hareketle göletin suyuna daldırdı.</p>

    <p>Zihnim ansızın bir berraklık kazandı. Neyden korkuyordum ki? Bir peri masalından mı? Burada sihir vardı, hem de gerçek sihir. Dahası bu sihir şarkı söylemekten doğuyordu. Böyle bir fırsatı kaçırırsam kendimi asla affetmezdim.</p>

    <p>Arkadaşlarımı inceledim. Marten gözle görülür bir şiddetle titriyordu. Tempi usul usul geri gitmekteydi. Dedan ellerini yumruk yapmıştı. Onlar gibi batıl inançlı ve korkak mı olacaktım? Hayır. Asla. Ben bir Gizemiye mensubuydum. Ben bir isimciydim. Ben bir Edema Ruh’tum.</p>

    <p>İçimden çılgınca bir kahkahanın yükseldiğini hissettim. “Üç gün içinde sizinle Penieder’de buluşuruz,” dedim ve açıklığa adım attım.</p>

    <p>Felurian’ın çekimini artık daha güçlü duyumsuyordum. Cildi mehtapta parıl parıldı. Uzun saçları bir gölge gibi etrafına dökülüyordu.</p>

    <p>Dedan’ın, “Başlarım böyle işe,” diye arkamda konuştuğunu duydum. “O gidiyorsa ben de-” Kısa bir boğuşmayı toprağa çarpan bir şeyin sesi izledi. Başımı çevirdiğimde onu yüzükoyun yerde yatarken gördüm. Hespe dizini onun beline dayamış ve bir kolunu sıkıca sırtına bastırmıştı. Dedan zayıf hareketlerle debeleniyor, sert sözlerle küfrediyordu.</p>

    <p>Tempi bir güreş müsabakasını seyreder gibi onlara kayıtsızca bakmaktaydı. Marten bana çılgınca el ediyordu. “Çocuk,” diye aceleyle tısladı. “Buraya gel! Çocuk! Geri gel!”</p>

    <p>Tekrar gölete baktım. Felurian beni izliyordu. Otuz metre öteden bile karanlık ve meraklı gözlerini seçebiliyordum. Ağzı geniş bir tebessümle aralandı. Çılgınca bir kahkaha attı. Sesi şen ve coşkuluydu. Bir insana ait değildi bu ses.</p>

    <p>Derken bir serçenin süratiyle, bir geyiğin zarafetiyle yerinden ok gibi fırladı. Ben de hemen onu kovalamaya başladım. Seyahat heybemin ve belimdeki kılıcın ağırlığına rağmen öylesine hızlı koşuyordum ki pelerinim bir bayrak gibi arkamda dalgalanıyordu. Ne o zamana kadar, ne de o zamandan beri hiç öyle koşmadım. Adımlarım en ufak bir düşme korkusu bile duymayan bir çocuğunkiler gibi hafif ve tezdi.</p>

    <p>Felurian önümdeydi. Çalılıkların arasına daldı. Ağaçları, toprağın kokusunu, ay ışığı altındaki taşların griliğini hayal meyal hatırlıyorum. Gülüyor. Sakınıyor, dans ediyor, arayı açıyor. Ben neredeyse ona dokunana kadar bekliyor, sonra seke seke kaçıyor. Mehtapta ışıldıyor. Dallar bedenime çarpıyor, yüzüme su sıçrıyor, sıcak bir rüzgâr esiyor...</p>

    <p>Ve onu tutuyorum. Elleri saçlarıma dolanarak beni yanına çekiyor. Dudakları hevesle açılıyor. Dili utangaç ama hevesli. Ağzımdaki soluğu başımı dolduruyor. Memelerinin sımsıcak uçları göğsümü yakıyor. Kokusu yonca, misk, olgunlaşıp yere düşen elmalar gibi...</p>

    <p>Ve hiç tereddüt yok. Hiç kuşku yok. Ne yapacağımı tam olarak biliyorum. Ellerim ensesinde. Yüzünü okşuyorlar. Saçlarına dalıyorlar. Yumuşacık baldırı boyunca geziniyorlar. Onu gövdesinden sıkıca tutuyorlar. İncecik belini sarıyorlar. Onu kaldırıyorlar. Yere yatırıyorlar...</p>

    <p>Ve üstüme çıkıyor. Hareketleri delice. Uzun saçları tenimi gıdıklıyor. Titreyerek ve sarsılarak başını savuruyor, bilmediğim bir dilde haykırıyor. Sivri tırnakları göğsümün düz kaslarına batıyor...</p>

    <p>Ve sesinde bir müzik var. Attığı sözsüz çığlıklar yükselip alçalıyor. İç geçiriyor. Kalbim hızla atıyor. Hareketleri yavaşlıyor. Kalçalarını iki farklı melodiyi zıvanadan çıkarmışçasına birbirine uydurmak ister gibi avuçluyorum. Ritmimiz sessiz bir şarkıya benziyor. Ani bir yıldırıma. Uzaklardaki bir davulun belli belirsiz duyulan gümbürtülerine...</p>

    <p>Ve her şey duruyor. Her yanım kasılıyor. Bir lavta teli kadar gerginim. Titriyorum. Sızlıyorum. Çok sıkı akort edilmişim ve kopmak üzereyim...</p>
  </div>
</body>
</html>
