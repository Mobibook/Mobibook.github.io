<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Yüz Otuzuncu Bölüm</h1>

    <h2 class="baslik_2 sigil_not_in_toc">Şarap ve Su</h2>

    <p>Haert’teki vedalarımı etmem bütün bir günümü aldı. Vashet ve Tempi’yle bir yemek paylaştım ve de ikisinden de ihtiyaç ya da arzu duyduğumdan daha fazla nasihat aldım. Celean biraz ağladı ve kırmızıları nihayet giydiği zaman ziyaretime geleceğini söyledi. Son bir kez kapıştık ve sanırım izin verdiği için kazandım.</p>

    <p>Son olarak Penthe’yle hoş bir akşamüstü geçirdim. Bu uzayarak önce hoş bir geceye, sonra da hoş bir gece geç vakte dönüştü. Şafak öncesinin soluk ışığında ancak birkaç saat uyuyabildim.</p>

    <p>Edema Ruhlar arasında büyüdüğüm için insanların bir yere ne kadar çabuk kök salabildikleri beni hep hayrete düşürmüştür. Haert’te iki aydan daha kısa bir zaman kalmama rağmen ayrılmam zor oldu.</p>

    <p>Yine de tekrar yollara düşmek, Alveron’a ve Denna’ya gitmek iyi geldi. Başarıyla sonuçlanan bir iş için mükâfatımı almamın ve içten olduğu kadar gecikmiş bir özür dilememin vakti çoktan gelmişti.</p>

    <p class="paragraf">Beş gün sonra yalnızca Vintas’ın doğusundaki alçak tepelerde bulabileceğiniz o uzun, ıssız yolların birinde yürümekteydim. Babamın da dediği gibi haritanın kenarındaydım.</p>

    <p>Gün boyunca sadece bir iki yolcuyla karşılaşmış, tek bir hana bile rastlamamıştım. Açık havada uyuma düşüncesi beni pek de endişelendirmiyordu, fakat bir birkaç gündür karnımı heybemden doyuruyordum ve sıcak bir yemek hiç fena olmazdı.</p>

    <p>Hava karardı. Tam mideme doğru düzgün bir şey girmesi umudumdan vazgeçeceğim sırada önümdeki alacakaranlık gökyüzüne yükselen ince bir beyaz duman çizgisi fark ettim. Bunu ilk başta bir çiftlik evi sandım. Sonra kulağıma belli belirsiz bir müzik çalınınca bir yatak ve ateşte pişmiş bir yemek umutlarım tekrar yeşerdi.</p>

    <p>Fakat bir virajı dönerken yol kenarındaki bir handan çok daha iyi bir sürprizle karşılaştım. Ağaçların ötesine bakınca, yüreğimi sızlatacak kadar tanıdık görünümlü iki at arabasının arasında titreşen yüksek bir kamp ateşi seçtim. Sağda solda oturan erkek ve kadınlar kendi aralarında konuşuyorlardı. Biri bir lavtayı tıngırdatırken bir başkası küçük bir tefi öylesine bacağına vuruyordu. Diğerleri iki ağacın arasına bir çadır dikerlerken yaşlıca bir kadın, ateşin üzerine üç bacaklı bir sehpa kurmaktaydı.</p>

    <p>Kumpanyacılar. Dahası arabalardan birinin gövdesinde tanıdık işaretler vardı. Bunlar benim için ateşten bile daha parlaktı. O işaretler bu insanların gerçek kumpanyacılar oldukları anlamına geliyordu. Ailem. Edema Ruhlar.</p>

    <p>Ağaçların arasından çıktığım sırada adamlardan biri bağırdı. Ben daha konuşmak için nefes bile alamadan üzerime üç kılıç doğrultuldu. Müzikten ve konuşmalardan sonraki bu ani sessizlik oldukça ürkütücüydü.</p>

    <p>Siyah sakallı ve gümüş küpeli yakışıklı bir adam, kılıcının ucunu bulunduğum taraftan ayırmaksızın bir adım öne çıktı. “Otto!” diye bağırdı arkamdaki koruluğa. “Eğer uyuyorsan anamdan emdiğim süt üstüne yemin ederim ki karnını deşeceğim. Sen de kimsin be?”</p>

    <p>Sonuncusu bana yönelikti. Fakat ben cevap veremeden önce ağaçlardan bir ses yükseldi. “Buradayım, Alleg. Tam da... O da kim? Tanrı aşkına, yanımdan nasıl geçebildi?”</p>

    <p>Kılıçlarını çektikleri zaman ellerimi kaldırmıştım. Birisi size sivri bir şey doğrulttuğunda bu iyi bir alışkanlıktır. Yine de konuşurken gülümsüyordum. “Seni ürküttüğüm için üzgünüm Alleg.”</p>

    <p>“Özrünü kendine sakla,” dedi soğuk bir edayla. “Niye kampımızın etrafında sinsice dolaştığını açıklamak için tek bir nefesin kaldı.”</p>

    <p>Konuşmaya ihtiyacım yoktu. Onun yerine ateşin çevresindeki herkes sırtıma asılı lavta kutusunu görebilsin diye arkamı döndüm.</p>

    <p>Alleg’in tavırları hemen değişti. Gevşeyerek kılıcını kabzasına geri soktu ve diğerleri de onu taklit ettiler. Adam gülerek bana yaklaştı.</p>

    <p>Ben de güldüm. “Tek aile.”</p>

    <p>“Tek aile.” Elimi sıktı ve ateşe doğru dönüp bağırdı. “Herkes kendine çekidüzen versin. Bu gece bir misafirimiz var!” Alçak tezahüratlar yükseldi ve insanlar ben gelmeden önce ne yapıyorlarsa ona geri döndüler.</p>

    <p>Kılıç taşıyan kalın gövdeli bir adam, sert adımlarla ağaçların arasından çıktı. “Benim yanımdan geçtiyse ne olayım Alleg. Herhalde-”</p>

    <p>“O da aileden biri,” diye adamın sözünü kesti Alleg.</p>

    <p>“Ah,” diyen Otto’nun şaşırdığı belliydi. Lavtama baktı. “Öyleyse hoş geldin.”</p>

    <p>“Aslında yanından geçmedim,” diye yalan söyledim. Hava karanlık olduğunda shaedim görülmemi çok zorlaştırıyordu. Dolayısıyla suç onda değildi ve başının derde girmesini istemiyordum. “Müzik duyunca etraftan dolandım. Başka bir kumpanya olduğunuzu sandım ve onlara sürpriz yapmak istedim.”</p>

    <p>Otto dönüp Alleg’e manalı bir bakış attı, sonra da sert adımlarla ağaçların arasına geri gitti.</p>

    <p>Alleg kolunu omzuma attı. “Sana bir içki ikram edebilir miyim?”</p>

    <p>“Varsa biraz su alayım.”</p>

    <p>“Hiçbir misafir ateşimizin yanında su içmez,” diye karşı çıktı. “Dudaklarına sadece en iyi şarap değecek.”</p>

    <p>“Edemaların suyu, yolları aşanlar için şaraptan daha tatlıdır.” Ona gülümsedim.</p>

    <p>“Öyleyse hem su hem şarap al. Her birinden istediğin kadar.” Beni önünde bir su fıçısının bulunduğu bir arabaya götürdü.</p>

    <p>Zamandan daha eski bir geleneğe uyarak bir kepçe su içtim ve ikincisiyle de elimi yüzümü yıkadım. Gömleğimin koluyla yüzümü kuruladıktan sonra başımı ona doğru kaldırıp gülümsedim. “Tekrar evde olmak çok güzel.”</p>

    <p>Alleg sırtımı sıvazladı. “Gel de seni ailenin diğer fertleriyle tanıştırayım.”</p>

    <p>Önce yirmili yaşlarında ve sakalları bakımsız iki adamın yanına gittik. “Fren ile Josh en iyi şarkıcılarımızdır, tabii benden sonra.” Ellerini sıktım.</p>

    <p>Sonra ateşin etrafında enstrüman çalan iki adama yaklaştık. “Gaskin lavta çalar. Laren ise mızıka ve tef.” Bana gülümsediler. Laren tefin göbeğine başparmağıyla vurdu ve zardan yumuşak bir <em>dım</em> sesi çıktı.</p>

    <p>“Şuradaki Tim.” Ateşin karşısında kılıcını yağlayan uzun boylu, asık suratlı bir adamı işaret etti Alleg. “Otto’yla zaten tanıştın. Onlar bizi yoldaki tehlikelerden korurlar.” Tim gözlerini kılıcından kısa bir süreliğine ayırarak başını salladı.</p>

    <p>“Bu Annie.” Alleg ekşi yüzlü, saçları arkada topuz yapılmış yaşlıca kadını gösterdi. “Karnımızı doyurur ve bize analık yapar.” Annie ikimize de aldırış etmeden havuç doğramayı sürdürdü.</p>

    <p>“Ve son olarak kalplerimizin anahtarını elinde tutan tatlı Ketemiz.” Kete sert gözlere ve incecik bir çizgiyi andıran bir ağza sahipti, fakat ben elini öperken yüz ifadesi biraz yumuşadı.</p>

    <p>“Bizden bu kadar,” diyen Alleg gülümsedi ve ufak bir reverans yaptı. “Peki senin adın ne?”</p>

    <p>“Kvothe.”</p>

    <p>“Hoş geldin Kvothe. Dinlen ve rahatına bak. Senin için yapabileceğimiz bir şey var mı?”</p>

    <p>“Bahsettiğin o şaraptan biraz alabilir miyim?” deyip gülümsedim.</p>

    <p>Avcuyla alnına vurdu. “Tabii! Yoksa bira mı tercih edersin?” Başımı salladım ve gidip bana bir maşrapa getirdi.</p>

    <p>“Harika,” dedim tadına baktıktan sonra. Gidip oturmaya elverişli bir kütüğe yerleştim.</p>

    <p>Alleg hayali bir şapkayı eğdirmiş gibi yaparak selam verdi. “Sağ ol. Bir iki gün önce Levinshir’den gelirken onu yol üzerinde aşıracak kadar şanslıydık. Peki ya son zamanlarda senin yolla aran nasıl?”</p>

    <p>Gerinip iç geçirdim. “Yalnız bir müzisyen için fena değil.” Omuz silktim. “Karşıma çıkan fırsatları değerlendiriyorum. Tabii yalnız olduğum için dikkatli davranmam gerekiyor.”</p>

    <p>Alleg başını bilgiç bir edayla salladı. “Güvenliğimizi sağlayan tek şey sayımız,” diye doğruladı, sonra başıyla lavtamı işaret etti. “Annie’nin yemeği bitirmesini beklerken bize bir şarkı bahşeder misin?”</p>

    <p>“Elbette,” deyip içkimi bıraktım. “Ne dinlemek istersiniz?”</p>

    <p>“‘Kasabayı Terk Et Tenekeci’ şarkısını çalabilir misin?”</p>

    <p>“Çalabilir miyim sen söyle.” Lavtamı kutusundan çıkarıp çalmaya başladım. Nakarata geldiğim sırada herkes işini gücünü bırakmış, beni dinliyordu. Hatta koruluğun kenarındaki gözetleme yerinden ayrılıp ateşe doğru bakan Otto’yu bile seçebildim.</p>

    <p>Şarkı bitince herkes coşkuyla alkışladı. “Çalabiliyormuşsun,” diye güldü Alleg. Sonra yüz ifadesi ciddileşti ve bir parmağıyla dudağını sıvazladı. “Bir süre bizimle yol almaya ne dersin?” diye sordu çok geçmeden. “Bir müzisyen daha işimize yarar.”</p>

    <p>Biraz durup düşündüm. “Ne tarafa gidiyorsunuz?”</p>

    <p>“Doğu tarafına,” dedi.</p>

    <p>“Benim istikametim Severen,” dedim.</p>

    <p>Alleg omuz silkti. “Severen’e de uğrayabiliriz,” dedi. “Tabii yolunu biraz uzatmayı dert etmezsen.”</p>

    <p>“Uzun zamandır aileden ayrıydım,” diye itirafta bulunarak ateşin çevresindeki alışıldık görüntülere baktım.</p>

    <p>“Bir, yoldaki bir Edema için kötü bir sayıdır,” dedi Alleg ikna edici bir üslupla ve parmağını kara sakalının kenarında gezdirdi.</p>

    <p>İçimi çektim. “Sabah bana yine sor.”</p>

    <p>Sırıtarak dizime bir şaplak attı. “Güzel! Demek ki seni ikna etmek için önümüzde bütün bir gece var.”</p>

    <p>Lavtamı kutusuna geri koydum ve ihtiyaç gidermek için izin istedim. Geri geldiğimde ateşin yakınında oturan Annie’nin yanına diz çöktüm. “Bize ne hazırlıyorsun, ana?” diye sordum.</p>

    <p>“Yahni,” dedi kısaca.</p>

    <p>Gülümsedim. “İçinde ne var?”</p>

    <p>Annie bana gözlerini kısarak baktı. “Kuzu eti,” dedi, bu hususa karşı çıkmam için bana meydan okurcasına.</p>

    <p>“Koyun eti yemeyeli çok oldu ana. Tadına bakabilir miyim?”</p>

    <p>“Herkes gibi bekleyeceksin,” dedi sertçe.</p>

    <p>“Azıcık bile olmaz mı?” diye yaltaklandım, ona en sevimli tebessümümü ederek.</p>

    <p>Yaşlı kadın bir nefes aldı, sonra omuz silkip geçti. “Peki,” dedi. “Ama karnın ağrırsa benim suçum değil.”</p>

    <p>Güldüm. “Hayır ana. Senin suçun değil.” Uzun saplı tahta kaşığa uzanıp tencereden çıkardım. Üfledikten sonra yemekten bir lokma aldım. “Ana!” dedim coşkuyla. “Bu bir senedir dudaklarıma dokunan en güzel şey.”</p>

    <p>“Hıh,” deyip gözlerini kıstı.</p>

    <p>“Doğru söylüyorum ana,” dedim içtenlikle. “Bana kalırsa bu güzel yahniyi beğenmeyen biri asla Ruh olamaz.”</p>

    <p>Annie tencereyi karıştırmaya dönüp beni kışkışladı, fakat yüz ifadesi az önceki kadar sert değildi.</p>

    <p>Maşrapamı doldurmak için bira fıçısının yanına uğradıktan sonra yerime döndüm. Gaskin öne doğru eğildi. “Bize bir şarkı verdin. Senin dinlemek istediğin bir şey var mı?”</p>

    <p>“Mızıkacı Wit’e ne dersin?” diye sordum.</p>

    <p>Alnı kırıştı. “Onu bilmiyorum.”</p>

    <p>“Bir çiftçiyi kandıran zeki bir Ruh’la ilgilidir.”</p>

    <p>Gaskin başını iki yana salladı. “Korkarım yine çıkartamadım.”</p>

    <p>Lavtamı almak için eğildim. “Öyleyse bırak ben çalayım. Bu her birimizin bilmesi gereken bir şarkıdır.”</p>

    <p>“Başka bir şarkı seç,” diye itiraz etti Laren. “Sana mızıkayla bir şey döktüreyim. Sen bu gece bize zaten bir şarkı çaldın.”</p>

    <p>Ona gülümsedim. “Mızıkacı olduğunu unutmuştum. Bak bu hoşuna gidecek,” diye onu temin ettim. “Wit bu şarkının kahramanı. Hem siz karnımı doyurduğunuza göre ben de kulaklarınızı doyurabilirim.” Onlar başka bir itirazda bulunamadan önce hızlı ve hafif bir şey çalmaya başladım.</p>

    <p>Şarkı boyunca kahkahaları hiç dinmedi. Wit’in başta çiftçiyi öldürmesinden sonda ölü adamın karısını ve kızını baştan çıkarmasına kadar bu böyle devam etti. Köylülerin Wit’i öldürdükleri son iki mısraya ise hiç girmedim.</p>

    <p>Şarkı bitince Laren gözlerindeki yaşları sildi. “Heh. Haklıymışsın, Kvothe. Bunu öğrenmem iyi oldu. Zaten...” Ateşin karşısında oturan Keteye bir göz attı. “Doğru bir şarkı. Kadınlar ellerini mızıkacılardan uzak tutamazlar.”</p>

    <p>Kete alaycı bir edayla homurdanıp gözlerini yuvarladı.</p>

    <p>Annie yahninin hazır olduğunu duyurana kadar havadan sudan konuştuk. Herkes yemeğe oturdu. Sessizlik yalnızca Annie’nin aşçılığına iltifat etmek için bölünüyordu.</p>

    <p>“Cidden Annie,” dedi Alleg ikinci kâsesinin ardından. “Levinshir’deyken biraz karabiber mi arakladın?”</p>

    <p>Annie’nin burnu havadaydı. “Hepimizin sırları vardır, canım,” dedi. “Bir hanımefendiye baskı yapılmaz.”</p>

    <p>“Şu aralar işler nasıl?” diye sordum Alleg’e.</p>

    <p>“Hiç fena değil,” dedi lokmaları arasında. “Üç gün önce Levinshir bize çok yaradı.” Göz kırptı. “Ne kadar çok yaradığını daha sonra göreceksin.”</p>

    <p>“Bunu duyduğuma sevindim.”</p>

    <p>“Hatta,” deyip esrarengiz bir edayla öne doğru eğildi. “İşler o kadar iyi ki kendimi epey cömert hissediyorum. Sana canın ne isterse önerecek kadar. Ne olursa olsun. Yeter ki iste.” Biraz daha yaklaşıp sesini bir sahne fısıltısına indirdi. “Bunun yanımızda kalman için besbelli bir rüşvet girişimi olduğunu bil. O enfes sesin sayesinde kesemizi epey doldurabiliriz.”</p>

    <p>“Bize öğretebileceği şarkılar da cabası,” diye lafa karıştı Gaskin.</p>

    <p>Alleg ona kaşlarını çatarmış gibi yaptı. “Pazarlık etmesini kolaylaştırma evlat. İçimde işimizin zaten yeterince zor olacağı gibi bir his var.”</p>

    <p>Biraz düşündüm. “Sanırım kalabilirim...” deyip cümlemin sonunu kararsızca uzattım.</p>

    <p>Alleg bilgiç bir tebessüm etti. “Ama...”</p>

    <p>“Ama sizden üç şey isterim.”</p>

    <p>“Hımm, üç şey.” Beni baştan aşağı süzdü. “Tıpkı hikâyelerdeki gibi.”</p>

    <p>“Böylesi kulağa daha hoş geliyor,” diye belirttim.</p>

    <p>Alleg tereddütle başını salladı. “Öyle sanırım. Peki yanımızda ne kadar kalacaksın?”</p>

    <p>“Hiç kimse gitmeme karşı çıkmayana kadar.”</p>

    <p>“Bundan hoşlanmayanınız var mı?” diyerek etrafına bakındı.</p>

    <p>“Ya arabalardan birini isterse?” diye sordu Tim. Sert ve iki tuğlanın birbirine sürtünmesi gibi hırıltılı çıkan sesiyle beni ürküttü.</p>

    <p>“Bizimle beraber geleceği için fark etmez,” diye iddia etti Alleg. “Zaten arabalar hepimize ait. Biz izin vermeden gidemeyeceğine göre...”</p>

    <p>Karşı çıkan olmadı. Alleg’le el sıkıştık ve küçük bir tezahürat yükseldi.</p>

    <p>Kete maşrapasını kaldırdı. “Kvothe’nin ve şarkılarının şerefine!” dedi. “Bize neye patlarsa patlasın buna değeceğini hissediyorum.”</p>

    <p>Herkes içti ve ben de kendi maşrapamı kaldırdım. “Annemin sütü üzerine yemin ederim ki ömrünüz boyunca hiçbiriniz bu gece benimle yaptığınız anlaşmadan daha iyisini yapamayacaksınız.” Bu sözler daha coşkulu tezahüratlara yol açtı ve herkes yeniden içti.</p>

    <p>Alleg ağzını silerek gözümün içine baktı. “Eee, bizden istediğin ilk şey nedir?”</p>

    <p>Başımı eğdim. “Aslına bakarsan ufak bir şey. Kendime ait bir çadırım yok. Madem ailemle beraber yolculuk edeceğim...”</p>

    <p>“Başka bir şey söyleme!” Alleg bir dileği yerine getirir gibi tahta maşrapasını salladı. “Sana içi kat kat kürkle ve battaniyeyle dolu olan kendi çadırımı vereceğim!” Fren ile Josh’un ateşin karşısında oturdukları yere el etti. “Gidip onu kurun.”</p>

    <p>“Gerek yok,” diye karşı çıktım. “Kendim kurabilirim.”</p>

    <p>“Sus bakayım. Hem bu onlara da iyi gelecek. Bir işe yarayacaklar. İşe yaramak demişken...” Tim’e de el etti. “Şunları bir zahmet getiriver.”</p>

    <p>Tim ayağa kalktı ve bir elini karnına bastırdı. “Birazdan getiririm. Hemen döneceğim.” Arkasını dönüp koruluğa doğru yürüdü. “Kendimi pek iyi hissetmiyorum.”</p>

    <p>“At gibi yersen olacağı budur!” diye arkasından seslendi Otto. Sonra bize doğru döndü. “Bir gün midesi bulanmadan benim kadar yiyemeyeceğini anlayacak.”</p>

    <p>“Madem Tim ağaçları boyamakla meşgul, onları ben getireyim,” dedi Laren, fazla gizleyemediği bir şevkle.</p>

    <p>“Bu gece ben nöbet tutacağım,” dedi Otto. “Ben getiririm.”</p>

    <p>“Ben getiririm,” dedi Kete bıkarak. Diğer ikisini bakışlarıyla yerlerine oturttu ve solumdaki arabanın arkasına gitti.</p>

    <p>O sırada Josh ile Fren de bir çadırla, iplerle ve de kazıklarla diğer arabadan çıktılar. “Nereye istersin?” diye sordu Josh.</p>

    <p>“Bu genelde bir erkeğe sorulacak soru değildir, öyle değil mi Josh?” diye espri yaptı Fren, dostunu dirseğiyle dürterek.</p>

    <p>“Uyurken horlarım,” diye onları uyardım. “Herhalde beni diğerlerinden biraz uzakta tutmak istersiniz.” Parmağımla gösterdim. “Şuradaki iki ağacın arasına olur.”</p>

    <p>“Yani demek istiyorum ki karşındaki bir erkek olduğu zaman normalde nereye istediğini bilirsin, değil mi, Josh?” diye devam etti Fren, çadırı kurmak için uzaklaşırlarken.</p>

    <p>Kete bir dakika sonra bir çift genç ve güzel kızla beraber geri geldi. Kızlardan biri ince bir vücuda ve surata sahip olup bir oğlanınki gibi kısa kesilmiş düz, siyah saçları vardı. Altın sarısı kıvırcık saçları olan diğerinin vücudu daha dolgundu. İkisinin de yüzüne ümitsiz ifadeler hâkimdi ve ikisi de on altısında gözüküyordu.</p>

    <p>“Krin ve Ellie’yle tanış,” dedi Kete, kızları işaret ederek.</p>

    <p>Alleg gülümsedi. “Levinshir’in bize bahşettiği cömertliklerden biri de bunlar. Bu gece ikisinden biri seni sıcak tutacak. Ailemizin yeni üyesi olarak sana hediyem.” Onları incelermiş gibi yaptı. “Hangisini istersin?”</p>

    <p>Bakışlarım ikisinin arasında gidip geldi. “Bu zor bir seçim. Dur biraz düşüneyim.”</p>

    <p>Kete onları ateşin karşısına oturttu ve ikisinin de eline birer kâse yahni tutuşturdu. Altın sarısı saçları olan kız, yani Ellie uyuşuk hareketlerle birkaç kaşık yedi, sonra da zembereği boşalan olan bir oyuncak misali yavaşlayıp durdu. Kör gibi bakan gözleriyle sanki hiçbirimizin göremediği bir şeyi izliyordu. Öte yandan Krin’in haşin bakışları ateşe odaklanmıştı. Kâseyi kucağında tutarak kaskatı oturmaktaydı.</p>

    <p>“Kızlar,” diye payladı Alleg, “işbirliği yapmaya başladığınız zaman hayatınızın kolaylaşacağını anlamıyor musunuz?” Ellie yemeğinden ağır bir lokma daha alıp durdu. Sert bir yüz ifadesiyle dimdik oturan Krin ise ateşe bakmayı sürdürdü.</p>

    <p>Annie ateşin yanındaki yerinden onları tahta kaşığıyla dürttü. “Yiyin!” Tepki öncekiyle aynıydı. Tek bir ağır lokma. Gergin bir isyan. Annie kaşlarını çatarak onlara doğru eğildi ve siyah saçlı kızı çenesinden sıkıca tuttu. Diğer eli yahni kâsesine uzandı.</p>

    <p>“Yapma,” diye araya girdim. “Nasılsa karınları acıktığı zaman yerler.” Alleg bana merakla baktı. “Neden bahsettiğimi biliyorum. Onlara içecek bir şey ver yeter.”</p>

    <p>Yaşlı kadın bir an için sözümü dinlemeyip yaptığına devam edecekmiş gibi gözüktü, ama sonra omuz silkip Krin’in çenesini bıraktı. “İyi. Zaten bunu zorla beslemekten usandım. Geldiğinden beri başımıza bela oluyor.”</p>

    <p>Kete burnunu çekiştirerek onu doğruladı. “Yıkanması için iplerini çözdüğümde küçük kaltak bana saldırdı,” dedi ve yüzünün yanındaki saçları çekerek oradaki tırnak izlerini gösterdi. “Neredeyse kahrolası gözümü çıkartacaktı.”</p>

    <p>“Kaçmaya da kalkıştı,” dedi Annie, kaşlarını çatmayı sürdürerek. “Geceleri onu uyuşturmaya başlamak zorunda kaldım.” Bıkkınlığını gösteren bir el hareketi yaptı. “Canı çok istiyorsa bırakalım da açlıktan gebersin.”</p>

    <p>Laren iki maşrapayla ateşin yanına geri geldi ve onları kızların direniş göstermeyen ellerine bıraktı.</p>

    <p>“Su mu?” diye sordum.</p>

    <p>“Bira,” dedi. “Yemek yemeyeceklerse bu daha iyi gelir.”</p>

    <p>İtiraz etmemek için kendimi zorladım. Ellie yemeğini yerken büründüğü dalgın tavırla birasını içti. Krin gözlerini ateşten maşrapaya, oradan da bana çevirdi. Denna’ya olan benzerliği karşısında neredeyse fiziksel bir şok geçirecektim. Gözlerini benden ayırmadan birasını yudumladı. Sert bakışları, başının içinde olup bitenlerle ilgili en ufak bir şeyi dahi belli etmiyordu.</p>

    <p>“Onları getirin de yanıma otursunlar,” dedim. “Karar vermem kolaylaşabilir.”</p>

    <p>Kete ikisini de getirdi. Ellie uysal, Krin gergindi.</p>

    <p>“Buna dikkat et,” dedi Kete, siyah saçlı kızı başıyla işaret ederek. “Tırmalamaya meraklıdır.”</p>

    <p>Tim geri geldiğinde biraz solgun görünüyordu. Ateşin yanına oturduğunda Otto onu dirseğiyle dürttü. “Biraz daha yahni ister misin?” diye zalimce sordu.</p>

    <p>“Git başımdan,” diye zayıf bir hırıltıyla karşılık verdi Tim.</p>

    <p>“Biraz bira mideni yatıştırabilir,” diye tavsiyede bulundum.</p>

    <p>Faydası dokunacak herhangi bir şey için hevesli gözüken adam başını salladı. Kete onun için bir maşrapa doldurdu.</p>

    <p>O zamana dek kızlar ateşe dönük olarak yanıma oturtulmuşlardı. Onlara bu denli yakınken daha önce gözden kaçırdığım şeyler gördüm. Krin’in ensesinde koyu renkli bir morluk vardı. Sarışın kızın bağlı tutulan bilekleri sadece kızarmışken Krin’inkiler soyulup kabuk bağlamıştı. Tüm bunlara rağmen temiz kokuyorlardı. Kısa zaman önce saçları taranmış, giysileri yıkanmıştı. Anlaşılan Kete onlarla ilgileniyordu.</p>

    <p>Ayrıca bu kadar yakındalarken çok daha güzel görünüyorlardı. Omuzlarına dokunmak için uzandım. Krin kaçındı, sonra kaskatı durdu. Ellie hiç tepki vermedi.</p>

    <p>Ağaçların oradan Fren’in sesi yükseldi. “Bitti. Bir fener yakmamızı da ister misin?”</p>

    <p>“Evet, lütfen,” diye seslenerek karşılık verdim. Bir kızdan diğerine baktım, sonra Alleg’e doğru döndüm. “İkisi arasında karar veremiyorum,” dedim ona açıkça. “O yüzden ikisini de alacağım.”</p>

    <p>Alleg hayretle güldü. Sonra ciddi olduğumu anlayınca karşı çıktı. “E hadi ama. Geri kalanımızın hakkını yiyorsun. Hem zaten ikisiyle birden...”</p>

    <p>Ona ifadesiz gözlerle baktım.</p>

    <p>“Eh,” diye lafı dolandırdı. “Yapabilsen bile...”</p>

    <p>“İkinci isteğim bu,” dedim resmi bir dille. “İkisi birden.”</p>

    <p>Otto’nun itiraz nidası, Gaskin’le Laren’in yüz ifadelerinde yankı buldu.</p>

    <p>Gülümseyerek onları temin ettim. “Sadece bu geceliğine.”</p>

    <p>Çadırımı kurmayı bitiren Fren ile Josh geri geldiler. “Seni de istemediğine şükret Otto,” dedi Fren iri yarı adama. “Josh olsa öyle yapardı, değil mi, Josh?”</p>

    <p>“Kapa çeneni Fren,” dedi sabrı taşan Otto. “Şimdi de <em>benim</em> midem bulanıyor.”</p>

    <p>Ayağa kalkıp lavtamı omzuma astım. Sonra biri sarı diğeri siyah saçlı iki güzel kızı çadırıma götürdüm.</p>
  </div>
</body>
</html>
