<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Seksen Üçüncü Bölüm</h1>

    <h2 class="baslik_2 sigil_not_in_toc">Görüş Eksikliği</h2>

    <p>“...ve Taborlin yerin derinliklerine hapsedilmiş,” dedi Marten. “Onu üzerindeki giysilerden ve karanlığı uzak tutsun diye bir iki santim kalmış titrek bir mumdan başka hiçbir şey olmadan orada bırakmışlar.</p>

    <p>“Büyücü-kral açlık ve susuzluk Taborlin’in iradesini zayıflatana dek onu orada bırakmayı planlıyormuş. Scyphus biliyormuş ki Taborlin kendisine yardım etmek için ant içerse ona güvenebilirmiş, çünkü Taborlin sözünden hiç dönmezmiş.</p>

    <p>“Daha da kötüsü Scyphus, Taborlin’in asasını ve kılıcını almışmış. Bunlar olmadan Taborlin’in güçleri sönük ve alçakmış. Hatta Taborlin’in renksiz pelerinine bile el koymuşmuş, ama o <em>hark-</em> pardon. Ama- <em>ahhm.</em> Hespe, rica etsem su tulumunu uzatır mısın?”</p>

    <p>Hespe tulumu ona attı ve Marten büyük bir yudum su içti. “Böylesi daha iyi.” Genzini temizledi. “Nerede kalmıştım?”</p>

    <p>On iki gündür Eld’deydik ve işler düzene girmişti. Marten hâlâ devam eden bahsimizi, gelişen iz sürme becerimizi yansıtacak şekilde değiştirmişti. Önce bire ona, akabinde bire on beşe. Aynı anlaşma Dedan ile Hespe için de geçerliydi.</p>

    <p>Adem el dilini giderek daha iyi kavrıyordum ve bunun sonucunda Tempi boş bir kâğıdı andıran sinir bozucu bir adam olmaktan çıkıyordu. Ben vücut dilini anlamayı öğrendikçe dış hatları yavaş yavaş renk kazanıyordu.</p>

    <p>Anlayışlı ve nazik biriydi. Dedan onu gıcık etmekteydi. Esprilere bayılmasına rağmen yaptıklarımın çoğu istediğim etkiyi yaratmıyor ve onunkiler de tercüme sırasında hep anlamını yitiriyordu.</p>

    <p>Yine de aramız mükemmel değildi. Hâlâ ara sıra onu gücendiriyor, kırdığımı fark ettikten sonra bile anlam veremediğim potlar kırıyordum. Her gün o tuhaf dansı esnasında onu taklit ediyordum ve o da her gün bariz bir biçimde beni görmezden geliyordu.</p>

    <p>“Taborlin’in kaçması gerekiyormuş,” dedi Marten, öyküsünü sürdürerek. “Ama mağarasına bakındığı zaman ne kapı görmüş ne pencere. Düz, sert taştan başka bir şey yokmuş etrafında.</p>

    <p>“Ama Ulu Taborlin her şeyin adını bilirmiş, bu yüzden her şey onun emrine amadeymiş. <em>‘Kırıl!’</em> demiş taşa ve taş kırılıvermiş. Duvar kâğıt misali yırtılmış ve Taborlin açılan delikten gökyüzünü görüp mis gibi bahar havasını solumuş.</p>

    <p>“Taborlin mağaralardan çıkmış, kaleye girmiş ve nihayet kraliyet salonunun kapısına ulaşmış. Kapı ona karşı sürgülüymüş, bu yüzden kapıya, <em>‘Yan!’</em> demiş ve kapı ansızın alevlere boğulmuş. Çok geçmeden geriye gri küllerden başka bir şey kalmamış.</p>

    <p>“Taborlin salona girmiş ve Kral Scyphus’u elli muhafızının arasında otururken bulmuş. ‘Yakalayın şunu!’ demiş kral. Lakin muhafızlar kapının küle döndüğünü görmüşlermiş. Ona yaklaşmışlarsa da hiçbiri <em>fazla</em> yaklaşmamış, bilmem anlatabildim mi.</p>

    <p>“Kral Scyphus demiş ki: ‘Korkaklar! Sihir kullanarak Taborlin’le ben savaşacağım ve onu alt edeceğim!’ Aslında o da Taborlin’den korkuyormuş, ama bunu iyi saklıyormuş. Zaten Scyphus asasına sahipken Taborlin değilmiş.</p>

    <p>“Sonra Taborlin demiş ki: ‘Madem o kadar cesursun, düelloya tutuşmadan önce asamı bana geri ver.’</p>

    <p>“‘Elbette,’ demiş Scyphus, öyle bir niyeti olmasa da. ‘Hemen yanındaki sandıkta duruyor.’”</p>

    <p>Marten bize esrarengiz gözlerle baktı. “Görüyorsunuz ya, Scyphus sandığın kilitli olduğunu biliyormuş ve tek anahtar ondaymış. Üstelik o anahtar cebinde duruyormuş. Taborlin sandığa gitmiş, ama tabii onu kilitli bulmuş. Scyphus muhafızlarından birkaçıyla beraber gülmüş.</p>

    <p>“Bu, Taborlin’i kızdırmış. Onlar daha hiçbir şey yapamadan eliyle sandığın üstüne vurup, <em>‘Edro!’</em> diye bağırmış. Sandık hemen açılmış ve Taborlin renksiz pelerinini alıp giymiş.”</p>

    <p>Marten yine genzini temizledi. “Kusura bakmayın,” dedi ve sudan büyük bir yudum daha içmek için duraksadı.</p>

    <p>Hespe dönüp Dedan’a baktı. “Sence Taborlin’in pelerini ne renkmiş?”</p>

    <p>Dedan’ın alnı her an kaşlarını çatacakmışçasına biraz kırıştı. “Ne demek istiyorsun? Söyledi ya, renksizmiş.”</p>

    <p>Hespe’nin ağzı düz bir çizgi halini aldı. “Onu ben de biliyorum. Ama zihninde canlandırdığın zaman neye benziyor? Hayal ederken bir şeye benzetmelisin, değil mi?”</p>

    <p>Dedan bir müddet düşünceli gözüktü. “Ben onu hep parıltılı olarak düşünmüşümdür,” dedi. “Sağanak yağmurdan sonra bir donyağı imalathanesinin önündeki parke taşları gibi.”</p>

    <p>“Ben onu hep soluk yeşil hayal ettim,” dedi Hespe. “Sürekli yollarda olduğu için rengi atmış gibi.”</p>

    <p>“O da mantıklı,” dedi Dedan. Hespe’nin yüz ifadesinin tekrar yumuşadığını gördüm.</p>

    <p>“Beyaz,” diye fikir bildirdi Tempi. “Bence beyaz. Renk yok.”</p>

    <p>“Bana hep soluk gök mavisi gibi gelmiştir,” diye omuz silkerek itiraf etti Marten. “Bunun saçma olduğunu biliyorum. Ama ben öyle hayal ediyorum.”</p>

    <p>Herkes dönüp bana baktı.</p>

    <p>“Bazen o pelerini bir yorgan gibi düşünürüm,” dedim. “Farklı renklerde paçavralardan ve kumaş parçalarından dikilmiş bir yorgan gibi. Ama çoğu kez koyu renkli olduğunu hayal ederim. Yani rengi vardır, ama kimsenin göremeyeceği kadar koyudur.”</p>

    <p>Çocukluğumda Taborlin hikâyeleri gözlerimin faltaşı gibi açılmasına sebep olan bir huşu içinde bırakırdı beni. Artık sihirle ilgili gerçekleri bildiğim için onlardan daha farklı bir seviyede, nostaljiyle eğlence arasında bir zevk alıyordum.</p>

    <p>Fakat Taborlin’in renksiz pelerininin kalbimde özel bir yeri vardı. Asasında büyük bir güç gizliydi. Kılıcı ölümcüldü. Anahtarı, sikkesi ve mumu değerli araçlardı. Fakat pelerin Taborlin’in kalbiydi. İhtiyaç duyduğu zaman kılık değiştirmesini, başının beladan kurtulmasını sağlıyordu. Onu koruyordu: yağmurdan, oklardan, ateşten.</p>

    <p>İçine çok çeşitli eşyalar gizleyebiliyordu ve harika şeylerle dolu pek çok cebe sahipti. Bir bıçak. Çocuklar için bir oyuncak. Bayanlar için bir çiçek. Taborlin’in ihtiyaç duyduğu her şey renksiz pelerinindeydi. Çocukluğumda ilk pelerinim için anneme yalvarmama sebep olan da işte bu hikâyelerdi...</p>

    <p>Pelerinime daha sıkı sarındım. Takas karşılığı tenekeciden aldığım çirkin, yırtık pırtık, rengi atmış pelerinime. Erzak tedarik etmek için Crosson’a yaptığımız yolculukların birinde bir miktar kumaş almış ve pelerinin içine beceriksizce de olsa birkaç cep dikmiştim. Yine de kaliteli bordo pelerinimin ya da Fela’nın bana yaptırdığı o siyah ve yeşil renkli harika pelerinin yerini doldurmuyordu.</p>

    <p>Marten genzini temizledi ve hikâyesine geri döndü. “Neyse, Taborlin sandığa eliyle vurup, <em>‘Edro!’</em> diye bağırmış. Sandığın kapağı hemen açılmış ve Taborlin renksiz peleriniyle asasını almış. Uçları çatallı kocaman yıldırımlar salarak muhafızlardan yirmisini öldürmüş. Sonra bir alev duvarı göndermiş ve yirmisini daha öldürmüş. Geride kalanlar silahlarını yere atmış ve bağırarak merhamet dilenmişler.</p>

    <p>“Sonra Taborlin sandıktan diğer eşyalarını da almış. Anahtarıyla sikkesini güvenli bir cebine kaldırmış. Son olarak da bakır kılıcını, Skyaldrin’i almış ve kemerine-”</p>

    <p>“Ne?” diye gülerek sözünü kesti Dedan. “Seni angut. Taborlin’in kılıcı bakır değilmiş.”</p>

    <p>“Kapa çeneni Den,” diye çıkıştı Marten, sözünün kesilmesine sinirlenerek. “Tabii ki bakırmış.”</p>

    <p>“Sen kapa çeneni,” karşılığını verdi Dedan. “Bakır bir kılıç göreniniz var mı? Bakır bilenmez ki. Birine kocaman bir peniyle vurmaktan farkı olmaz.”</p>

    <p>Hespe buna güldü. “Kılıcı herhalde gümüştü. Sence de öyle değil mi Marten?”</p>

    <p>“Bakırdı,” diye üsteledi Marten.</p>

    <p>“Belki de henüz kariyerinin başlarındaydı,” diye Hespe’ye yüksek sesle fısıldadı Dedan. “Parası ancak bakır bir kılıca yetiyordu.”</p>

    <p>Marten ikisine öfkeyle baktı. “Bakırdı kahrolasıcalar. Beğenmiyorsanız hikâyenin sonunu tahmin edin.”</p>

    <p>“Peki,” dedi Dedan. “Kvothe bize bir tane anlatabilir. Bacak kadar olsa da en azından doğru düzgün bir hikâye anlatmasını biliyor. Kılıç bakırmış ha? Yok devenin nalı.”</p>

    <p>“Aslında,” dedim. “Marten’inkinin sonunu dinlemeyi tercih ederim.”</p>

    <p>Buruk bir sesle, “Boş ver,” dedi yaşlı iz sürücü. “Zaten artık havamda değilim. Üstelik o eşeğin anırmalarını dinleyeceğime seni dinlemeyi yeğlerim.”</p>

    <p>Gece hikâyeleri birbirimizin başının etini yemeden grup olarak bir arada oturabildiğimiz nadir zamanlardan biriydi. Ama artık o bile gergin geçmeye başlıyordu. Dahası diğerleri hoşça bir akşam yaşamak için bana güvenir olmuşlardı. Bu gidişata bir son vermeyi umarak bu gece hangi öyküyü anlatacağımı uzun uzadıya düşünmüştüm.</p>

    <p>“Bir zamanlar,” diye başladım, “küçük bir kasabada küçük bir erkek bebek doğmuş. Annesi ilk başta bebeğin kusursuz olduğunu sanmış. Fakat bebeğin değişik bir özelliği varmış. Göbek deliğinde altın bir vida bulunuyormuş. Vidanın sadece başı dışarıdaymış.</p>

    <p>“Annesi oğlunun el ve ayak parmakları tam olduğu için yeterince memnunmuş. Fakat çocuk büyüdükçe herkesin göbek deliğinde birer vida bulunmadığını fark etmiş, hele bir de altın olsun. Annesine onun neye yaradığını sormuş, ama kadın sebebini bilmiyormuş. Ardından gidip babasına sormuş, ama babası da bilmiyormuş. Dedesine ve ninesine sormuş, ama onlar da bilmiyorlarmış.</p>

    <p>“Böylece konu bir müddet kapanmışsa da çocuğun aklından hiç çıkmamış. Sonunda yeterince büyüdüğü zaman heybesini hazırlayıp yollara düşmüş. İşin aslını bilen birini bulmayı umuyormuş.</p>

    <p>“Oradan oraya gezerek herhangi bir konuda herhangi bir şey bildiğini iddia eden herkesle konuşmuş. Ebelere ve hekimlere sormuş, ama hiçbir fikirleri yokmuş. Gizemcilere, tenekecilere ve ormanlarda yaşayan yaşlı münzevilere danışmış, ama hiçbiri daha önce öyle bir şeyle karşılaşmamışmış.</p>

    <p>“Altından anlasa anlasa Cealdimli tüccarların anlayacağını düşünerek onlara gitmiş. Fakat Cealdimli tüccarlar bilememiş. Vidalardan ve nasıl çalıştıklarından anlasa anlasa Üniversite’deki gizemcilerin anlayacağını düşünmüş, ama gizemciler de bilememiş. Oğlan Fırtınaduvarı’na kadar gidip Tahllı cadı kadınlara sormuş, ama hiçbiri ona cevap verememiş.</p>

    <p>“Zaman içerisinde Vintas Kralı’na, dünyadaki en zengin krala gitmiş. Ama kral bilememiş. Atur İmparatoru’na gitmiş, ama olanca kudretine rağmen imparator da bilememiş. Küçük krallıkları tek tek dolaşmış, ama hiç kimse ona bir şey söyleyememiş.</p>

    <p>“Sonunda Modeg Yüce Kralına, dünyadaki en bilge krala gitmiş. Yüce kral oğlanın göbek deliğindeki vida başına yakından bakmış. Sonra el etmiş ve kâhyası altın ipekten yapılma bir yastık getirmiş. Yastığın üstünde altın bir kutu varmış. Yüce kral boynundaki altın anahtarı çıkarmış ve onunla kutuyu açmış. Kutunun içinde altın bir tornavida duruyormuş.</p>

    <p>“Yüce kral tornavidayı alıp oğlana yaklaşmasını işaret etmiş. Oğlan heyecandan tir tir titreyerek söyleneni yapmış. Sonra kral altın tornavidayı oğlanın göbek deliğine dayamış.”</p>

    <p>Uzun uzun su içmek için duraksadım. Küçük dinleyici kitlemin bana doğru eğildiğini hissedebiliyordum. “Yüce kral altın vidayı dikkatle çevirmiş. Bir kere çevirmiş, hiçbir şey olmamış. İki kere çevirmiş, hiçbir şey olmamış. Sonra üçüncü kez çevirmiş ve oğlanın kıçı düşmüş.”</p>

    <p>Herkes afallayınca sessiz bir an yaşandı.</p>

    <p>“Ne?” diye hayretler içinde sordu Hespe.</p>

    <p>“Kıçı düşmüş,” diye tekrarladım, surat ifademi hiç bozmadan.</p>

    <p>Bu seferki sessizlik daha uzun sürdü. Herkesin gözü üzerimdeydi. Ateş çatırdayarak göğe doğru kızıl bir köz yolladı.</p>

    <p>Nihayet, “Peki sonra ne olmuş?” diye sordu Hespe.</p>

    <p>“Hiçbir şey,” dedim. “O kadar. Bitti.”</p>

    <p>“Ne?” diye tekrarladı, bu sefer daha yüksek bir sesle. “Bu ne biçim bir hikâye?”</p>

    <p>Ben tam karşılık verecekken Tempi kahkahalara boğuldu. Güldükçe güldü. Vücudunu sarsan gür kahkahaları onu soluksuz bıraktı. Az sonra ben de gülmeye başladım; kısmen Tempi’nin haline, kısmen de bu hikâyeyi oldum olası komik bulduğum için.</p>

    <p>Espri konusu oymuş gibi Hespe’nin yüzünde tehlikeli bir ifade belirdi.</p>

    <p>İlk konuşan Dedan oldu. “Anlamıyorum. Niye?..” Cümlesinin devamını getirmedi.</p>

    <p>“Oğlanın kıçını yerine takmışlar mı?” diye araya girdi Hespe.</p>

    <p>Omuz silktim. “O kısım hikâyeye dahil değil.”</p>

    <p>Dedan hüsran dolu bir yüz ifadesiyle ellerini çılgınca salladı. “İyi de hikâyenin konusu ne?”</p>

    <p>Suratıma masum bir bakış oturttum. “Öylesine hikâyeler anlattığımızı sanıyordum.”</p>

    <p>Koca adam bana dik dik baktı. “Anlamlı hikâyeler! Bir sonu olan hikâyeler. Sadece bir oğlanın kıçını anlatan hikâyeler değil.” Başını iki yana salladı. “Bu çok saçma. Ben yatmaya gidiyorum.” Yatağını hazırlamak üzere oradan ayrıldı. Hespe de sert adımlarla kendi yoluna gitti.</p>

    <p>Bir daha bana istediğimden daha fazla hikâye anlattırmaya çalışmayacaklarından nispeten emin bir halde gülümsedim.</p>

    <p>Tempi de ayağa kalktı. Yanımdan geçerken gülümsedi ve bana aniden sarıldı. Böyle bir şey bir dönü önce beni şok ederdi, fakat fiziksel temasın Ademler arasında çok da sıradışı olmadığını artık biliyordum.</p>

    <p>Yine de bunu diğerlerinin önünde yapmasına şaşırmıştım. Göğsünün hâlâ kahkahalarla sarsıldığım hissederek sarılışına elimden geldiğince karşılık verdim. “Kıçı düşmüş,” dedi usulca, sonra da yatağına yöneldi.</p>

    <p>Marten’in gözleri Tempi’yi takip etti. Sonra dönüp bana uzun ve meraklı bir bakış attı. “O öyküyü nereden duydun?” diye sordu.</p>

    <p>“Küçüklüğümde babam anlatmıştı,” dedim dürüstçe.</p>

    <p>“Bir çocuk için tuhaf bir öykü.”</p>

    <p>“Tuhaf bir çocuktum,” dedim. “Biraz büyüdüğüm zaman beni susturmak için öyküler uydurduğunu itiraf etti. Onu hep soru yağmuruna tutardım. Hem de saatlerce. Beni sadece bilmecelerin susturabildiğini söylerdi. Ama sorduğu bilmeceleri ceviz kırar gibi çözerdim. Onları da tüketmem uzun sürmedi.”</p>

    <p>Omuz silkip döşeğimi sermeye başladım. “O da bilmeceye benzeyen öyküler uydurmaya ve ne anlama geldiklerini anlayıp anlamadığımı sormaya başladı.” Biraz özlemle gülümsedim. “Göbek deliğinde vida olan o oğlanı günlerce düşündüğümü, öyküsünden bir anlam çıkarmaya çalıştığımı hatırlıyorum.”</p>

    <p>Marten kaşlarını çattı. “Bu bir çocuğa göre zalimce bir hile.” Yorumu beni şaşırttı. “Ne demek istiyorsun?”</p>

    <p>“Biraz sessizlik ve huzur bulmak için seni kandırmasından bahsediyorum. Olmadık bir iş yapmış.”</p>

    <p>Şaşkınlığım daha da arttı. “İyi de hasisliğinden yapmıyordu ki. Hoşuma gidiyordu. Bana düşünecek bir şey veriyordu.”</p>

    <p>“Ama anlamsızmış. İmkânsızmış.”</p>

    <p>“Anlamsız değil,” diye karşı çıktım. “En fazla şeyi cevap veremediğimiz sorulardan öğreniriz. Bunlar bizi düşünmeye sevk eder. Bir insana tüm cevapları verirsen elde ettiği tek şey bazı hakikatler olur. Ama ona bir soru verirsen kendi cevaplarını kendi arar.”</p>

    <p>Battaniyemi yere serdim ve eski püskü tenekeci pelerinimi üstüme örtmek için katladım. “Böylece cevapları bulduğu zaman o cevaplara kıymet verir. Soru ne kadar zor olursa cevabı o kadar çok ararız. Aradıkça daha çok şey öğreniriz. İmkânsız bir soru ise...”</p>

    <p>Bir şeyin farkına vararak cümlemi yanda kestim. Elodin de aynen bunu yapmıştı. Sınıfında yaptığı her şey: oyunları, ipuçları, üstü kapalı bilmeceleri... Bunların hepsi bir nevi soruydu.</p>

    <p>Marten başını iki yana sallayarak oradan ayrıldı, fakat ben düşüncelere daldığım için bunu fark etmedim bile. Hep cevap istemiştim ve aksini düşünsem de Elodin bana onları vermeye çalışmıştı. Kötü niyetli bir esrarengizlik sandığım şey aslında hakikate doğru ısrarcı bir teşvikti. Elodin’in öğretilerinin kapsamı karşısında, anlayış kıtlığım karşısında, görüş eksikliğim karşısında afallamış olarak orada sessizce oturdum.</p>
  </div>
</body>
</html>
