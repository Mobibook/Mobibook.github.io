<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Elli Sekizinci Bölüm</h1>

    <h2 class="baslik_2 sigil_not_in_toc">Kur Yapmak</h2>

    <p>Maer beni iki gündür çağırtmıyordu.</p>

    <p>Kısılıp kaldığım dairemde can sıkıntısından ve asabiyetten neredeyse aklımı kaçıracaktım. İşin en kötü tarafı da Maer’in beni niye yanına çağırtmadığını bilmememdi. Meşgul müydü? Onu kızdırmış mıydım? Bir kartla beraber Bredon’un verdiği altın yüzüğü ona göndermeyi düşündüm. Tabii Alveron sabrımı sınıyorsa korkunç bir hata olabilirdi.</p>

    <p>Ama gerçekten de sabrım kalmamıştı. Buraya bir hami kazanmak veya en azından Amyrleri arayışıma destek bulmak için gelmiştim. Şimdiye kadar Maer’in hizmetinde geçirdiğim süre bana dümdüz hale gelmiş bir kıçtan başka bir şey kazandırmamıştı. Bredon da olmasaydı keçileri topyekün kaçıracağıma yemin edebilirdim.</p>

    <p>Bütün bunlar yetmezmiş gibi, lavtamın ve Denna’dan aldığım o harika kutunun bir başkasının malı haline gelmesine sadece iki gün kalmıştı. Şimdiye dek onları rehinden kurtarmam için gereken parayı ondan isteyebileceğim kadar Maer’in güvenini kazanmış olmayı ummuştum. Asıl arzum benim ona değil, onun bana borçlu kalmasıydı. Bir asilzadeye borçlu kalırsanız o borçtan kurtulmanız son derece güçtür.</p>

    <p>Fakat Alveron’dan ses seda çıkmaması bir işaretse eğer, hiç de gözüne girmiş gibi bir halim yoktu. Hafızamı zorlayarak son konuşmamızda onu gücendirebilecek bir şey söyleyip söylemediğimi hatırlamaya çalıştım. Çekmeceden bir kart çıkardım. Tam Maer’den para istemenin incelikli bir yolunu düşünüyordum ki kapı çalındı. Öğle yemeğimin erken geldiğini zannederek oğlana onu masaya bırakmasını seslendim.</p>

    <p>Beni dalgınlığımdan çıkaran uzun bir sessizlik yaşandı. Süratle kapıya gittim ve dışarıda Maer’in özel uşağı Stapes’in durduğunu görünce hayrete kapıldım. Alveron beni çağırmak için daha önce hep ulaklar yollamıştı.</p>

    <p>“Maer sizinle görüşmek istiyor,” dedi Stapes. Uşağın biraz bitkin gözüktüğünü fark ettim. Yeterince uyumuyormuş gibi gözleri çöküktü.</p>

    <p>“Bahçede mi?”</p>

    <p>“Dairesinde,” dedi Stapes. “Ben sizi götürürüm.”</p>

    <p>Saray dedikoduları doğruysa Alveron dairesinde nadiren misafir ağırlardı. Stapes’in peşine takılırken ister istemez içim rahatladı. Hiçbir şey boş oturmak kadar kötü olamazdı.</p>

    <p class="paragraf">Alveron kocaman kuş tüyü karyolasının başlığına sırtını dayamış oturuyordu. Son görüşmemizdeki vaziyetine kıyasla daha solgun ve zayıftı. Gözleri hâlâ berraktı ve keskin bakıyordu, fakat bugün içlerinde başka bir şey, sert bir duygu vardı.</p>

    <p>Yakındaki bir sandalyeyi işaret etti. “Kvothe, gel. Otur şöyle.” Sesi de daha zayıftı, yine de otoriter bir tınısı vardı. Yatağının yanına otururken bunun böyle bir ayrıcalık sebebiyle ona teşekkür etmek için uygun bir zaman olmadığını sezdim.</p>

    <p>“Kaç yaşındayım biliyor musun Kvothe?” diye sordu, hemen konuya girerek.</p>

    <p>“Hayır ekselansları.”</p>

    <p>“Tahminin nedir? Kaç gösteriyorum?” Gözlerinde yine o sert duyguyu yakaladım: öfke. İnce bir kül tabakasının altındaki sıcak korlar gibi için için yanan bir öfke.</p>

    <p>En iyi cevapta karar kılmaya çalışarak kafa patlattım. Onu gücendirmek istemiyordum, fakat kusursuz bir incelik ve maharetle edilmediği sürece iltifatlar Maer’i kızdırırdı.</p>

    <p>Öyleyse son çareye, yani dürüstlüğe başvuracaktım. “Elli bir ekselansları. Bilemediniz elli iki.”</p>

    <p>Yavaşça kafa sallarken öfkesi uzaklardaki bir gök gürültüsü gibi kayboldu. “Genç birine asla yaşını sorma. Kırkımdayım. Doğum günüm gelecek dönü. Ama haklısın; elliden az göstermiyorum. Hatta bazıları cömert bir tahminde bulunduğunu bile söyleyebilir.” Elleri dalgın bir edayla çarşafı düzeltti. “Vaktinden önce yaşlanmak korkunç bir şey.”</p>

    <p>Bedeni acıyla kasılınca yüzünü ekşitti. Istırabı kısa süre sonra geçti ve derin bir nefes aldı. Yüzü ince bir ter tabakasıyla kaplıydı. “Seninle daha ne kadar konuşabilirim bilmiyorum. Bugün durumum pek iyi değil gibi.”</p>

    <p>Ayağa kalktım. “Gidip Caudicus’u getireyim mi ekselansları?”</p>

    <p>“Hayır,” diye çıkıştı. “Otur.”</p>

    <p>Oturdum.</p>

    <p>“Bu kahrolası hastalık son bir ay içinde bana sinsice sokuldu ve yaşıma yıllar ekleyip onları tek tek hissetmeme yol açtı. Ömrümü topraklarımla ilgilenerek geçirdim, fakat bir konuda lakayıt davrandım. Bir ailem, bir vârisim yok.”</p>

    <p>“Evlenmeyi mi düşünüyorsunuz ekselansları?”</p>

    <p>Yastıklarına daha da yaslandı. “Demek dedikodular senin de kulağına çalındı, öyle mi?”</p>

    <p>“Hayır ekselansları. Sohbetlerimiz sırasında söylediğiniz bazı şeylere dayanarak tahmin yürüttüm.”</p>

    <p>Bana delici bir bakış attı. “Sahi mi? Bunu bir dedikodudan duymayıp tahmin mi ettin?”</p>

    <p>“Doğru söylüyorum ekselansları. Tabii dedikodular yok değil, hem de ifademi mazur görürseniz bir saray dolusu var.”</p>

    <p>“‘Saray dolusu.’ Güzelmiş.” İncecik bir tebessüm etti.</p>

    <p>“Ama çoğu batıdan gelen gizemli bir ziyaretçiyle ilgili.” Oturduğum yerde belimi kırarak küçük bir selam verdim. “Evlilikle ilgili hiçbir şey söylenmiyor. Herkes sizi dünyanın en seçkin bekârı olarak görüyor.”</p>

    <p>“Ah,” dedi Maer, rahatladığını belli eden bir yüz ifadesiyle. “Eskiden öyleydim. Gençliğimde babam beni evlendirmeye çalışmıştı. Fakat o günlerde kendime bir eş almamakta inat ettim. Gücün getirdiği sorunlardan biri de budur. Çok fazla şeye sahipsen insanlar hatalarını yüzüne vurmaya cüret edemezler. Güç bazen korkunç bir şey olabilir.”</p>

    <p>“Tahmin edebiliyorum ekselansları.”</p>

    <p>“Güç elindeki seçenekleri azaltır,” dedi. “İnsana fırsatlar yaratır, ama aynı zamanda başka fırsatları yok eder. Şu anda en hafif tabiriyle zor bir durumdayım.”</p>

    <p>Hayatım boyunca soylular için empati hissedemeyecek kadar çok aç kalmıştım. Fakat Maer orada otururken öyle solgun ve zayıf görünüyordu ki içimden ufak bir acıma duygusu geçtiğini fark ettim. “Nedir bu durum ekselansları?”</p>

    <p>Alveron daha dik oturabilmek için çaba gösterdi. “Evleneceksem bunu münasip biriyle yapmalıyım. Benimki kadar iyi konumdaki bir sülalenin mensubuyla. O kadar da değil; bu evlilik ittifak amaçlı olmamalı. Kız yeterince genç olmalı ki bana-” Hışırtılı bir sesle genzini temizledi, “-bir vâris verebilsin. Hatta mümkünse birkaç tane.” Başını kaldırıp bana baktı. “Sorunumu anlamaya başladın mı?”</p>

    <p>Başımı yavaşça salladım. “Genel hatlarıyla ekselansları. İyi de dünyada böyle kaç kız var?”</p>

    <p>“Sadece bir avuç,” derken sesine yine o eski ateş karıştı. “Fakat kralın kontrolü altındaki genç kadınlardan birini kabul edemem. Hani şu pazarlık payı yapılarak anlaşmalar imzalamakta kullanılanlardan. Vintas kurulduğundan bu yana sülalem külli güçlerimizi korumak için çok uğraştı. Roderic denilen o piç kurusuyla bir eş için pazarlığa tutuşacak değilim. Gücümün bir zerresini bile ona vermeyeceğim.”</p>

    <p>“Peki kralın kontrolü dışında kaç kadın var ekselansları?”</p>

    <p>“Bir.” Sözcük ağzından bir kurşun ağırlık gibi düştü. “Üstelik işin en kötü tarafı bu değil. Kadın her açıdan mükemmel. Saygın bir sülaleden geliyor. İyi eğitimli. Genç. Güzel.” Son kelimeyi sanki biraz zor telaffuz etti.</p>

    <p>“Ona abayı yakmış bir sürü talibi, var; ağızlarından bal damlayan güçlü kuvvetli delikanlılar. Onu her türlü sebepten dolayı istiyorlar: soyadı, toprakları, zekâsı.” Uzunca bir müddet duraksadı. “Ancak baston yardımıyla yürüyebilen hastalıklı bir adamın teklifine nasıl bir cevap verir?” Sözcükler ağzına acı gelirmişçesine konuşurken dudaklarını çarpıtıyordu.</p>

    <p>“Ama hiç şüphesiz mevkiniz...” diye söze girdim.</p>

    <p>Bir elini kaldırdı ve dosdoğru gözümün içine baktı. “Satın aldığın bir kadınla evlenir misin?”</p>

    <p>Başımı eğdim. “Hayır ekselansları.”</p>

    <p>“Ben de evlenmem. Bu kızı benimle evlenmeye ikna etmek için mevkimi kullanmam çok... tatsız olur.”</p>

    <p>Bir süre konuşmadık. İki sincabın pencerenin hemen dışındaki uzun bir dişbudak ağacının etrafında birbirini kovalamasını seyrettim. “Ekselansları, eğer bu hanıma kur yapmanıza yardım edeceksem...” Maer’in öfkesini daha ona bakmadan önce hissettim. “Çok affedersiniz ekselansları. Haddimi aştım.”</p>

    <p>“Bu da mı o tahminlerinden biri?”</p>

    <p>“Evet ekselansları.”</p>

    <p>Kısa bir süre boyunca kendi içinde bir mücadele verir gibi gözüktü. Sonra iç geçirdi ve odadaki gerilim azaldı. “Asıl ben senden af dilemeliyim. Bana pençesini geçiren bu hastalık yüzünden tepem çok çabuk atıyor. Ayrıca şahsi meselelerimi yabancılarla konuşmak gibi bir huyum yoktur, hele ki tahminlerle bir bir ortaya döksünler. Bana başka ne gibi tahminlerde bulunduğunu söyle. Lafını esirgeme.”</p>

    <p>Rahat bir soluk aldım. “Tahminimce bu kadınla evlenmek istiyorsunuz. Öncelikli olarak vazifeniz icabı, ama Ayrıca ona âşık olduğunuz için de.”</p>

    <p>Yine bir sessizlik yaşandı. Evvelki kadar kötü değilse bile bu da gergindi. “Aşk,” dedi Maer usulca, “ahmakların çok sık kullandığı bir sözcüktür. Bahsettiğim kadının aşkı hak ettiği muhakkak. Üstelik ona düşkünüm de.” Huzursuz bir hali vardı. “Söyleyeceklerim bu kadar.” Bana baktı. “Dilini tutacağına güvenebilir miyim?”</p>

    <p>“Elbette ekselansları. Ama niçin bu kadar gizli davranıyorsunuz?”</p>

    <p>“Uygun gördüğüm bir anda harekete geçmeyi yeğlerim. Söylentiler bizi hazır hamle yapmaya iter davranışta bulunmaya zorlar ve bir meselenin henüz olgunlaşmadan mahvına yol açar.”</p>

    <p>“Anlıyorum. Hanımefendinin adı nedir?”</p>

    <p>“Meluan Kilipsiz,” derken ismi dikkatle telaffuz etti. “Senin terbiyeli ve cana yakın biri olduğunu bizzat gördüm. Dahası Kont Threpe harika bir besteci ve şarkıcı olduğun konusunda beni temin etti. Bunlar tam da benim ihtiyacım olan şeyler. Bunlara istinaden hizmetime girer misin?”</p>

    <p>Tereddüde kapıldım. “Ekselansları benden nasıl faydalanacaklar?”</p>

    <p>Bana kuşkulu bir bakış attı. “Senin kadar iyi bir tahmincinin böyle bir şeyi kolayca anlayacağını sanırdım.”</p>

    <p>“Hanıma kur yapmak istediğinizi biliyorum ekselansları. Ama <em>nasıl</em> yapmak istediğinizi değil. Ona bir iki tane mektup yazmamı mı istiyorsunuz? Şarkı bestelememi mi? Mehtapta balkonuna tırmanıp penceresinin pervazına çiçekler mi bırakacağım? Maske takarak onunla dans edecek, sonra da kendimi siz olarak mı tanıtacağım?” Ufak bir tebessüm ettim. “Dans etmekten pek anlamam ekselansları.”</p>

    <p>Alveron derin ve samimi bir kahkaha attı, fakat çıkan neşeli sese rağmen gülmenin ona acı verdiğini görebiliyordum. “Ben daha ziyade ilk iki seçeneği düşünmüştüm,” diye itiraf etti ve gözlerini kapatarak ağırlığını yastıklara verdi.</p>

    <p>Başımı salladım. “Onun hakkında daha fazla şey bilmem gerekiyor ekselansları. Bir kadını tanımadan ona kur yapmak budalalıktan beter olur.”</p>

    <p>Alveron bitkinlikle kafasını salladı. “Caudicus sana gerekli bilgileri verir. Soyların tarihleri hakkında geniş bilgi sahibidir. Soy bir insanın üzerinde yükseldiği temel taşıdır. Hanımefendiye kur yapacaksan nereden geldiğini bilmelisin.” Yaklaşmamı işaret etti ve demir bir yüzük uzattı. Onu havada tutmak için çaba harcarken kolu titriyordu. “Bunu Caudicus’a gösterirsen benim hesabıma çalıştığını anlayacaktır.”</p>

    <p>Yüzüğü hemen aldım. “Bayanla evlenmek istediğinizi biliyor mu?”</p>

    <p>“Hayır!” Alveron’un gözleri hızla açıldı. “Sakın bundan kimseye bahsetme! Soruların için bir sebep uydur. Git bana ilacımı getir.”</p>

    <p>Gözlerini kapayarak arkasına yaslandı. Yanından ayrılırken usulca konuştuğunu duydum. “Bazen bilerek, bazen de isteyerek vermezler. Yine de... güç güçtür.”</p>

    <p>“Evet ekselansları,” dedim, fakat Alveron daha şimdiden keyifsiz bir uykuya dalmıştı bile.</p>
  </div>
</body>
</html>
