<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Seksen Sekizinci Bölüm</h1>

    <h2 class="baslik_2 sigil_not_in_toc">Dinlemek</h2>

    <p>Tempi’yle ben geri döndüğümüzde kampı şaşırtıcı derecede neşeli bulduk. Dedan’la Hespe birbirlerine gülümsüyorlardı ve Marten akşam yemeği için bir vahşi hindi vurmayı başarmıştı.</p>

    <p>Biz de oturup yemek yedik ve espriler yaptık. Bulaşıklar da yıkandıktan sonra Hespe en baştan başlayarak aya âşık oğlanın hikâyesini anlattı. Dedan çenesini mucizevi bir şekilde kapalı tuttu ve küçük grubumuzun nihayet, nihayet bir takım haline geldiğini ummaya cesaret edebildim.</p>

    <p class="paragraf">Jax ayı takip etmekte hiç zorluk çekmiyormuş, çünkü o günlerde ay hep dolunaymış. Bardak kadar yuvarlak, mum kadar parlak bir halde hiç değişmeden gökte asılı duruyormuş.</p>

    <p>Jax ayaklarına kara sular inene dek günlerce yürümüş de yürümüş. Çuvallarının ağırlığı altında ezilen sırtı yorgun düşene dek aylarca yürümüş de yürümüş. Açlık çekerek ve zorluklara göğüs gererek boyu uzayana, bir deri bir kemik kalana dek yürümüş de yürümüş.</p>

    <p>Yiyeceğe ihtiyacı olduğunda tenekecinin çuvallarındaki eşyalarla takas etmiş. Pabuçları inceldiğinde de aynısını yapmış. Jax bu şekilde geçinip gitmiş ve zeki, kurnaz biri olup çıkmış.</p>

    <p>Bütün bunlar olurken Jax’in aklı hep aydaymış. Ne zaman bir adım daha atamayacağını düşünse gözlüğünü takıp başını kaldırıyor, gökyüzündeki yuvarlak göbekli aya bakıyormuş. Ve onu gördüğü zaman göğsünde belli belirsiz bir kıpraşma hissediyormuş. Zamanla bunun aşk olduğuna karar vermiş.</p>

    <p>Jax’in gittiği yol sonunda tüm yollar gibi Tinue’den geçmiş. Jax yine de durmamış ve koca taş yolu doğudaki dağlara doğru takip etmiş.</p>

    <p>Yol çıkmış da çıkmış. Jax ekmeğinin ve peynirinin son lokmasını yemiş. Suyunun ve şarabının son yudumunu içmiş. Bunların hiçbiri olmadan günlerce yürümüş. O yürüdükçe gece göğündeki ay daha da büyümüş.</p>

    <p>Tam gücü tükenecekken bir tepeyi aşmış ve bir mağaranın ağzında oturan yaşlı bir adam bulmuş. Adamın uzun, gri bir sakalı ve uzun, gri bir cüppesi varmış. Başının tepesinde saç, ayaklarının altında pabuç yokmuş. Gözleri açık, ağzı kapalıymış.</p>

    <p>Adam Jax’i görünce sevinmiş. Ayağa kalkıp gülümsemiş. “Merhaba, merhaba,” demiş gür ve şen bir sesle. “Her yerden çok uzaklardasın. Tinue yolu nasıl?”</p>

    <p>“Uzun,” demiş Jax. “Zorlu ve yorucu.”</p>

    <p>Yaşlı adam Jax’i oturmaya davet etmiş. Ona su, keçi sütü ve meyve vermiş. Jax iştahla yemiş, sonra da karşılık olarak adama çuvallarından bir çift pabuç önermiş.</p>

    <p>“Gerek yok, gerek yok,” demiş yaşlı adam mutlulukla, ayak parmaklarını oynatarak. “Yine de teklifin için sağ ol.”</p>

    <p>Jax omuz silkmiş. “Nasıl istersen. Ama burada, her yerden bu kadar uzakta ne yapıyorsun?”</p>

    <p>“Rüzgârı kovalarken bu mağarayı buldum,” demiş yaşlı adam. “Burası yaptığım şey için mükemmel bir yer olduğu için kalmaya karar verdim.”</p>

    <p>“Peki neymiş o yaptığın şey?” diye sormuş Jax.</p>

    <p>“Ben bir dinleyiciyim,” demiş yaşlı adam. “Çevremdeki şeylerin söyleyecek neleri olduğunu dinlerim.”</p>

    <p>“Ah,” demiş Jax dikkatle. “Peki burası öyle bir iş için iyi bir yer mi?”</p>

    <p>“Oldukça iyi. Oldukça harika,” demiş yaşlı adam. “Doğru düzgün dinlemeyi öğrenmeden önce insanlardan epey uzaklaşmalısın.” Gülümsemiş. “Seni gökteki bu küçük köşeme getiren nedir?”</p>

    <p>“Ayı bulmaya çalışıyorum.”</p>

    <p>“Onda ne var,” demiş yaşlı adam, göğü işaret ederek. “Havalar izin verdiği sürece onu hemen hemen her gece görüyoruz.”</p>

    <p>“Hayır. Ben onu yakalamaya çalışıyorum. Onunla beraber olabilirsem sanırım mutlu olabilirim.”</p>

    <p>Yaşlı adam Jax’i ciddi gözlerle süzmüş. “Onu cidden yakalamak istiyorsun, değil mi? Ne zamandır kovalıyorsun?”</p>

    <p>“Sayabileceğimden daha fazla yıldan ve kilometreden beri.”</p>

    <p>Yaşlı adam kısa bir müddet gözlerini kapamış, sonra başını kendi kendine sallamış. “Bunu sesinde duyabiliyorum. Seninki geçici bir heves değil.” Jax’e sokulup kulağını onun göğsüne dayamış. Uzunca bir süreliğine gözlerini kapalı tutarak hiç kıpırdamamış. “Ah,” demiş usulca. “Ne kadar üzücü. Kalbin kırık. Üstelik daha onu kullanma fırsatı bile bulamamışsın.”</p>

    <p>Jax biraz huzursuzlanarak azıcık öte çekilmiş. “Sormamı mazur görürsen,” demiş, “adın nedir?”</p>

    <p>“Sormanı mazur görürüm,” demiş yaşlı adam. “Tabii sen de cevap vermememi mazur gördüğün sürece. Adımı bilseydin gücünün etkisi altında olurdum, öyle değil mi?”</p>

    <p>“Olur muydun?” diye sormuş Jax.</p>

    <p>“Elbette.” Yaşlı adam kaşlarını çatmış. “Bu işler böyle yürür. Dinlemekle aran pek iyi gibi gözükmese de dikkatli davranmamda fayda var. Adımın ufacık bir parçasına bile sahip olursan üzerimde her türlü etkiyi kurabilirsin.”</p>

    <p>Jax bu adamın kendisine yardım edip edemeyeceğini düşünmüş. Yaşlı adam sıradan biri gibi gözükmemesine rağmen Jax kendisinin de sıradan bir amacın peşinde koşmadığının farkındaymış. Bir inek yakalamaya çalışsaymış gidip bir çiftçiden yardım istermiş. Fakat ayı yakalamak için tuhaf bir yaşlı adamın yardımına ihtiyacı olabilirmiş. “Eskiden rüzgârın peşinde koştuğunu söyledin,” demiş Jax. “Onu yakalamayı başardın mı hiç?”</p>

    <p>“Bir anlamda evet,” demiş yaşlı adam. “Ve diğer bir anlamda hayır. Görüyorsun ya, sorduğun soruya pek çok farklı anlam verilebilir.”</p>

    <p>“Bana ayı yakalamamda yardım eder misin?”</p>

    <p>“Sana bazı tavsiyelerde bulunabilirim,” demiş yaşlı adam çekinerek. “Ama öncelikle bunu iyi düşünmelisin evlat. Bir şeyi sevdiğin zaman onun da seni sevdiğinden emin olmalısın. Yoksa onun peşinden koşarken başına açılmadık dert kalmaz.”</p>

    <p><em>Hespe bunları söylerken Dedan’a bakmıyordu. Hatta ondan başka her şeye baktığı söylenebilirdi. Bu yüzden adamın yüzündeki mustarip ve çaresiz ifadeyi göremedi.</em></p>

    <p>“Onun beni sevip sevmediğini nasıl öğrenebilirim?” diye sormuş Jax.</p>

    <p>“Dinlemeyi deneyebilirsin,” demiş yaşlı adam, adeta utanarak. “Dinlemek harikalar yaratır. Bunu nasıl yapabileceğini öğretebilirim.”</p>

    <p>“Peki bu iş ne kadar zaman alır?”</p>

    <p>“Bir iki sene,” demiş yaşlı adam. “Aşağı yukarı. Ne kadar yatkınlığın olduğuna bağlı. Doğru düzgün dinlemek Zor iştir. Ama bir kez öğrendin mi ayla ilgili ne varsa bilirsin.”</p>

    <p>Jax başını iki yana sallamış. “Söylediğin süre çok uzun. Onu yakalayabilirsem onunla konuşabilirim de. Onu-”</p>

    <p>“Zaten sorununun bir parçası da bu,” demiş yaşlı adam. “Onu sahiden de yakalamak istemiyorsun. Gökyüzünde peşinden mi koşacaksın? Tabii ki hayır. Sen onunla <em>tanışmak</em> istiyorsun. Bu da aynı sana gelmesi gerektiği demek oluyor.”</p>

    <p>“Peki bunu nasıl başaracağım?” demiş Jax.</p>

    <p>Yaşlı adam gülümsemiş. “Eh, zaten asıl soru da bu, değil mi? Ayın istiyor olabileceği neye sahipsin? Aya ne sunabilirsin?”</p>

    <p>“Sadece bu çuvallarda olanları.”</p>

    <p>“Demek istediğim o değildi,” diye mırıldanmış yaşlı adam. “Ama olmuşken getirdiklerine bir bakalım.”</p>

    <p>Yaşlı münzevi ilk çuvalı karıştırmış ve pek çok pratik şey bulmuş. İkinci çuvalın içindekiler daha pahalı ve nadir olsa bile daha kullanışlı değilmiş.</p>

    <p>Sonra yaşlı adam üçüncü çuvalı görmüş. “Peki onda neler var?”</p>

    <p>“Bugüne kadar hiç açamadım,” demiş Jax. “Düğümü bana fazla geldi.”</p>

    <p>Münzevi kısa bir süreliğine gözlerini kapayarak kulak kesilmiş. Derken gözlerini açmış ve Jax’e kaşlarını çatmış. “Düğüm onu kopartmaya çalıştığını söylüyor. Ona bıçağını sürtmüşsün. Onu ısırmışsın.”</p>

    <p>Jax şaşırmış. “Öyle,” diye itiraf etmiş. “Sana söyledim. Onu çözmek için her şeyi denedim.”</p>

    <p>“Hiç de her şeyi denememişsin,” demiş münzevi azarlarcasına. Düğümlenmiş ip, suratının tam karşısına gelene kadar çuvalı kaldırmış. “Çok üzgünüm,” demiş. “Ama rica etsem açılır mısın?” Duraksamış. “Evet. Özür dilerim. Bir daha yapmayacak.”</p>

    <p>Düğüm kendiliğinden çözülmüş ve münzevi çuvalı açmış. İçine bakınca gözleri kocaman aralanmış ve bir ıslık koyuvermiş.</p>

    <p>Lakin yaşlı adam çuvalı yere serince Jax’in boynu bükülmüş. Meğer çuvalda para, pırlantalar veya aya hediye olarak verebileceği bir tür hazine olmasını ummuşmuş. Fakat çuvalın içinde sadece eğri bir tahta parçası, taş bir flüt ve küçük bir demir kutu varmış.</p>

    <p>Bunların arasında Jax’in dikkatini yalnızca flüt çekmiş. Enstrüman soluk yeşil bir taştan yapılmaymış. “Küçükken bir flütüm vardı,” demiş Jax. “Ama kırıldı ve bir daha hiç onaramadım.”</p>

    <p>“Hepsi de oldukça etkileyici,” demiş münzevi.</p>

    <p>“Flüt fena değil,” demiş Jax omuz silkerek. “Ama bir tahta parçasından ve işe yarar bir şey barındıramayacak kadar küçük bir kutudan ne olur ki?”</p>

    <p>Münzevi başını iki yana sallamış. “Onları duyamıyor musun? Çoğu şey fısıldar. Bunlar bas bas bağırıyor.” Eğri tahta parçasını işaret etmiş. “Tahminimde yanılmıyorsam bu bir katlanabilen ev. Üstelik güzel bir tane.”</p>

    <p>“Katlanabilen ev de nedir?”</p>

    <p>“Bir kâğıdı üst üste katlayabileceğim biliyorsun, değil mi? Hani her seferinde daha da küçülür?” demiş yaşlı adam, eğri tahtayı işaret etmeyi sürdürerek. “Katlanabilen ev de öyledir. Ama o tabii ki bir evdir.”</p>

    <p>Jax eğri tahta parçasını almış ve düzeltmeye çalışmış. Ansızın ellerinde bir kapı pervazını andıran iki tahta parçası bulmuş.</p>

    <p>“Sakın burada açma!” diye bağırmış yaşlı adam. “Mağaramın önünde gün ışığını kesecek bir ev istemiyorum!”</p>

    <p>Jax iki tahta parçasını tekrar birleştirmeye çalışmış. “Niye geri katlayamıyorum?”</p>

    <p>“Herhalde nasıl yapacağını bilmediğin içindir,” demiş yaşlı adam kısaca. “Kalanını da açmadan önce evi nereye koymak istediğinden emin olmanı öneririm.”</p>

    <p>Jax tahtayı dikkatle bırakmış, sonra da flütü almış. “Bu da mı özel bir şey?” Flütü dudaklarına koymuş ve bir Niyet Dulu’nun ötüşüne benzeyen basit bir ses çıkartmış.</p>

    <p><em>Hespe muzip bir tebessüm etti ve tanıdık bir tahta düdüğü dudaklarına götürüp çaldı:</em> Ta-ta TEE. Ta-ta TEE.</p>

    <p>Herkes Niyet Dulu’na gece titreten de dendiğini bilir. O yüzden güneş tepede parlarken ortalarda gözükmez. Buna rağmen bir düzine gece titreten ansızın ortaya çıkıp Jax’in etrafına konmuş ve parlak gün ışığı altında gözlerini kırpıştırarak ona merakla bakmış.</p>

    <p>“Bu faydalı bir flütten fazlası gibi gözüküyor,” demiş yaşlı adam.</p>

    <p>“Ya kutu?” Jax uzanıp kutuyu eline almış. Kutu koyu renkli ve soğukmuş. Ayrıca yumruğunu sıktığı zaman avcuna sığacak kadar da küçükmüş.</p>

    <p>Yaşlı adam ürpererek başını kutudan öteye çevirmiş. “Boş.”</p>

    <p>“İçini görmeden nasıl biliyorsun?”</p>

    <p>“Dinleyerek,” demiş adam. “Bunu duyamıyor olman beni hayrete düşürüyor. Bugüne dek duyduğum en boş şey. Yankı yapıyor. Bir şeyleri içeride tutmak için tasarlanmış.”</p>

    <p>“Her kutu bir şeyleri içeride tutmak için yapılır.”</p>

    <p>“Ona bakarsan her flüt de akıl çelici bir müzik çalmak için yapılır,” diye belirtmiş yaşlı adam. “Ama bu flütte ondan fazlası var. Aynı şey kutu için de geçerli.”</p>

    <p>Jax kutuya bir müddet bakmış, sonra temkinle onu da elinden bırakıp üçüncü çuvalı içindeki üç hazineyle birlikte bağlamaya başlamış. “Sanırım yola çıkacağım,” demiş.</p>

    <p>“Bir iki ay kalmak istemediğinden emin misin?” diye sormuş yaşlı adam. “Biraz daha iyi dinlemeyi öğrenebilirsin. Dinlemek pek faydalıdır.”</p>

    <p>“Bana düşünecek çok şey verdin,” demiş Jax. “Ve bence haklısın da; ayın peşinden koşmamalıyım. Onun yerine ayın bana gelmesini sağlamalıyım.”</p>

    <p>“Aslında öyle bir şey dememiştim,” diye mırıldanmış yaşlı adam. Ama bunu boyun eğer bir üslupla yapmış. Marifetli bir dinleyici olduğu için sözlerinin duyulmadığını biliyormuş.</p>

    <p>Ertesi sabah yola çıkan Jax ayın peşinden dağlara daha da tırmanmış. Sonunda en yüksek zirvelerin arasında geniş, düz bir alan bulmuş.</p>

    <p>Jax eğri tahta parçasını çıkarmış ve evi adım adım açmaya başlamış. Önünde bütün bir gece olduğu için ay yükselmeye başlamadan epey önce işi bitirmeyi umuyormuş.</p>

    <p>Fakat ev tahmin ettiğinden çok daha büyükmüş. Basit bir kulübe olmayıp daha ziyade bir köşkmüş. Üstelik onu açmak Jax’in beklediğinden daha karmaşıkmış. Ay gökyüzünün zirvesine vardığında Jax hâlâ işini bitirmekten çok uzakmış.</p>

    <p>Jax belki bu yüzden acele etmiş. Belki pervasızca davranmış. Belki de sebep her zamanki gibi şansız olmasıymış.</p>

    <p>Sonuç öncekilerle aynıymış: köşk görkemli, kocaman ve genişmiş. Ama parçalar birbirine doğru düzgün geçmemişmiş. Yukarı değil de yana giden merdivenler varmış. Bazı odalar çok az veya çok fazla duvara sahipmiş. Çoğu odanın tavanı yokmuş ve en yukarıda yabancı yıldızlarla dolu garip bir gökyüzü görünüyormuş.</p>

    <p>Evle ilgili her şey az veya çok eğriymiş. Bir odadaki pencereden dışarı baktığınızda bahar çiçekleriyle karşılaşırken koridorun karşısındaki pencereler kış donuyla buz tutmuşmuş. Balo salonunda kahvaltı vaktiyken yakındaki bir yatak odasını alacakaranlık dolduruyormuş.</p>

    <p>Evdeki hiçbir şey düzgün olmadığı için kapılar ve pencereler de sorunluymuş. Kapatılabiliyor, hatta kilitlenebiliyorlarmış, ama yerlerine asla tam oturmuyorlarmış. Ve köşk o kadar büyük olduğu için çok sayıda kapıya ve pencereye sahipmiş. Bu yüzden de eve girip çıkmanın pek çok yolu varmış.</p>

    <p>Jax bunların hiçbirine ilgi göstermemiş. Onun yerine en yüksek kulenin tepesine koşmuş ve flütü dudaklarına dayamış.</p>

    <p>Berrak gece göğüne hoş bir şarkı çalmış. Bu basit bir kuş cıvıltısı değil, kırık kalbinden yükselen bir şarkıymış. Güçlü ve kederliymiş. Kanadı kırık bir kuşun çırpınışları gibiymiş.</p>

    <p>Şarkıyı duyan ay kuleye yaklaşmış. Soluk, yuvarlak, güzel ay olanca ihtişamıyla Jax’in karşısında durmuş ve Jax hayatında ilk defa içinde bir neşe kıvılcımı hissetmiş.</p>

    <p>İşte orada, kulenin tepesinde konuşmuşlar. Jax aya hayatından, girdiği bahisten ve uzun, yalnız yolculuğundan bahsetmiş. Ay dinlemiş, gülmüş ve tebessüm etmiş.</p>

    <p>Ama sonunda özlemle göğe bakmış.</p>

    <p>Jax bunun ne anlama geldiğini biliyormuş. “Benimle kal,” diye yakarmış. “Sadece benim olursan mutlu olurum.”</p>

    <p>“Gitmem gerek,” demiş ay. “Benim evim gökyüzü.”</p>

    <p>“Ben sana bir ev yaptım,” demiş Jax, altlarındaki dev köşkü işaret ederek. “Burada sana yetecek kadar gökyüzü var. Tamamen sana ait boş bir gökyüzü.”</p>

    <p>“Gitmem gerek,” demiş ay. “Zaten geç kaldım.”</p>

    <p>Jax onu yakalamak istercesine elini uzatmış, sonra kendine hâkim olmuş. “Burada zamana biz karar veririz,” demiş. “Yatak odan kış veya ilkbahar olabilir. Yeter ki canın öyle istesin.”</p>

    <p>“Gitmem gerek,” demiş ay, yukarı bakarak. “Ama geri geleceğim. Ben daimi ve değişmezim. Ve flütünü benim için çalarsan seni tekrar ziyaret edeceğim.”</p>

    <p>“Sana üç şey verdim,” demiş Jax. “Bir şarkı, bir ev ve kalbim. Madem gitmen gerekiyor, sen de bana üç şey verir misin?”</p>

    <p>Ay ellerini yanlarına bastırarak gülmüş. Ay kadar çıplakmış. “Sana bırakabileceğim neyim var ki? Ama varsa söyle, vereyim.”</p>

    <p>Jax ağzının kuruduğunu hissetmiş. “Önce eline dokunmak istiyorum.”</p>

    <p>“Bir el diğerini tutar. Dileğini yerine getiriyorum.” Ay yumuşacık ve güçlü elini ona doğru uzatmış. Eli ilk başta soğuk gibi gözükse de fevkalade sıcakmış. Jax’in kollarındaki tüyler diken diken olmuş.</p>

    <p>“İkincisi, bir öpücük için yalvarıyorum,” demiş Jax.</p>

    <p>“Bir ağız diğerinin tadına bakar. Dileğini yerine getiriyorum.” Ay Jax’e doğru eğilmiş. Nefesi tatlı, dudakları meyve kadar sıkıymış. Öpücük Jax’in nefesini kesmiş ve ağzı hayatında ilk defa bir tebessümle kıvrılmış.</p>

    <p>“Peki ya üçüncü isteğin nedir?” diye sormuş ay. Gözleri kara ve bilge, tebessümü büyük ve manalıymış.</p>

    <p>“Adın,” diye fısıldamış Jax. “Bileyim ki sana onunla seslenebileyim.”</p>

    <p>“Bir vücut...” diye başlamış ay, hevesle yaklaşarak. Sonra duraksamış. “Sadece adım mı?” diye sormuş, kolunu Jax’in beline dolayarak.</p>

    <p>Jax başını sallamış.</p>

    <p>Ay iyice sokulup sıcak nefesiyle Jax’in kulağına fısıldamış. <em>“Ludis.”</em></p>

    <p>Ve Jax siyah demir kutuyu çıkartıp kapağını kapamış ve ayın adını hapsetmiş.</p>

    <p>“Artık adın bende,” demiş kesin bir dille. “Demek ki sana hâkimim. Mutlu olayım diye ebediyen yanımda kalmanı istiyorum.”</p>

    <p>Öyle de olmuş. Jax’in elindeki kutu artık soğuk değilmiş. Sıcacıkmış ve Jax ayın isminin pencereye çarpıp duran bir güve misali onun içinde uçuştuğunu hissedebiliyormuş.</p>

    <p>Belki Jax kutuyu kapatmakta ağır davranmış. Belki mandalı yerine tam oturtamamış. Veya belki de her şeyde olduğu gibi onda da şanssızmış. Ama sonuçta ayın isminin tamamını değil, sadece bir parçasını yakalamayı başarmışmış.</p>

    <p>İşte bu yüzden Jax onu bir süre elinde tutabiliyor, ama ay her seferinde ondan kaçıyormuş. Jax’in kırık köşkünden çıkıp dünyamıza geri geliyormuş. Yine de isminin bir parçası Jax’teymiş ve o nedenle daima ona dönmek zorundaymış.</p>

    <p class="paragraf">Hespe gülümseyerek bize baktı. “İşte ay bu yüzden sürekli değişir. Ve gökyüzünde olmadığı zamanlarda Jax onu evinde tutar. Ayı yakalamış ve hâlâ bırakmamıştır. Ama mutlu olup olmadığını ancak kendisi bilir.”</p>

    <p>Uzun bir sessizlik yaşandı.</p>

    <p>“Bu,” dedi Dedan, “harika bir öyküydü.”</p>

    <p>Hespe başını eğdi. Ateş ışığında görmek güç olsa da yüzünün kızardığına dair bir peniye bahse girerdim. O zamana dek bizim sert mizaçlı Hespe’nin içinde bir damla bile yüz kızarıklığı olmadığını zannederdim. “Hepsini hatırlamak epey zamanımı aldı,” dedi. “Annem onu ben küçücük bir kızken anlatırdı. Her gece, hiç değiştirmeden. Ona da annesinin öğrettiğini söylerdi.”</p>

    <p>“Eh, kızlarına da anlatmayı sakın ihmal etme,” dedi Dedan. “Yol kenarında terk edilmeyecek kadar güzel bir öykü.”</p>

    <p>Hespe gülümsedi.</p>

    <p class="paragraf">Maalesef o huzurlu akşam bir fırtınanın ortasındaki sükûnet gibiydi. Ertesi gün Hespe’nin yaptığı bir yorum Dedan’ın tepesinin tasını attırdı ve iki saat boyunca öfkeli kediler gibi tıslamaksızın birbirlerine bakamadılar bile.</p>

    <p>Dedan arayışımıza son vermeye ve onun yerine kervan muhafızları olarak iş bulup haydutların bize saldırmasını beklemeye herkesi ikna etmek istedi. Marten bunun ayağını içine sokarak bir ayı kapanını bulmaya çalışmak kadar saçma olacağını söyledi. Marten tabii ki haklıydı, fakat bu durum Dedan ile iz sürücünün sonraki birkaç gün boyunca didişmelerini engellemedi.</p>

    <p>İki gün sonra Hespe yıkanırken şaşırtıcı ölçüde kız işi bir panik çığlığı attı. Haydutları bekleyerek hemen yardımına koştuk, fakat haydut yerine çıplak bir vaziyette dizlerine kadar dereye girmiş olan Tempi’yi bulduk. Kıyıda duran yarı çıplak Hespe’nin üzerinden sular damlıyordu. Marten bu vaziyeti gülünç buldu. Hespe bulmadı. Ve Dedan’ın hiddetten kudurarak Tempi’ye saldırmasını önleyen tek şey, ondan tarafa bakmadan veya ona dokunmadan çıplak bir adama nasıl saldırabileceğini bilmemesiydi.</p>

    <p>Ertesi gün sisli ve rutubetli bir hal alan hava herkesin moralini bozdu ve arayışımızı daha da yavaşlattı.</p>

    <p>Sonra da yağmur başladı.</p>
  </div>
</body>
</html>
