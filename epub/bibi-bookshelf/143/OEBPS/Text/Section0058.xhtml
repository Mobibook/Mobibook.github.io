<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Ellinci Bölüm</h1>

    <h2 class="baslik_2 sigil_not_in_toc">Rüzgârı Kovalamak</h2>

    <p>Çekiliş taşımı Fela’ya verip ona şans getirmesini temenni ettim. Böylece kış dönemi sona ermiş oldu.</p>

    <p>Hayatımın dörtte üçü bir anda yok oldu. Vakit harcayacağım derslerim, Revir’de dolduracağım vardiyalarım yoktu artık. Ardiye’den malzeme alamaz, Balıkhane’deki aletleri kullanamaz, Arşiv’e giremezdim.</p>

    <p>Bu durum ilk başta o kadar da kötü değildi. Kışortası şenliği fevkalade dikkat dağıtıcıydı. İşler ve dersler için endişelenmeme gerek kalmadığından zamanımı dilediğimce değerlendirmek ve dostlarımla beraber vakit geçirmekte serbesttim.</p>

    <p>Derken bahar dönemi başladı. Dostlarımla görüşmeye devam etmeme karşın onlar kendi dersleriyle meşguldüler. Nehri daha sık aşar oldum. Denna henüz ortalarda yoktu, fakat Deoch ile Stanchion içki içmek ve çene çalmak için daima hazırdılar.</p>

    <p>Threpe de ara sıra çıkageliyordu. Evine yemeğe gelmem için ısrarlarını sürdürse de hevesinin kırılmış olduğunu görebiliyordum. Duruşmam nehrin bu yakasındaki insanların da hoşuna gitmemişti ve hâlâ onunla ilgili öyküler anlatılıyordu. Saygın sosyal çevrelerde uzun bir zaman, belki de asla hoş karşılanmayacaktım.</p>

    <p>Üniversite’den ayrılmayı düşündüm. Ortalarda görünmezsem insanların duruşmayı daha çabuk unutacaklarını biliyordum. İyi de nereye gidecektim? Aklıma gelen tek fikir Denna’yı bulmaya yönelik zayıf bir umutla Yll taraflarına uzanmaktı. Fakat bunun aptalca bir fikir olduğunun farkındaydım.</p>

    <p>Harç ücreti için paraya ihtiyaç duymadığımdan Devi’ye olan borcumu ödemek istedim. Fakat ilk kez onu bulamadım. Günler geçtikçe endişelerim arttı. Hatta kapısının altından özür dileyen bazı notlar bile attım. Ta ki Mola’dan onun tatile çıktığını ve yakın bir zamanda geri geleceğini öğrenene değin.</p>

    <p>Günler geçti. Ben boş otururken kış yavaşça Üniversite’den çekildi. Pencerelerin köşelerindeki buzlar eridi, kar yığınları küçüldü ve ağaçlar ilk çiçeklerini açtı. Sonunda Simmon savrulan bir elbisenin altında o dönemin ilk çıplak bacağını gördü ve ilkbaharın geldiğini resmi olarak ilan etti.</p>

    <p>Bir akşamüzeri Stanchion’la beraber metheglin içerken Threpe heyecandan neredeyse fıkır fıkır oynayarak kapıdan girdi. Beni ikinci kattaki özel bir masaya götürürken taşıdığı haber yüzünden her an patlayacak gibiydi.</p>

    <p>Threpe ellerini masanın üstünde kavuşturdu. “Sana yerel bir hami bulamadığımız için ağımı giderek daha açığa atar oldum. Yerel bir hamiye sahip olmak iyidir. Fakat yeterince nüfuzlu bir lordun desteğini alırsan onun nerede yaşadığının pek bir önemi yoktur.”</p>

    <p>Başımı salladım. Kumpanyam Lord Greyfallow’un himayesinde dünyanın dört bir köşesini dolaşırdı.</p>

    <p>Threpe sırıttı. “Hiç Vintas’ta bulundun mu?”</p>

    <p>“Olabilir,” dedim. Sonra yüzündeki şaşkın ifadeyi görünce izah ettim. “Çocukluğumda epey yolculuk ettim. O kadar doğuya gidip gitmediğimi hatırlamıyorum.”</p>

    <p>Başımı salladı. “Maer Alveron’un kim olduğunu biliyor musun?”</p>

    <p>Biliyordum, ama Threpe’nin bizzat açıklamak için yanıp tutuştuğunu da görebiliyordum. “Bir şeyler hatırlar gibiyim...” diye üstü kapalı bir cevap verdim.</p>

    <p>Threpe daha da sırıttı. “‘Vintas Kralı kadar zengin’ deyimini bilir misin?”</p>

    <p>Kafamı salladım.</p>

    <p>“Eh, bu söz onu anlatıyor. İmparatorluk gelip herkesi demir yasasına ve <em>Yol Kitabı</em>’na tabi tutmadan önce onun büyük-büyük-büyükbabaları sahiden de Vintas krallarıymış. Yaklaşık bir düzine nesil önce kader o cilveyi yapmasaymış Vintas’ın kraliyet sülalesi Calanthisler değil Alveronlar olacakmış. Dostum Maer de bugün tahtta oturacakmış.”</p>

    <p>“Dostun mu?” dedim takdirle. “Maer Alveron’la tanışıyor musun?”</p>

    <p>Threpe çekingen bir el hareketi yaptı. “<em>Dost</em> biraz abartıya kaçabilir,” diye itiraf etti. “Birkaç yıldır yazışarak dünyanın yaşadığımız köşelerinden birbirimize haber iletiyor, arada bir de ufak tefek yardımlarda bulunuyoruz. Bu yüzden <em>tanışık</em> olduğumuzu söylemek daha doğru.”</p>

    <p>“Etkileyici bir tanışıklık. Peki nasıl biri?”</p>

    <p>“Mektupları oldukça kibar. Benden birkaç kademe üstün olsa bile hiç büyüklük taslamıyor,” dedi Threpe alçakgönüllülükle. “Senin anlayacağın unvan ve taç hariç sapına kadar kral. Vintas kurulduğu zaman sülalesi tümel güçlerinden vazgeçmeyi reddetmiş. Bu da Kral Roderic’in yapabildiği her şeyi Maer’in de yapmaya yetkisi olduğu anlamına geliyor. Unvan bağışlayabilir, ordu kurabilir, para basabilir, vergi toplayabilir-”</p>

    <p>Threpe başını sertçe iki yana salladı. “Ah, kendimi fazla kaptırıyorum,” deyip ceplerini yoklamaya başladı. “Daha dün ondan bir mektup aldım.” Bir kâğıt parçası çıkardı, açtı, sonra da genzini temizleyip okudu.</p>

    <blockquote class="metin_1">
      <p><em>Oralarda dizlerine dek şairlere ve müzisyenlere gömülü olduğunu biliyorum. Benim de ağzı laf yapan genç bir adama ihtiyacım var. Severen’de bana uygun birini bulamıyorum. Ve açıkçası en iyiyi arıyorum.</em></p>

      <p><em>Bu kişi her şeyden önce sözcükleri iyi kullanabilmeli. Bir tür müzisyense daha bile iyi. Onun dışında akıllı, tatlı dilli, terbiyeli, eğitimli ve ağzı sıkı olmasını arzuluyorum. Bu listeyi okuyunca herhalde niye bu tür birini bulmakta zorlandığımı anlamışsındır. Böyle az bulunur bir adam tanıyorsan onu yanıma gelmesi için teşvik et.</em></p>

      <p><em>Bu kişiyi nerede kullanacağımı sana söylemek isterdim, fakat özel bir mesele söz konusu...</em></p>
    </blockquote>

    <p>Threpe mektubu bir iki saniye daha inceledi. “İşte böyle sürüp gidiyor. Sonra da diyor ki, ‘Bahsi geçen meseleyle ilgili olarak biraz acelem var. Imre’de bu özellikleri taşıyan biri yoksa lütfen bana kuryeyle bir mektup yolla. Bana öyle birini gönderecek olursan da ondan acele etmesini iste.’” Dudaklarını sessizce oynatarak kâğıdı biraz daha taradı. “Hepsi bu kadar,” dedi nihayet ve mektubu arka ceplerinden birine soktu. “Ne düşünüyorsun?”</p>

    <p>“Bana büyük bir iyilikte-”</p>

    <p>“Evet evet.” Elini sabırsızca salladı. “Gururun okşandı. Geç bunları.” Ciddi bir ifadeyle öne doğru eğildi. “Gidecek misin? Derslerine,” deyip batıya, Üniversite’den tarafa boşlamasına bir el hareketi yaptı, “bir iki dönem ara verebilecek misin?”</p>

    <p>Genzimi temizledim. “Aslında ben de derslerimi bir müddet dışarıda sürdürmeyi düşünüyordum.”</p>

    <p>Kont kocaman sırıtarak sandalyesinin koluna vurdu. “Güzel!” dedi gülerek. “Seni o pek kıymetli Üniversite’nden ölü bir şilincinin yumruğundaki bir peni gibi söküp almam gerekecek sanıyordum! Herhalde bunun hayatta bir kez eline geçebilecek harika bir fırsat olduğunu anlamışsındır.” Muzip bir ifadeyle göz kırptı. “Hem senin gibi genç bir adam Vintas kralından daha zengin bir hamiyi zor bulur.”</p>

    <p>“Söylediklerinde biraz doğruluk payı var,” diye itiraf ettim. İçimden de şöyle düşündüm: <em>Amyrleri ararken bundan daha iyi bir yardım almayı umabilir miydim?</em></p>

    <p>“Söylediklerime <em>çok</em> doğruluk payı var,” dedi kıkırdayarak. “Ne zaman yola çıkabilirsin?”</p>

    <p>Omuz silktim. “Yarın?”</p>

    <p>Threpe bir kaşını kaldırdı. “Hiç ağırdan almıyorsun, değil mi?”</p>

    <p>“Adam acelesi olduğunu söylemiş ve ben de geç kalmaktansa erken gitmeyi yeğlerim.”</p>

    <p>“Doğru. Doğru.” Cebinden gümüş bir çarklı saat çıkardı, ona baktı, sonra da iç geçirip kapağını kapattı. “Bu geceyi senin için bir tavsiye mektubu yazarak uykusuz geçirmem gerekecek.”</p>

    <p>Pencereye bir göz attım. “Daha hava kararmadı bile,” dedim. “Öyle bir şey ne kadar sürer ki?”</p>

    <p>“Şşt,” diye çıkıştı. “Ben yavaş yazarım, özellikle de Maer kadar önemli birine mektup yazıyorsam. Ayrıca seni güzelce tasvir etmem gerekiyor. Bu bile başlı başına zor bir iş.”</p>

    <p>“Öyleyse bırak sana yardım edeyim,” dedim. “Benim yüzümden uykundan olmanı istemem.” Gülümsedim. “Hem iyi bildiğim bir şey varsa o da kendi üstün özelliklerimdir.”</p>

    <p class="paragraf">Ertesi gün Üniversite’de tanıdığım herkese alelacele veda ettim. Wilem ile Simmon tüm içtenlikleriyle elimi sıkarken Auri bana neşeyle el salladı.</p>

    <p>Kilvin işinden başını kaldırmaksızın homurdandı ve Üniversite’de değilken aklıma hiç sönmeyen fenerle ilgili fikirler gelirse onları not etmemi söyledi. Gözlüklerinin arkasından delici bakışlarla beni uzun uzun süzen Arwyl, geri döndüğüm zaman Revir’de bana bir yer olduğunu belirtti.</p>

    <p>Diğer hocaların mesafeli tepkilerinden sonra Elxa Dal içimi rahatlattı. Özgürlüğümü biraz kıskandığını gülerek itiraf etti. Karşıma çıkan her deli dolu fırsatı sonuna kadar değerlendirmem tavsiyesinde bulundu. Eğer bin kilometre de haylazlıklarımı gizli tutmaya yetmiyorsa hiçbir şeyin yetmeyeceğini söyledi.</p>

    <p>Elodin’i bulmam mümkün olmadı ve bürosunun kapısının altından bir not atmakla yetinmem gerekti. Tabii oraya hemen hemen hiç uğramadığı için notumu bulana kadar aylar geçebilirdi.</p>

    <p>Yeni bir seyahat heybesi ve bir sempaticinin olmazsa olmazı birkaç öteberi satın aldım: balmumu, iplik ve tel, dikiş iğnesi ve misina. Fazla giysim olmadığı için onları heybeme yerleştirmekte zorlanmadım.</p>

    <p>Yavaş yavaş heybemi hazırlarken tüm eşyalarımı yanıma alamayacağımı fark ettim. Bu durum beni hayrete düşürdü. Onca yıl boyunca sahip olduğum her şeyi üzerimde taşıyabilmiştim, hatta bir elim boşta kalmıştı.</p>

    <p>Fakat bu küçük tavan arası odaya taşındığımdan beri çeşitli ıvır zıvır edinmiş ve yarım kalmış projeler biriktirmiştim. Artık bir değil tam iki battaniyeye sahiptim. Tuttuğum birkaç sayfa ders notu, Balıkhane’den getirdiğim yarısı yazılı yuvarlak bir teneke parçası, tekrar birleştirebilir miyim diye parçalara ayırdığım bir çarklı saat de bunların arasındaydı.</p>

    <p>Seyahat heybemi toparlamayı bitirdim, sonra da geri kalan her şeyi yatağımın ayakucundaki sandığa doldurdum. Eskimiş birkaç parça alet edevat, hesap yapmakta kullandığım kırık bir parça kara tahta, Auri’nin bana verdiği bir avuç hazineyi barındıran küçük bir tahta kutu...</p>

    <p>Bunun akabinde aşağıya inip Anker’a ben geri dönene dek eşyalarımı bodrumda saklayıp saklayamayacağını sordum. Anker ben o ufacık, tavanı eğik odada kalmaya başlamadan orasının yıllardır boş durduğunu ve sadece depolama amacıyla kullanıldığını biraz utanarak itiraf etti. Geri döndüğüm zaman oda karşılığı müzik anlaşmamızın devam edeceğine söz verirsem odayı kimseye kiralamamaya razıydı. Bu teklifi seve seve kabul ettim ve lavta kutumu omzuma vurup kapıya yöneldim.</p>

    <p class="paragraf">Elodin’i Taşköprü’de bulmak beni pek şaşırtmadı. Şu günlerde Baş İsimci’nin yaptığı çok az şey beni şaşırtıyordu. Adam köprünün kenarındaki, bele kadar gelen taş duvara oturmuş, çıplak ayaklarını otuz metre aşağıdaki nehre doğru sallamaktaydı.</p>

    <p>“Merhaba Kvothe,” dedi gözlerini çalkantılı sulardan ayırmadan.</p>

    <p>“Merhaba Elodin Hoca,” dedim. “Korkarım bir iki dönemliğine Üniversite’den ayrılmam gerekiyor.”</p>

    <p>“Gerçekten korkuyor musun?” Alçak, yankılı sesinde belli belirsiz bir keyif sezdim.</p>

    <p>Neden bahsettiğini anlamam birkaç saniyemi aldı. “Lafın gelişi öyle söyledim.”</p>

    <p>“Laflarımızın gelişi isimlerin resimleri gibidir. Müphem, zayıf isimlere benzeseler bile yine de isimdirler. Onlara dikkat et.” Bana baktı. “Gel otur biraz.”</p>

    <p>Tam bir bahane bulacaktım ki tereddüt ettim. Elodin ne de olsa sponsorumdu. Lavtamı ve seyahat heybemi köprünün düz taşlarına bıraktım. Çocuksu yüzünde sevecen bir tebessüm beliren Elodin, duvarda oturduğu yerin yanına avcuyla vurarak beni oturmaya devam etti.</p>

    <p>Köprünün kenarından biraz kaygıyla aşağı baktım. “Oturmasam daha iyi Elodin Hoca.”</p>

    <p>Bana sitemli bir bakış attı. “İhtiyat bir gizemciye yakışır. Güvence bir isimciye. Korkuysa ikisine de yakışmaz. Sana da yakışmıyor.” Taşa bu sefer daha sert vurdu.</p>

    <p>Dikkatle duvara çıktım ve ayaklarımı aşağı sarkıttım. Manzara muhteşem, hatta soluk kesiciydi.</p>

    <p>“Rüzgârı görebiliyor musun?”</p>

    <p>Denedim. Bir an için sanki... hayır. Hiçbir şey yoktu. Başımı iki yana salladım. Elodin kayıtsızca omuz silktiyse de biraz hayal kırıklığına uğradığını hissettim. “Burası bir isimci için güzel bir yer. Neden söyle.”</p>

    <p>Etrafıma bakındım. “Rüzgârı bol, suyu güçlü, taşı eski.”</p>

    <p>“İyi bir cevap.” Sesinde içten bir memnuniyet işittim. “Ama bir sebep daha var. Taş, su ve rüzgâr başka yerlerde de bulunur. Burayı farklı kılan ne?”</p>

    <p>Etrafıma bakınarak bir müddet düşündüm, sonra da kafa salladım. “Bilmiyorum.”</p>

    <p>“Bir iyi cevap daha. Bunu daima hatırla.”</p>

    <p>Devam etmesini bekledim. Etmeyince de sordum: “Burayı iyi bir yer yapan ne?”</p>

    <p>Elodin sorumu yanıtlamadan önce uzun uzun suya baktı. “Burası bir kenar,” dedi sonunda. “Düşme ihtimalinin olduğu yüksek bir yer. Kenarlardan bakıldığı zaman her şey daha kolay görülür. Tehlike uyuyan zihni uyandırır. Bazı şeylere netlik kazandırır. Görmek isimci olmanın parçasıdır.”</p>

    <p>“Peki ya düşmek?” diye sordum.</p>

    <p>“Düşersen düşersin,” dedi Elodin, omuz silkerek. “Bazen düşmek de bize bir şeyler öğretir. Rüyalardan uyanmadan hemen önce çoğunlukla düşersin.”</p>

    <p>Bir süre ikimiz de düşüncelere daldık. Gözlerimi kapatıp rüzgârın adını duymaya çalıştım. Aşağıdaki suyu işitiyor, avuçlarımın altındaki köprüyü hissedebiliyordum. Başka hiçbir şey yoktu.</p>

    <p>“Bir öğrenci Üniversite’den bir dönemliğine ayrıldığı zaman ne derlerdi biliyor musun?” diye sordu Elodin.</p>

    <p>Başımı sağa sola salladım.</p>

    <p>“Rüzgârı kovaladığını,” dedi kıkırdayarak.</p>

    <p>“Bu deyimi duymuştum.”</p>

    <p>“Duydun demek? Senin için nasıl bir anlam ifade etti?”</p>

    <p>Sözcüklerimi seçmek için biraz duraksadım. “Uçarı bir havası var. Öğrenci haylazlık etmeye gidiyormuş gibi.”</p>

    <p>Elodin başıyla olumladı. “Çoğu öğrenci uçarı sebeplerden veya uçarı şeylerin peşinden koşmak istediğinden gider.” Tam altındaki nehre bakmak için öne eğildi. “Ama hep o anlama gelmiyordu.”</p>

    <p>“Öyle mi?”</p>

    <p>“Hayır.” Tekrar doğruldu. “Uzun zaman evvel tüm öğrenciler isimci olmaya özenirken durum daha farklıydı.” Bir parmağını yalayıp havaya kaldırdı. “Yeni yetme isimcilerin çoğunun bulmaları için teşvik edildiği isim rüzgârınkiydi. Öğrenciler o ismi bulduktan sonra uyuyan zihinleri uyanırdı ve öteki isimleri bulmaları kolaylaşırdı.</p>

    <p>“Ama bazı öğrenciler rüzgârın adını bulmakta zorlanırlardı. Burada çok az kenar, çok az risk vardı. O yüzden vahşi, eğitimsiz diyarlara giderlerdi. Şanslarını ararlar, maceralar yaşarlar, sırların ve hazinelerin peşinden koşarlardı...” Bana baktı. “Fakat asıl aradıkları rüzgârın adıydı.”</p>

    <p>Biri köprüye gelince konuşmamıza bir süre ara verdik. Gelen adam siyah saçlı, ekşi yüzlü biriydi. Başını çevirmeden bizi göz ucuyla süzdü; arkamızdan geçerken beni köprüden aşağı atmasının ne kadar kolay olacağını düşünmemeye çalıştım.</p>

    <p>Sonra bizi geride bıraktı. Elodin bezgin bir nefes verip sözlerine devam etti. “İşler değişti. Artık eskisinden de daha az kenar mevcut. Dünya daha uygar. Daha az sihir, daha çok sır ve rüzgârın adını bilen sadece bir avuç insan var.</p>

    <p>“Siz de biliyorsunuz, değil mi?” diye sordum.</p>

    <p>Elodin başını salladı. “Mekândan mekâna değişiyor, ama şekli değiştikçe onu nasıl dinleyeceğimi biliyorum.” Gülerek omzumu sıvazladı. “Artık gitmelisin. Rüzgârı kovala. Ara sıra tehlikeye atılmaktan çekinme.” Gülümsedi. “Tabii aşırıya kaçmadan.”</p>

    <p>Bacaklarımı arkama doğru savurdum. Kalın duvardan atladım ve lavta kutumla seyahat heybemi tekrar omzuma astım. Fakat tam Imre’ye doğru yola çıkacakken Elodin’in sesi beni durdurdu. “Kvothe.”</p>

    <p>Döndüğümde Elodin’in köprünün kenarından eğildiğini gördüm. Okullu bir çocuk gibi sırıtıyordu. “Şans için tükür.”</p>

    <p class="paragraf">Devi kapıyı benim için aralayınca gözleri hayretle büyüdü. “Vay canına,” dedi, bir kâğıt parçasını dramatik bir edayla göğsüne bastırarak. Onun kapısının altından attığım notlardan biri olduğunu anladım. “Gizli hayranım gelmiş.”</p>

    <p>“Borcumu ödemeye çalışıyordum,” dedim. “Tam dört kez uğradım.”</p>

    <p>“Yürümek iyi gelmiştir,” dedi halden anlamayan neşeli bir sesle. Beni içeri buyur etti ve kapıyı arkamdan sürgüledi. Odadaki koku...</p>

    <p>Burnumu çektim. “Bu koku da ne?” diye sordum.</p>

    <p>Yüzünde esefli bir ifade belirdi. “Armut olması gerekiyordu.”</p>

    <p>Lavta kutumla seyahat heybemi yere bırakıp masanın karşısına oturdum. Bütün çabalarıma rağmen gözlerim kararmış siyah halkaya çevrildi.</p>

    <p>Devi açık kızıl renkli saçlarını savurup gözlerimin içine baktı. “Rövanşa ne dersin?” diye sordu, dudaklarını kıvırarak. “Grem olsun olmasın seninle hâlâ başa çıkabilirim. Mışıl mışıl uyurken bile seni alt edebilirim.”</p>

    <p>“Meraklanmadım desem yalan olur,” dedim. “Ama ondan önce iş meselelerini halletmemiz gerekiyor.”</p>

    <p>“Pekâlâ,” dedi Devi. “Sahiden borcunun tamamını ödeyecek misin? Kendine nihayet bir hami bulabildin mi?”</p>

    <p>Başımı iki yana salladım. “Ama harika bir fırsat yakaladım. Çok iyi bir hami bulabilme fırsatı.” Duraksadım. “Vintas’ta.”</p>

    <p>Devi bir kaşını kaldırdı. “Epey de uzakmış,” dedi imalı bir ifadeyle. “Dünyanın öteki ucuna gitmeden önce borcunu kapatmak için uğradığına sevindim. Ne zaman geri geleceğini kim bilir?”</p>

    <p>“Doğru,” dedim. “Fakat maddi anlamda kendimi beklenmedik bir durumda buldum.”</p>

    <p>Devi sözümü bitirmemi bile beklemeden başını iki yana sallamaya başladı. “Kesinlikle hayır. Bana zaten dokuz talent borçlusun. Kasabadan ayrıldığın gün sana daha çok para verecek değilim.”</p>

    <p>Kendimi savunurcasına ellerimi kaldırdım. “Yanlış anladın,” dedim. Kesemi açıp talentleri ve mangırları masaya döktüm. Denna’nın yüzüğü de çıkanlar arasındaydı ve masanın kenarından düşmeden evvel onu durdurdum.</p>

    <p>Önümdeki para yığınını, on üç talentten biraz daha fazla bir meblağı işaret ettim. “Sahip olduğum bütün para bu,” dedim. “Bununla en kısa zamanda Severen’e gitmem gerekiyor. Bin beş yüz kilometreden daha uzağa. Yani en azından bir gemiye binmek zorundayım. Yeme içme. Yatacak yer. Araba bileti veya kiralık at.”</p>

    <p>Bunları tek tek sayarken uygun bir para miktarını masanın bir tarafından ötekine kaydırdım. “Nihayet Severen’e vardığımda da pejmürde bir müzisyen gibi görünmeden soyluların arasına karışmamı sağlayacak giysiler almam lazım.” Paranın bir kısmını daha aktardım.</p>

    <p>Geride kalan az sayıdaki sikkeyi işaret ettim. “Bu da sana olan borcumu ödemek için yeterli param kalmadığı anlamına geliyor.”</p>

    <p>Devi beni bitiştirdiği parmaklarının üzerinden izliyordu. “Anlıyorum,” dedi ciddiyetle. “Öyleyse borcunu kapatman için farklı bir yol bulmalıyız.”</p>

    <p>“Ben şöyle düşündüm,” dedim. “İleride geri döndüğüm zaman geri almak üzere sana teminat bırakabilirim.”</p>

    <p>Gözleri lavta kutumun ince, koyu renkli suretine çevrildi.</p>

    <p>“Lavtam olmaz,” dedim hemen. “Ona ihtiyacım var.”</p>

    <p>“Ne öyleyse?” diye sordu. “Teminat gösterebileceğin bir şeyin olmadığını söylerdin.”</p>

    <p>“Birkaç şeyim var,” diyerek seyahat heybemi eşeledim ve bir kitap çıkardım.</p>

    <p>Devi’nin gözleri parladı. Sonra da kitabın sırtını okudu. <em>“Söylem ve Mantık?”</em> Yüzünü buruşturdu.</p>

    <p>“Ben de aynı fikirdeyim,” dedim. “Ama yine de değerli. Özellikle de benim için. Ayrıca...” Pelerinimin cebine uzanıp el lambamı çıkardım. “...bu var. Bizzat tasarladığım bir sempati lambası. Odaklı bir ışık huzmesine ve kademeli bir çalıştırma düğmesine sahip.”</p>

    <p>Devi kendi kendine baş sallayarak lambayı masadan aldı. “Bunu hatırlıyorum,” dedi. “Daha önceden Kilvin’e sözün olduğu için bu şeyi veremeyeceğini söylemiştin. Değişen ne?”</p>

    <p>Üçte ikisi yalan olan büyük bir tebessüm ettim. “Zaten bunu mükemmel bir teminat haline getiren de verdiğim o söz,” dedim. “Bu lambayı Kilvin’e götürürsen sırf onu senin...” Genzimi temizledim. “Kirli ellerinden almış olmak için büyük bir ücret ödeyecektir.”</p>

    <p>Devi başparmağını kullanarak dalgın bir edayla düğmeyi açıp kapadı ve ışığı loştan parlağa, sonra yine loşa çevirdi. “Bunun aynı zamanda bir şart olduğunu düşünsem yanılır mıyım? Yani geri gelmezsen bunu Kilvin’e götürmemin?”</p>

    <p>“Beni çok iyi tanıyorsun,” dedim. “Neredeyse utanacağım.”</p>

    <p>Devi lambayı kitabımın yanına bıraktı ve burnundan yavaş bir soluk aldı. “Sadece senin gözünde değeri olan bir kitap,” dedi. “Ve sadece Kilvin’in gözünde değeri olan bir lamba.” Başını iki yana salladı. “Bu hiç de cazip bir teklif değil.”</p>

    <p>İçim cız ederek omzuma uzandım ve kabiliyet mızıkamı çıkartıp onu da masaya bıraktım. “Bu gümüştür,” dedim. “Ve az bulunur. Ayrıca onunla Eolian’a bedavaya girebilirsin.”</p>

    <p>“Ne olduğunu biliyorum.” Devi mızıkayı alıp keskin bir gözle inceledi. Sonra parmağını bana doğrulttu. “Bir de yüzüğün var.”</p>

    <p>Donup kaldım. “O benim değil ki sana vereyim.”</p>

    <p>Devi güldü. “Ama senin cebinde, öyle değil mi?” Parmaklarını şıklattı. “Hadi ama. Ver de bir bakayım.”</p>

    <p>Yüzüğü cebimden çıkarsam da ona vermedim. “Bunu bulmak için büyük bir zahmete katlandım,” dedim. “Bu yüzüğü Ambrose bir dostumdan aldı. Geri vermek için o dostumla karşılaşmayı bekliyorum.”</p>

    <p>Devi elini indirmeden sessizce bekledi. Az sonra yüzüğü avcuna bıraktım.</p>

    <p>Yüzüğü fenere tutarak öne doğru eğildi ve şirin yüzündeki bir gözünü kısarak onu inceledi. “Taşı güzelmiş,” dedi beğeniyle.</p>

    <p>“Çerçevesi de yeni,” dedim sefil bir halde.</p>

    <p>Devi yüzüğü kitabın üstündeki mızıkanın ve el lambasının yanına dikkatle bıraktı. “Anlaşma şöyle,” dedi. “Dokuz talentlik borcuna karşılık bunları teminat olarak saklayacağım. Bir yıllığına.”</p>

    <p>“Bir yıl ve bir gün,” dedim.</p>

    <p>Dudaklarının köşesi bir tebessümle yukarı doğru kıvrıldı. “Ne kadar da masalsı. Pekâlâ. Bunlar borcunu bir yıl ve bir günlüğüne erteleyecek. Bu zamanın sonunda borcunu hâlâ ödememişsen bu eşyalar üzerindeki hakkını yitireceksin ve borcun silinecek.” Tebessümü sertleşti. “Tabii belli bir bilgi karşılığında hepsini geri vermeye razı olabilirim.”</p>

    <p>Uzaktaki çan kulesinin sesini duydum ve derin bir nefes aldım. Threpe’yle olan buluşmama şimdiden geç kalmıştım ve pazarlık etmek için fazla vaktim yoktu. “Kabul,” dedim asabice. “Ama yüzüğü güvenli bir yere kaldıracaksın. Senin olana dek onu takamazsm.”</p>

    <p>Devi kaşlarını çattı. “Böyle bir-”</p>

    <p>“Bu kesin bir şart,” dedim ciddiyetle. “Yüzük bir dostuma ait. Dostum için çok kıymetli. Ambrose’tan geri alana kadar katlandığım onca şeyden sonra onu bir başkasının parmağında görmek istemiyorum.”</p>

    <p>Hiçbir şey söylemeyen Devi’nin şirin yüzüne haşin bir ifade hâkimdi. Ben de kendi haşin yüz ifademe bürünerek gözlerinin içine baktım. Gerektiğinde haşin bir ifadeye bürünmekte üstüme yoktur.</p>

    <p>Aramızdaki sessizlik uzayıp gitti.</p>

    <p>“Peki!” dedi en sonunda.</p>

    <p>El sıkıştık. “Bir yıl ve bir gün,” dedim.</p>
  </div>
</body>
</html>
