<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Altmış Beşinci Bölüm</h1>

    <h2 class="baslik_2 sigil_not_in_toc">Güzel Bir Oyun</h2>

    <p>Ertesi gün eşyalarım, Maer’in takdirini kazanmış biri için daha uygun bulduğu bir daireye taşındı. Dairenin beş odası vardı ve bunların üçü bahçeye yukarıdan bakan pencerelere sahipti.</p>

    <p>Aslında Alveron’un yaptığı hoş bir jestti, fakat bu dairenin mutfağa daha da uzak olduğuna hayıflanmadan edemedim. Yemeğim bana gelene kadar buz kesecekti.</p>

    <p>Oraya taşınalı henüz bir saat bile olmamışken bir ulak Bredon’un gümüş yüzüğü ve kartıyla beraber çıkageldi. Kartta şöyle yazıyordu: ‘Yeni ve görkemli dairende. Ne zaman?’</p>

    <p>Kartı ters çevirip şöyle yazdım: ‘Ne zaman istersen.’ Ve ulak oğlanı yolladım.</p>

    <p>Bredon’un gümüş yüzüğünü oturma odamdaki bir tepsiye koydum. Artık yanındaki kâsede demirlerin arasında parıldayan iki gümüş yüzük bulunuyordu.</p>

    <p>Kapıyı açınca Bredon’un bembeyaz saç ve sakallarından oluşan halenin ortasından bana bir baykuş misali bakan kara gözlerini karşımda buldum. Gülümseyip bastonunu kolunun altına sıkıştırdı ve beni eğilerek selamladı. Ona yer gösterdim, sonra da kibarca müsaade isteyip onu oturma odasında yalnız bıraktım. Ne de olsa adap bunu gerektiriyordu.</p>

    <p>Kapıdan daha yeni çıkmışken onun diğer odadan yükselen gür kahkahalarını duydum. “Ha ha!” dedi. “Bir yaşıma daha girdim!”</p>

    <p>Geri döndüğümde Bredon tak masasının başında oturmuş, kısa zaman önce Stapes’ten aldığım iki yüzüğü tutmaktaydı. “Bak bu kitaplara layık bir olay,” dedi. “Anlaşılan dün ulağım asık suratlı bir muhafız tarafından kapından çevrilince durumu yanlış değerlendirmişim.”</p>

    <p>Ona bakıp sırıttım. “Son birkaç günüm oldukça heyecanlı geçti.”</p>

    <p>Çenesini göğsüne doğru çekip kıkırdarken her zamankinden daha baykuşumsu bir hali vardı. “Öyle görünüyor,” dedi gümüş yüzüğü kaldırarak. “Bunun arkasında yatan bir hikâye olduğu kesin. Ama bu...” Bastonuyla beyaz yüzüğü işaret etti. “Bu bambaşka bir şey.”</p>

    <p>Karşısına bir sandalye çektim. “Seninle açık konuşacağım,” dedim. “O yüzüğün neyi ima ettiğini bırak, neyden yapıldığını bile bilmiyorum.”</p>

    <p>Bredon bir kaşını kaldırdı. “Bakıyorum da bugün çok açıksözlüsün.”</p>

    <p>Omuz silktim. “Artık buradaki konumumdan daha bir eminim,” diye itirafta bulundum. “En azından bana iyi davranan insanlara daha az temkinli yaklaşacak kadar.”</p>

    <p>Gümüş yüzüğü masaya bırakırken yine kıkırdadı. “Demek buradaki konumundan eminsin,” dedi. “Eh, haksız da sayılmazsın.” Beyaz yüzüğü aldı. “Yine de bunun ne olduğunu bilmemende bir tuhaflık yok.”</p>

    <p>“Yalnızca üç tip yüzük olduğunu sanıyordum,” dedim.</p>

    <p>“Düşüncen çoğunlukla doğrudur,” dedi Bredon. “Ama yüzük vermek eskilere dayanır. Bu uygulama soylular arasındaki bir oyuna dönüşmeden çok önce sıradan halk tarafından kullanılıyordu. Ve Stapes bizimle aynı seçkin havayı solusa da ailesi kesinlikle sıradandır.”</p>

    <p>Bredon beyaz yüzüğü masaya geri koydu ve ellerini onun üzerine katladı. “O yüzükler sıradan halkın kolayca bulabildiği şeylerden yapılırdı. Genç bir âşık flört ettiği kişiye yeni çıkmış yeşil çimden bir yüzük yapıp verebilirdi. Deriden yapılma bir yüzük, hizmet sözü anlamına gelirdi. Bunun gibi.”</p>

    <p>“Peki boynuzdan yapılanı?”</p>

    <p>“Boynuzdan yapılmış bir yüzük kin ifade eder,” dedi Bredon. “Güçlü ve kalıcı bir kin.”</p>

    <p>“Ah,” dedim şaşırarak. “Anlıyorum.”</p>

    <p>Bredon gülümseyerek solgun yüzüğü ışığa tuttu. “Ama bu,” dedi, “boynuz değil. Dokusu ona benzemiyor ve Stapes asla gümüş bir yüzüğün yanında boynuzdan yapılmış bir tane vermez.” Başını iki yana salladı, “Hayır. Tahminimde yanılmıyorsam bu yüzük kemikten.” Onu bana geri uzattı.</p>

    <p>“Harika,” dedim surat asarak. Yüzüğü ellerimde çevirdim. “Peki o ne anlama geliyor? Beni karaciğerimden bıçaklayacağı ve kurumuş bir kuyuya atacağı mı?”</p>

    <p>Bredon o geniş, sıcak tebessümünü etti. “Bir kemik yüzük derin ve kalıcı bir borcu ifade eder.”</p>

    <p>“Anladım.” Yüzüğü parmaklarım arasında ovuşturdum. “Ne yalan söyleyeyim, bana borçlu kalınmasını tercih ederim.”</p>

    <p>“Sadece bir borç değil,” dedi Bredon. “Geleneksel olarak böyle bir yüzük ölmüş bir aile üyesinin kemiğinden oyulur.” Bir kaşını kaldırdı. “Aynı şeyin bu yüzük için geçerli olduğundan şüpheliysem de verdiği mesaj aynı.”</p>

    <p>Bütün bu duyduklarımdan şaşkına dönmüş bir vaziyette kafamı kaldırdım. “Peki neymiş o mesaj?”</p>

    <p>“Böyle şeylerin hafife alınmaması gerektiği. Bu yüzük asilzadelerin oynadığı oyunların bir parçası değildir ve onu sergilememen gerekir.” Bana imalı bir bakış attı. “Yerinde olsam onu göz önünden kaldırırdım.”</p>

    <p>Kemik yüzüğü dikkatle cebime koydum. “Bana çok yardımcı oldun,” dedim. “Keşke bu yardımlarının karşılığını bir şekilde-”</p>

    <p>Bredon bir elini kaldırarak sözümü kesti. Sonra vakur bir özenle hareket ederek bir parmağıyla aşağısını işaret etti, elini yumruk yaptı ve tak masasının üstüne parmak eklemleriyle vurdu.</p>

    <p>Gülümseyerek taşları çıkardım.</p>

    <p class="paragraf">“Sanırım nihayet bu oyunu kapmaya başlıyorum,” dedim bir saat sonra, galibiyeti kıl payı kaçırdığım da.</p>

    <p>Bredon memnuniyetten yoksun bir yüz ifadesiyle sandalyesini masadan geriye itti. “Hayır,” dedi. “Tam tersine. Oyunun temelini öğrendin, fakat özünü anlamıyorsun.”</p>

    <p>Taşları ayırmaya başladım. “Oyunun özü, bunca zamanın ardından seni yenmeye yaklaşmış olmam.”</p>

    <p>“Hayır,” dedi Bredon. “Hiç de bile. Tak ince bir oyundur. Zaten bu yüzden onu oynayabilecek rakip bulmakta zorlanıyorum. Sen şu an için bir haydut gibi önüne ne çıkarsa ezip geçiyorsun. Hatta iki gün önce olduğundan bile daha kötüsün.”</p>

    <p>“İtiraf et,” dedim. “Son oyunda seni neredeyse mağlup ediyordum.”</p>

    <p>Bredon kaşlarını çatmakla yetindi ve buyurgan bir edayla masayı işaret etti.</p>

    <p>Bugün nihayet onu alt edebileceğimden emin bir halde gülümseyerek ve bir şarkı mırıldanarak kendimi oyuna verdim.</p>

    <p>Fakat işler hiç de beklediğim gibi gitmedi. Bredon hamleleri arasında en ufak bir tereddüt bile sergilemeden taşlarını acımasızca sürdü. Bir kâğıdı ortadan ikiye yırtarmışçasına hiç zorlanmadan beni darmadağın etti.</p>

    <p>Oyun o kadar çabuk sona erdi ki soluğum kesildi.</p>

    <p>“Tekrar,” dedi Bredon. Sesinde daha evvel hiç duymadığım buyurgan bir ton mevcuttu.</p>

    <p>Ona karşı koymaya çalıştım, ama bir sonraki oyun daha da kötüydü. Kendimi bir kurtla dövüşen bir köpek yavrusu gibi hissediyordum. Hayır. Bir baykuşun insafına kalmış bir fareydim. Herhangi bir mücadele belirtisi bile gösteremedim. Tek yapabildiğim kaçmaktı.</p>

    <p>Fakat yeterince hızlı kaçamadım. Bu oyun öncekinden de çabuk sona erdi.</p>

    <p>“Tekrar,” diye talep ettim.</p>

    <p>Ve tekrar oynadık. Bu sefer yaşayan bir varlık dahi değildim. Bredon elinde kemik bıçağı tutan bir kasap kadar soğukkanlı ve duygusuzdu. Son oyun ancak bir tavuğu kesip iç organlarını temizlemek için gereken zaman kadar sürebildi.</p>

    <p>Oyunun sonunda Bredon kaşlarını çattı ve ellerini yıkamış da kurutmak istermiş gibi onları oyun alanının iki yanında salladı.</p>

    <p>“Peki,” dedim, sandalyemde arkama yaslanarak. “Ne demek istediğini anlıyorum. Daha önceden bana karşı yumuşak davranmışsın.”</p>

    <p>“Hayır,” dedi Bredon sert bir ifadeyle. “Demek istediğimin tam tersini söylüyorsun.”</p>

    <p>“Peki ne öyleyse?”</p>

    <p>“Oyunu kavraman için uğraşıyorum,” dedi. “Sadece taşlarla oynan kısmını değil, tamamını. İşin sırrı senin kadar çekingen davranmamakta yatıyor. İşin sırrı cesur olmak. Tehlikeli olmak. Zarif olmak.”</p>

    <p>İki parmağıyla oyun alanına vurdu. “Bilinci azıcık bile yerinde olan her adam kendisi için hazırlanmış bir tuzağı fark edebilir. Fakat onu ters teptirmeye yönelik bir plan kurup o tuzağın üzerine cesaretle gitmek harikulade bir şeydir.” Yüzündeki sertliği kaybetmeden gülümsedi. “Hele hele bir tuzak kurmak, birinin o tuzağa karşı kendi hilesiyle geldiğini bilmek ve ona rağmen o kişiyi alt etmek... İşte o iki kat harikuladedir.”</p>

    <p>Bredon’un yüz ifadesi yumuşadı ve sesi neredeyse yakarır bir tona büründü. “Tak dünyanın nükteli işleyişini yansıtır. Hayata tuttuğumuz bir ayna gibidir. Hiç kimse bir dansı kazanamaz evlat. Dans bir vücudun hareketleriyle ortaya çıkar. İyi oynanan bir tak da zihnin hareketleriyle gerçekleşir. Görmeyi bilenler için bu şeylerde bir güzellik saklıdır.”</p>

    <p>Aramızdaki taşların gaddarca dizilimini gösterdi. “Şuna bir bak. Niye böyle bir oyunu kazanmak isteyeyim?”</p>

    <p>Oyun alanına göz gezdirdim. “Amaç kazanmak değil mi?” diye sordum.</p>

    <p>“Amaç,” dedi Bredon ağırbaşlılıkla, “güzel bir oyun oynamak.” Ellerini kaldırıp omuz silkerken yüzünde mutlu bir tebessüm şekillendi. “Niye güzel olmayan bir oyunu kazanmak isteyeyim?”</p>
  </div>
</body>
</html>
