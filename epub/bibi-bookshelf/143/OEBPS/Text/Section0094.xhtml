<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Seksen Altıncı Bölüm</h1>

    <h2 class="baslik_2 sigil_not_in_toc">Kırık Yol</h2>

    <p>Kralın anayolunun kuzey bölümünü aramayı bitirdik ve güney yarıya geçtik. Genelde bir günü bir sonrakinden ayıran tek şey geceleri ateşin etrafında anlattığımız öyküler oluyordu. Oren Velciter’la, Yine-Genç Laniel’le ve Illien’le ilgili öyküler. Yardımsever domuz çobanlarının ve şanslı tenekeci evlatlarının öyküleri. İçinde iblisler ve feyler, bilmece oyunları ve höyük draugarları olan öyküler.</p>

    <p>Edema Ruhlar dünyadaki her öyküyü bilirler ve ben de iliklerime dek Edema Ruh’um. Çocukluğumda ebeveynlerim her gece ateşin etrafında öyküler anlatırdı. O öyküleri tiyatro oyunlarında izleyerek, şarkılarda dinleyerek, sahnelerde canlandırarak büyüdüm.</p>

    <p>Bu yüzden Dedan’ın, Hespe’nin ve Marten’in geceleri anlattığı öyküleri zaten biliyor olmam hiç de şaşırtıcı sayılmazdı. Tabii her ayrıntısıyla değil, ama iskeletlerini biliyordum. Biçimlerinden ve nasıl sona ereceklerinden haberdardım.</p>

    <p>Beni yanlış anlamayın; yine de onlardan zevk aldım. Öykülerin size neşe katmaları için illa yeni olmaları gerekmez. Bazı öyküler yakın dostlara benzer. Bazıları ekmek kadar güvenilirdir.</p>

    <p>Yine de daha önce duymadığım bir hikâye nadir ve kıymetli bir şeydir. Eld’i yirmi gün aradıktan sonra nihayet bunlardan biriyle ödüllendirildim.</p>

    <p class="paragraf">“Bir zamanlar, çok eskiden ve buradan çok uzaklarda,” dedi Hespe, yemekten sonra ateşin etrafına oturduğumuzda, “Jax diye aya âşık bir oğlan varmış.</p>

    <p>“Jax tuhaf bir çocukmuş. Anlayışlı bir çocukmuş. Yalnız bir çocukmuş. Kırık bir yolun sonundaki eski bir evde yaşarmış. Ve-”</p>

    <p>Dedan sözünü kesti. “<em>Kırık</em> bir yol mu dedin?”</p>

    <p>Hespe dudaklarını sıktı. Tam olarak kaşlarını çatmadı, fakat acilen ihtiyaç olabilir diye o ifadenin bütün parçalarını tek bir yerde toplar gibiydi. “Öyle dedim. Kırık bir yol. Ben küçükken annem bu hikâyeyi yüz kere böyle anlattı.”</p>

    <p>Dedan bir anlığına yeni bir soru soracak gibi gözüktü. Fakat bunun yerine az rastlanır bir önsezi gösterdi ve başını sallamakla yetindi.</p>

    <p>Hespe kaş çatışının parçalarını gönülsüzce rafa kaldırdı. Sonra ellerine bakarak somurttu. Ağzı kısa bir süreliğine sessizce oynadı, akabinde kendi kendine başını sallayıp öyküsüne devam etti.</p>

    <p class="paragraf">Jax’i gören herkes onda bir farklılık olduğunu bilirmiş. Jax oyun oynamazmış. Ortalıkta koşuşturup başını belaya sokmazmış. Ve hiç gülmezmiş.</p>

    <p>“Kırık bir yolun sonundaki kırık bir evde tek başına yaşayan bir oğlandan başka ne beklenir ki?” dermiş insanlar. Bazıları sorunun hiç ebeveyni olmamasından kaynaklandığını söylermiş. Bazıları içinde bir damla fey kanı bulunduğunu ve bu yüzden kalbine asla neşe girmediği fikrindeymiş.</p>

    <p>Jax şanssız da bir çocukmuş. Bunu kimse inkâr edemezmiş. Yeni bir gömlek giydiği zaman mutlaka bir yeri delinirmiş. Ona bir şeker verirseniz yere düşürürmüş.</p>

    <p>Bazıları onun kötü bir yıldızın altında doğduğuna, lanetlendiğine, gölgesinde bir iblisin gizlendiğine inanırmış. Diğerleriyse onun için üzülürmüş, fakat yardım etmekle uğraşacak kadar değil.</p>

    <p>Günün birinde Jax’in evine bir tenekeci çıkagelmiş. Bu şaşırtıcı bir durummuş, çünkü yol kırık olduğundan kimse onu kullanmazmış.</p>

    <p>“Hey sen, çocuk!” diye bağırmış tenekeci, değneğine yaslanarak. “Yaşlı bir adama içecek bir şeyler verir misin?”</p>

    <p>Jax çatlak bir kil kupa içerisinde adama su götürmüş. Tenekeci suyu içtikten sonra oğlana bakmış. “Mutlu görünmüyorsun evlat. Mesele nedir?”</p>

    <p>“Mesele falan yok,” demiş Jax. “Bana kalırsa bir insanın mutlu olması için bir şeye ihtiyacı vardır ve bende öyle bir şey yok.”</p>

    <p>Jax bunu öyle sakin ve kabullenici bir ses tonuyla söylemiş ki tenekecinin kalbi sızlamış. “Çuvallarımda seni mutlu edecek bir şey olduğuna bahse girerim,” demiş oğlana. “Buna ne dersin?”</p>

    <p>“Beni mutlu edersen sana minnettar kalırım,” demiş Jax. “Ama param hiç yok harcayacak; bir penim bile yok dilenecek, verecek ya da alacak.”</p>

    <p>“Bak bu kötü,” demiş tenekeci. “Çünkü ben burada iş yapıyorum.”</p>

    <p>“Çuvallarında beni mutlu edecek bir şey bulursan,” demiş Jax, “sana evimi veririm. Eski ve kırıktır, ama hâlâ bir değeri vardır.”</p>

    <p>Tenekeci neredeyse köşk sayılabilecek kadar büyük olan eski eve bakmış. “Vardır, vardır,” demiş adam.</p>

    <p>Sonra Jax küçük yüzündeki ciddi bir ifadeyle tenekeciyi süzmüş. “Peki ya beni mutlu edemezsen? Bana sırtındaki çuvalları, elindeki çomağı ve başındaki şapkayı verir misin?”</p>

    <p>Bizim tenekeci bahis oynamaya düşkünmüş; iyi bir bahis buldu mu kaçırmazmış. Zaten çuvalları Dört Köşe’den gelen hazinelerle tıka basa doluymuş ve küçük bir çocuğu etkileyebileceğine güveniyormuş. Bahse razı olmuş ve karşılıklı el sıkışmışlar.</p>

    <p>Tenekeci önce her renkten misketi gün ışığına çıkarmış. Fakat bunlar Jax’i mutlu etmemiş. Tenekeci bir top ve bir bardak çıkarmış. Ama bu da Jax’i mutlu etmemiş.</p>

    <p><em>“Top ve bardak kimseyi mutlu etmez,” diye mırıldandı Marten. “O ikisi dünyadaki en kötü oyuncaklardır. Aklı başında hiç kimse top ve bardaktan zevk almaz.”</em></p>

    <p>Tenekeci ilk çuvalındakileri tek tek çıkarmış. Çuvalın içi sıradan bir çocuğun hoşuna gidecek sıradan şeylerle doluymuş: zarlar, kuklalar, katlanabilir bir bıçak, lastik bir top. Ama hiçbiri Jax’i mutlu etmemiş.</p>

    <p>Tenekeci de ikinci çuvalına geçmiş. Bunda daha nadir şeyler varmış. Kurulunca uygun adım yürüyen mekanik bir asker. Dört farklı fırçası olan parlak bir boya seti. Bir sırlar kitabı. Gökten düşmüş bir demir parçası...</p>

    <p>Bu böyle bütün gün ve gecenin ilerleyen saatlerine kadar sürmüş. Tenekeci artık iyice kaygılanmaya başlıyormuş. Değneğini kaybetmekten endişelendiği yokmuş. Ama geçimini çuvallarındakilerle sağlıyormuş ve şapkasından epey hoşlanıyormuş.</p>

    <p>Sonunda üçüncü çuvalını da açması gerektiğini anlamış. Bu çuval küçükmüş ve içinde sadece üç eşya varmış. Ama bunları yalnızca en hali vakti yerinde müşterilerine gösterirmiş. Her biri kırık bir evden daha fazla edermiş. Yine de tenekeci bunlardan birini kaybetmenin her şeyi ve bir de üstüne şapkasını kaybetmekten daha iyi olacağını düşünmüş.</p>

    <p>Tenekeci tam üçüncü çuvalına uzanırken Jax parmağıyla bir şeyi işaret etmiş. “O nedir?”</p>

    <p>“Ona gözlük denir,” diye yanıtlamış tenekeci. “Bir insanın daha iyi görmesini sağlayan ikinci bir çift göz gibidir.” Gözlüğü alıp Jax’in yüzüne oturtmuş.</p>

    <p>Jax etrafına bakınmış. “Her şey aynı görünüyor,” demiş. Sonra başını kaldırmış. “Onlar nedir?”</p>

    <p>“Onlar yıldızdır,” demiş tenekeci.</p>

    <p>“Daha önce hiç görmemiştim.” Oğlan başını indirmeden dönmüş. Derken olduğu yerde donakalmış. “O nedir?”</p>

    <p>“O aydır,” demiş tenekeci.</p>

    <p>“Sanırım o beni mutlu eder,” demiş Jax.</p>

    <p>“Oldu o zaman,” demiş içi rahatlayan tenekeci. “Madem gözlüğünü aldın...”</p>

    <p>“Aya bakmak beni mutlu etmiyor,” demiş Jax. “Nasıl ki yemeğime bakmak karnımı doyurmuyorsa. Onu istiyorum. Onun bana ait olmasını istiyorum.”</p>

    <p>“Sana ayı veremem,” demiş tenekeci. “O bana ait değil. Sadece kendisine ait.”</p>

    <p>“Yalnızca aya razıyım,” demiş Jax.</p>

    <p>“Eh, öyleyse sana yardım edemem,” demiş tenekeci, uzun bir iç geçirerek. “Çuvallarım ve içlerindeki her şey senindir.”</p>

    <p>Jax gülümsemeden başını sallamış.</p>

    <p>“İşte bu da değneğim. Çok da sağlamdır.”</p>

    <p>Jax değneği eline almış.</p>

    <p>“Acaba,” demiş tenekeci çekinerek, “şapkamı bana bıraksan olur mu? Ona pek düşkünüm de...”</p>

    <p>“Hakkımı isterim,” demiş Jax. “Madem o kadar seviyordun, üstüne bahis oynamayacaktın.” Tenekeci kaşlarını çatarak şapkasını da vermiş.</p>

    <p><em>Tempi gırtlağından gelen alçak bir ses çıkardı ve başını iki yana salladı. Hespe ona gülümsedi. Anlaşılan Ademler bile bir tenekeciye kaba davranmanın uğursuzluk getirdiğini biliyorlardı.</em></p>

    <p>Jax şapkayı başına geçirmiş, değneği eline almış ve tenekecinin çuvallarını toparlamış. Üçüncünün hâlâ açılmamış olduğunu görünce, “Bunun içinde ne var?” diye sormuş.</p>

    <p>“Elinin körü,” diye terslemiş tenekeci.</p>

    <p>“Bir şapka için bu kadar kızmana gerek yok,” demiş oğlan. “Benim ona senden daha çok ihtiyacım var. Ayı bulup elde edeceksem uzun bir yol tepmem gerekecek.”</p>

    <p>“Şapkamı almasaydın onu yakalamana yardım edebilirdim,” demiş tenekeci.</p>

    <p>“Kırık evi sana bırakıyorum,” demiş Jax. “Bu da bir şeydir. Tabii onarması sana kalmış.”</p>

    <p>Jax gözlüğü takmış ve aya doğru yolda yürümeye başlamış. Gece boyunca gece yürümüş ve ancak ay dağların ardında kaybolduğunda durmuş.</p>

    <p>Jax günlerce yürümüş ve hiç durmadan ayı-</p>

    <p class="paragraf">Dedan gülüp geçti. “Bu hikâye fazlasıyla tanıdık gelmiyor mu?” diye herkesin duyabileceği kadar yüksek bir sesle homurdandı. “Acaba o da bizim gibi ağaçların arasında vaktini boşa mı harcıyormuş?”</p>

    <p>Çenesindeki kaslar gerilen Hespe ona dik dik baktı.</p>

    <p>Sessizce iç geçirdim.</p>

    <p>“Susacak mısın sen?” diye imalı bir edayla sordu Hespe, Dedan’a sert gözlerle bakmayı sürdürerek.</p>

    <p>“Ne?” diye sordu Dedan.</p>

    <p>“Nesi, ben hikâye anlatırken çeneni kapa,” dedi Hespe.</p>

    <p>“Herkes canı ne isterse söyledi!” Alındığı anlaşılan Dedan ayağa kalktı. “Dilsiz bile lafa karıştı.” Elini Tempi’den tarafa salladı. “Niye bir tek bana dırdır ediyorsun?”</p>

    <p>Hespe öfkeden köpürdü köpürecekti. “Öykümün orta yerinde kavga çıkarmaya çalışıyorsun da ondan,” dedi.</p>

    <p>“Doğruyu söylemek kavga çıkarmak değildir,” diye homurdandı Dedan. “İçimizden birinin doğruları söylemesi gerekiyor.”</p>

    <p>Hespe ellerini havaya savurdu. “Hâlâ aynı şeyi yapıyorsun! Bir akşamlığına olsun kesemez misin? Her fırsatta yakınıp ağlaşıyorsun!”</p>

    <p>“En azından aynı fikirde olmadığım zaman açık açık söylüyorum,” dedi Dedan. “Korkaklık etmiyorum.”</p>

    <p>Hespe’nin gözleri çakmak çakmak oldu ve içimden hiç gelmemesine rağmen araya girmeye karar verdim. “Peki,” diye lafa daldım ve Dedan’a baktım. “Haydutları bulmak için daha iyi bir fikrin varsa söyle bakalım. Birer yetişkin gibi konuşalım.”</p>

    <p>Bu yaptığım Dedan’ı azıcık bile yavaşlatmadı. Öfkesini bana yöneltmesine sebep oldu sadece. “Sen yetişkinlerden ne anlarsın?” dedi. “Herhalde daha hayalarında kıl bile çıkmamış bir oğlan çocuğunun bana laf yetiştirip durmasından burama kadar geldi.”</p>

    <p>“Maer ne kadar kıllı hayaların olduğunu bilseydi eminim grubun başına seni geçirirdi,” dedim çıldırtıcı olduğunu umduğum bir soğukkanlılıkla.</p>

    <p>Dedan bir nefes aldı, fakat o bir şey söyleyemeden Tempi araya girdi. “Hayalar,” dedi Adem merakla. “Hayalar ne?”</p>

    <p>Ciğerlerindeki hava bir anda boşalan Dedan yarı asabi yarı keyifli bir halde ona doğru döndü. İri yarı fedai gevrek gevrek güldü ve apış arasını avuçlayıcı bir hareket yaptı. “Bilirsin işte. Hayalar,” dedi en ufak bir utanç belirtisi göstermeden.</p>

    <p>Arkasındaki Hespe gözlerini yuvarlayıp başını iki yana salladı.</p>

    <p>“Ah,” dedi Tempi, anladığını göstermek için kafa sallayarak. “Maer niye kıllı hayalara bakar?”</p>

    <p>Önce bir duraksama yaşandı, sonra da her an bir kavga şeklinde patlamaya hazır olan gerginliğin birikmiş tüm kuvveti bir kahkaha fırtınası olarak kampımızı sardı. karnını tutan Hespe nefesi kesilene kadar güldü. Marten gözlerindeki yaşları sildi. Dedan o kadar gür kahkahalar attı ki daha fazla ayakta duramadı ve çöküp bir elini yere koymak zorunda kaldı.</p>

    <p>Kahkaha fırtınası dindiğinde herkes ateşin etrafında oturuyor, soluk soluğa kalmış bir halde budala gibi sırıtıyordu. Bir kış sisi kadar yoğun olan gerilim günlerden beri ilk defa geçmişti. Ancak o zaman Tempi bir anlığına gözlerime baktı. Baş ve işaret parmaklarını hafifçe birbirine sürttü. <em>Sevinç?</em> Hayır. <em>Memnuniyet.</em> Onunla tekrar göz göze gelince neler olduğunu anladım. Yüzü her zamanki gibi ifadesizdi. Kasıtlı olarak ifadesiz. Kendini beğenmiş denebilecek kadar ifadesiz.</p>

    <p>“Hikâyene geri dönsek olur mu yavrum?” diye Hespe’ye sordu Dedan. “Oğlanın ayı nasıl yatağa attığını merak ediyorum.”</p>

    <p>Hespe ona gülümsedi. Bu, günlerden beri Dedan’a ettiği ilk samimi tebessümdü. “Yerimi kaybettim,” dedi. “Aynı bir şarkı gibi bu öykünün de bir ritmi var. Baştan başlayabilirim, ama yarısından devam edersem karman çorman olur.”</p>

    <p>“Çenemi kapalı tutmaya söz verirsem yarın baştan başlar mısın?”</p>

    <p>“Başlarım,” diye kabul etti Hespe. “Tabii söz verirsen.”</p>
  </div>
</body>
</html>
