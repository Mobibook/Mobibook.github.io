<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Doksan Yedinci Bölüm</h1>

    <h2 class="baslik_2 sigil_not_in_toc">Kan ve Buruk Bir Esef</h2>

    <p>İpeklerin üzerinde kontrolümü kaybederek otururken vücudumu soğuk bir ter bastı. Dişlerimi sıktım ve içimde küçük bir öfkenin parladığını hissettim. Hayatım boyunca daima güvenebileceğim, sadece ve sadece benim diyebileceğim tek şey zihnim olmuştu.</p>

    <p>Doğal arzularımın yerini kendi şehvetinden ötesini düşünemeyen hayvansı bir şey alırken azmimin eridiğini sezebiliyordum.</p>

    <p>İçimdeki hâlâ Kvothe olan parça öfkeden kuduruyordu, fakat vücudum Felurian’ın varlığına tepki vermekteydi. Korkunç bir hayretle kendimi yastıkların üzerinde ona doğru sürünürken buldum. Bir kolum narin beline dolandı ve onu korkunç bir açlıkla öpmek için üzerine eğildim.</p>

    <p>Zihnimin içinde uluyordum. Dövülmüş ve kırbaçlanmış, aç kalmış ve bıçaklanmıştım. Fakat bedenime ve etrafımdaki dünyaya her ne olursa olsun zihnim yalnız bana aitti. Kendimi ay ışığından ve arzudan yapılmış elle tutulmaz bir kafesin parmaklıklarına attım.</p>

    <p>Ve her nasılsa kendimi Felurian’dan uzak tutabildim. Nefesim kaçmak istercesine gırtlağımdan yırtıldı.</p>

    <p>Felurian başını bana doğru kaldırarak arkasındaki yastıklara dayandı. Dudakları solgun ve mükemmeldi. Gözleri kısık ve açtı.</p>

    <p>Kendimi suratından başka bir yere bakmaya zorladım, fakat bakabileceğim hiçbir güvenli yer yoktu. Düzgün ve narin boğazı hızlı bir nabızla titriyordu. Bir memesi yuvarlak ve dolgun dururken diğeri gövdesinin eğimine uyarak bir tarafa doğru hafifçe sarkmıştı. Aldığı soluklarla birlikte ikisi de kalkıp iniyor, yavaşça hareket ediyor, cildine mumların yarattığı gölgeler vuruyordu. Ayrık dudaklarının soluk pembesi arasından dişlerinin kusursuz beyazlığını seçebiliyordum.</p>

    <p>Gözlerimi kapadım, ama böylesi nedense daha beter oldu. Vücut ısısı bir ateşin karşısında durmaya benziyordu. El attığım belinin derisi yumuşacıktı. Altımda kıpırdarken memesi hafifçe göğsüme sürtündü. Nefesini yanağımda hissettim. Titredim ve terlemeye başladım.</p>

    <p>Gözlerimi tekrar açtım ve onu bana bakarken buldum. Yüz ifadesi neden reddedildiğini anlayamıyormuş gibi masum, hatta neredeyse kırgındı. İçimdeki minik öfke ateşini yelledim. Hiç kimse bana bunu yapamazdı. Hiç kimse. Kendimi ondan uzak tuttum. Canı sıkılmış, öfkelenmiş veya bir şey üzerine yoğunlaşmış gibi alnında ufacık bir kırışıklık belirdi.</p>

    <p>Felurian yüzüme dokunmak için uzandı. İçime yazılmış bir şeyi okumaya çalışırcasına bakışları yoğundu. Dokunuşunu hatırlayarak geri çekilmeye çalıştım, ama bedenim titremekten fazlasını yapamadı. Tenimden akan ter damlaları, ipek yastıklara ve altımdaki dümdüz karnına yağdı.</p>

    <p>Yanağımı yavaşça elledi. Ben de onu öpmek için yavaşça eğildim ve zihnimde bir şey kırıldı.</p>

    <p>Ömrümün son dört senesinin kopup gittiğini hissettim. Ansızın Tarbean’ın arka sokaklarındaydım. Benden daha iri cüsseli, saçları yağlı, domuz gözlü üç oğlan beni uyumakta olduğum kasanın içinden sürükleyerek çıkarmıştı. İkisi kollarımı yere mıhlayarak beni sabit tutuyordu. Buz gibi bir su birikintisinin içinde yatıyordum. Vakit sabahın erken saatleriydi ve yıldızlar kaybolmuştu.</p>

    <p>İçlerinden biri eliyle ağzımı kapamıştı. Kapamasa da olurdu. Aylardır şehirdeydim ve bağırarak yardım istemeye kalkışacak kadar aptal değildim. En iyi ihtimalle kimse gelmezdi. En kötü ihtimalle de birileri gelirdi ve karşımdakilerin sayısı artardı.</p>

    <p>İkisi beni sıkıca tutarken üçüncüsü üzerimdeki giysileri kesip çıkardı. O sırada beni de kesti. Bana neler yapacaklarını söylediler. Suratıma vuran solukları korkunç bir sıcaklığa sahipti. Güldüler.</p>

    <p>Orada, Tarbean’da yarı çıplak ve çaresiz yatarken, içimde bir şeyin kabardığını hissettim. Ağzımın üzerindeki iki parmağı ısırarak kopardım. Bir çığlık ve içlerinden biri geri geri sendelerken küfürler duydum. Hâlâ üzerime bastırana yüklendim de yüklendim. Kendi kolumun kırıldığını işittim ve oğlanın beni tutan eli gevşedi. Ulumaya başladım.</p>

    <p>Onu üzerimden attım. Lime lime olmuş giysilerimle ayağa kalkarken hâlâ haykırıyordum. Birini yere devirdim. Savrulan elim gevşek bir parke taşı buldu ve onunla yerdeki oğlanın bir bacağını kırdım. Çıkan sesi hâlâ hatırlıyorum. Kolları kırılana kadar taşı indirip kaldırmayı sürdürdüm, sonra da kafasını kırdım.</p>

    <p>Başımı kaldırdığımda beni kesen oğlanın kaçıp gitmiş olduğunu gördüm. Üçüncüsü bir duvara sinmişti ve kanlı elini göğsüne bastırıyordu. Gözleri bembeyaz ve fıldır fıldırdı. Sonra yaklaşan ayak sesleri duydum ve taşı atıp koştum, koştum, koştum...</p>

    <p>Yıllar sonra, ansızın, yine o vahşi oğlandım. Başımı geriye savurup zihnimde hırıldadım. Derinliklerimde bir şey hissettim. O şeye doğru uzandım.</p>

    <p>İçime gergin bir durgunluk, gök gürültüsünden önce gelen türden bir sükûnet çöktü. Etrafımdaki havanın kristalleşmeye başladığını hissettim.</p>

    <p>Buz gibiydim. Zihnimin parçalarını kayıtsızca bir araya toplayıp birleştirdim. Ben Edema Ruh doğumlu kumpanyacı Kvothe’ydim. Ben Elodin’in Re’lar yaptığı öğrenci Kvothe’ydim. Ben müzisyen Kvothe’ydim. Ben Kvothe’ydim.</p>

    <p>Felurian’ın karşısında dimdik doğruldum.</p>

    <p>Adeta hayatımda ilk kez kendimi bütünüyle uyanık hissediyordum. Dünyaya yeni gözlerle bakıyormuşum gibi her şey berrak ve keskindi. Sanki gözlerimle hiç uğraşmıyor, dünyaya doğrudan zihnimle bakıyordum.</p>

    <p>Bir parçam hayal meyal, <em>uyuyan zihin,</em> diye fark etti. <em>Artık uyumuyor,</em> diye düşünüp gülümsedim.</p>

    <p>Felurian’a baktım ve o anda onu ayak uçlarına kadar anladım. O bir feydi. Doğruya ve yanlışa kafa yormuyordu. Tıpkı bir çocuk gibi, arzularından başka şey düşünmeyen bir yaratıktı. Bir çocuk yaptıklarının sonuçlarını umursamaz. Aniden bastıran bir fırtına da. Felurian ikisine de benziyordu, ama ikisi de değildi. Kadim ve masum, kudretli ve mağrurdu.</p>

    <p>Elodin dünyaya böyle mi bakıyordu? Bahsettiği sihir bu muydu? Sırlar veya hileler değil, Ulu Taborlin sihri. Daima orada, ama şimdiye kadar görüş alanımın dışında.</p>

    <p>Öyle güzeldi ki.</p>

    <p>Felurian’ın gözlerine baktım ve dünya yavaşlayıp miskinleşti. Sanki suya batırılmıştım da nefesim vücudumu terk etmişti. O kısacık an boyunca yıldırım çarpmış gibi afallayıp uyuştum.</p>

    <p>Derken o an geçti ve dünya yeniden hareket etmeye başladı. Fakat artık Felurian’ın alacakaranlık gözlerine bakarken onu ayak uçlarının da ötesinde anlıyor, artık onu iliklerine kadar tanıyordum. Belirgin bir el yazısıyla kaleme alınmış dört müzik dizesi gibiydi gözleri. Zihnim birden onun şarkısıyla doldu. Derin bir nefes aldım ve şarkıyı dört sert notayla söyledim.</p>

    <p>Felurian dimdik oturdu. Elini gözlerinin önünden geçirip kırık cam kadar keskin bir sözcük telaffuz etti. Kafamdaki acı gök gürültüsü gibiydi. Gözlerim karardı. Ağzıma kan ve buruk bir esef tadı geldi.</p>

    <p>Dünya netliğini çabucak geri kazandı ve düşmeden önce kendimi toparladım.</p>

    <p>Felurian kaşlarını çattı. Doğrulup kalktı. Kararlı bir yüz ifadesiyle bana bir adım yaklaştı.</p>

    <p>Ayakta dururken uzun boylu veya korkunç değildi. Başı çeneme ancak geliyordu. Bir gölge perdesini andıran koyu renk saçları, kalçasının kıvrımına varana dek bıçak gibi dümdüz iniyordu. Narin, solgun ve mükemmeldi. Ağzı öpülmek için yaratılmıştı. Hiç o kadar hoş bir yüz görmemiştim. Artık kaş çatmadığı gibi gülümsemiyordu da. Dudakları yumuşak ve hafifçe aralıktı.</p>

    <p>Bir adım daha attı. Bacağının basit kıpırtısı bir dansı andırıyordu. Kalçasının abartısızca kayması bir ateş kadar göz alıcıydı. Çıplak ayağının kavisi o genç yaşımda hiç görmediğim kadar seksiydi.</p>

    <p>Bir adım daha. Tebessümü haşin ve dolgundu. Ay kadar güzeldi. Gücünü bir kaftan gibi üzerinde taşıyordu. O güç etrafındaki havayı bile sarsıyor, büyük ve görünmez bir çift kanat gibi arkasına açılıyordu.</p>

    <p>Dokunabileceğim kadar yaklaştığı zaman gücünün havadaki uğultusunu duydum. Tutku, fırtınalı bir deniz misali etrafımda kabardı. Felurian elini kaldırdı. Göğsüme dokundu. Titredim.</p>

    <p>Gözlerime baktı ve orada yazılı olan alacakaranlıkta şarkının dört dizesini yine açıkça gördüm.</p>

    <p>Onları söyledim. Göğe yükselen kuşlar misali içimden fırladılar.</p>

    <p>Zihnim berraklığını hemen geri kazandı. Bir nefes alıp gözlerimi onunkilere diktim. Şarkıyı yinelerken bu sefer içim hiddet doluydu. Şarkının dört sert notasını bağırdım. Onları sımsıkı, bembeyaz ve demir kadar sert söyledim. Ve onların sesi karşısında Felurian’ın gücünün titreyip parçalandığını, geriye sızıdan ve öfkeden başka bir şey kalmadığını hissettim.</p>

    <p>Felurian şaşkın bir çığlık attı ve öylesine ani oturdu ki düşmüş gibi oldu. Dizlerini göğsüne çekerek kapandı ve beni geniş, korku dolu gözlerle izledi.</p>

    <p>Etrafıma bakınınca rüzgârı gördüm. Dumanı veya sisi görür gibi değil; daima değişen rüzgârın ta kendisini. Unutulmuş bir dostun suratı kadar tanıdıktı. Değişen şekline hayran kalarak güldüm ve kollarımı açtım.</p>

    <p>Ellerimi bitiştirdim ve aralarındaki boşluğa nefesimle üfleyip bir isim telaffuz ettim. Ellerimi oynatarak nefesimi tül gibi incecik dokudum. Nefesim şişip genişledi, Felurian’ı sarmaladı, sonra da değişen adıyla onu sıkıca içine alan gümüşi bir alev halinde patladı.</p>

    <p>Felurian’ı havada tuttum. Beni korku ve hayret ifadeleriyle izliyor, koyu renkli saçları ilkinin içindeki ikinci bir alev gibi dans ediyordu.</p>

    <p>Onu öldürebileceğimi biliyordum. Böyle bir şey bir kâğıdı rüzgâra atmak kadar kolay olurdu. Ama bu düşünce midemi bulandırdı ve hayalimde bir kelebeğin kanatlarım koparmak canlandı. Felurian’ı öldürmek yabancı ve harikulade bir şeyi yok etmek demekti. Onsuz bir dünya şimdikinden daha yoksul bir dünyaydı. Öyle bir dünyayı şimdikinden daha az severdim. Onu öldürmenin Illien’in lavtasını kırmaktan ne farkı vardı? Bir yaşamı sona erdirmenin yanı sıra bir kütüphaneyi yakmış gibi olurdum.</p>

    <p>Öte yandan hayatım ve aklım tehlikedeydi. Dünyanın Kvothe’yle de daha ilginç bir yer olduğu kanaatindeydim.</p>

    <p>Yine de Felurian’ı öldüremezdim. Böyle değil. Yeni keşfettiğim sihrimi bir kasap bıçağı gibi kullanarak asla.</p>

    <p>Tekrar konuştum ve rüzgâr onu yastıklara geri indirdi. Elimle bir kopartma hareketi yaptım ve önceden nefesim olan gümüşi alev, aksak bir şarkının üç notası haline gelerek ağaçların arasında çınlamaya gitti.</p>

    <p>Oturdum. Felurian arkasına yaslandı. Uzun dakikalar boyunca birbirimize baktık. Gözleri önce korku ve ihtiyatla, sonra da merakla parıldadı. O gözlerde yastıkların arasında çıplak oturan kendi yansımamı gördüm. Kudretim bembeyaz bir yıldız gibi alnımda parıldıyordu.</p>

    <p>Derken bir uzaklaşma hissettim. Bir unutma. Rüzgârın adının artık ağzımı doldurmadığını fark ettim ve etrafıma bakınınca boşluktan başka bir şey göremedim. Sakin görüntümü korumaya çalıştım, fakat bu şeyler benden kopup giderken kendimi telleri kesilmiş bir lavta gibi hissediyordum. Yüreğim ebeveynlerimin ölümünden beri kapılmadığım bir kayıp hissiyle sıkıştı.</p>

    <p>Felurian’ın etrafında hafif bir parıltı seçtim. Gücünün bir kısmı geri dönüyordu. Bunu görmezden gelerek, öğrendiklerimin bir parçasını elimde tutabilmek için çılgınca uğraştım. Fakat çabalarım bir avuç kumu tutmaya çalışmak gibiydi. Rüyanızda uçtuğunuzu görmüşseniz ve uyandığınızda böyle bir şeyi yapmanın yolunu unuttuğunuz için hayal kırıklığına uğramışsınız, ne demek istediğimi biraz anlayabilirsiniz.</p>

    <p>Sihrim parça parça solup gitti, ta ki geriye hiçbir şey kalmayana dek. İçimde büyük bir boşluk vardı ve ailemin beni asla sevmediğini keşfetmişim gibi azap çekiyordum. Yutkunarak boğazımdaki yumruyu dağıtmaya çalıştım.</p>

    <p>Felurian beni merakla süzdü. Hâlâ gözlerinden yansıdığımı görebiliyordum, fakat alnımdaki yıldız artık toplu iğne başı büyüklüğündeki bir noktadan ibaretti. Sonra uyuyan zihnimin mükemmel görüsü bile kaybolmaya başladı. Etrafımdaki dünyaya çaresizce bakındım. Nasıl göründüğünü gözlerimi bile kırpmadan ezberlemeye çalıştım.</p>

    <p>Sonra o da gitti. Kederden olduğu kadar gözyaşlarımı saklamak için de başımı eğdim.</p>
  </div>
</body>
</html>
