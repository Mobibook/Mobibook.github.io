<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Yirmi Üçüncü Bölüm</h1>

    <h2 class="baslik_2 sigil_not_in_toc">Prensipler</h2>

    <p>“Mola’yla konuştum zaten,” dedim kartları karıştırırken. “Sorunun kafamda olduğunu söyleyip beni postaladı.”</p>

    <p>“Nasıl hissettiğini tahmin edebiliyorum,” dedi Sim acı acı.</p>

    <p>Sesindeki alışılmadık sertlik beni şaşırttı, fakat ben neler olduğunu soramadan Wilem gözlerimin içine baktı ve başını iki yana sallayarak beni uyardı. Sim’in geçmişini bildiğim için hızlı ve ıstıraplı bir ilişkisinin daha hızlı ve ıstıraplı bir sona kavuştuğunu tahmin ettim.</p>

    <p>Ağzımı kapalı tutarak bir el daha dağıttım. Anker’ın Yeri’nde zaman öldürüyor, ben bir Mahv akşamı kalabalığına daha müzik yapmadan önce içerisinin dolmasını bekliyorduk.</p>

    <p>“Peki sence sorun ne?” diye sordu Wilem.</p>

    <p>Korkularımı dile getirmem halinde her nasılsa gerçeğe dönüşebilecekleri endişesiyle tereddüt ettim. “Balıkhane’de tehlikeli bir şeye maruz kalmış olabilirim.”</p>

    <p>Wil kafasını kaldırdı. “Ne gibi?”</p>

    <p>“Kullandığımız bazı malzemeler,” dedim, “doğrudan derine nüfuz ederek seni on sekiz farklı şekilde yavaş yavaş öldürebilir.” Balıkhane’de ayırıcı camımın çatladığı o günü, gömleğime sıçrayan tek bir damla katkı maddesini düşündüm. Damla minicik olup bir çivinin başından daha büyük değildi. Ayrıca cildime değmediğinden de emindim. “Umarım yanılıyorumdur. Ama başka ne olabilir bilmiyorum.”</p>

    <p>“Belki de o erik iksirinden geriye kalmış bir etki söz konusudur,” dedi Sim büyük bir ciddiyetle. “Ambrose simyadan pek anlamaz. Bildiğim kadarıyla ana bileşenlerden biri kurşun. Ambrose iksiri bizzat hazırladıysa gizli prensiplerden bazıları bünyeni etkiliyor olabilir. Bugün farklı bir şey yiyip içtin mi?”</p>

    <p>Biraz düşündüm. “Eolian’da biraz metheglin içmiştim,” diye itirafta bulundum.</p>

    <p>“O şeyi kim içse hasta olur,” dedi Wil karamsar bir ifadeyle.</p>

    <p>“Ben metheglinden hoşlanırım,” dedi Sim. “Ama bir kocakarı ilacı gibidir. İçinde pek çok farklı madde bulunur. Simyasal bir şey yoktur, ama hindistan cevizi, kekik, karanfil –yani her türlü baharat– bulunur. Belki de bunlardan biri bünyende kalan serbest prensiplerden birini tetiklemiştir.”</p>

    <p>“Harika,” diye homurdandım. “Peki bu dertten nasıl kurtulacağım?”</p>

    <p>Sim ellerini çaresizce iki yana açtı.</p>

    <p>“Ben de öyle düşünmüştüm,” dedim. “Yine de kulağa metal zehirlenmesinden daha iyi geliyor.”</p>

    <p>Simmon akıllıca bir oyunla üst üste dört el kazandı ve bir sonraki elde de gülümsüyordu. Zaten Sim’in uzun uzadıya surat astığı görülmüş şey değildi.</p>

    <p>Wil kartlarını toparladı, ben de sandalyemi masadan ittim.</p>

    <p>“Sarhoş inek ve tereyağı yayığı hakkındaki şarkıyı çal,” dedi Sim.</p>

    <p>Gülümsemeden duramadım. “Belki daha sonra,” deyip her geçen gün daha da pespaye bir hale gelen lavta kutumu aldım ve bölük pörçük, tanıdık alkışlar arasında salonun ortasındaki ocağa yürüdüm. Hâlâ kopça yerine kullandığım bakır teli çözmem uzun sürdüğü için kutuyu hemen açamadım.</p>

    <p>Sonraki iki saat boyunca müzik yaptım. ‘Bakır Dipli Tencere’, ‘Leylak Dalı’ ve ‘Emme Teyze’nin Küveti’ şarkılarını söyledim. Dinleyiciler tempo tuttular, alkışladılar, tezahürat yaptılar. Şarkıları ardı ardına döktürürken endişelerimin kaybolduğunu hissettim. Müzik eskiden beri moral bozukluğumun en iyi ilacı olagelmiştir. Hatta şarkı söylerken yaralarımın verdiği acı bile azalmış gibiydi.</p>

    <p>Derken arkamdaki bacadan güçlü bir kış rüzgârı girmişçesine ürperdiğimi hissettim. Titrememeye çalışarak nihayet Sim’i mutlu etmek için çaldığım ‘Elmalı Şarap’ şarkısının son dizesine geldim. En son notayı çalmamla birlikte kalabalık beni alkışladı ve salon yavaş yavaş sohbetlerle dolmaya başladı.</p>

    <p>Dönüp arkamdaki şömineye baktım, fakat herhangi bir esintiden eser yoktu ve ateş çıtır çıtır yanıyordu. Biraz yürümenin üşümeme derman olacağını düşünerek ocağın kenarından kalktım. Ama birkaç adım atar atmaz durumun hiç de öyle olmadığını gördüm. Soğuk iliklerime kadar işledi. Şömineye yaklaşarak ısınmaları için ellerimi ateşe doğru uzattım.</p>

    <p>Wil ile Sim yanıma geldiler. “Neler oluyor?” diye sordu Sim. “Hastalanmış gibi bir halin var.”</p>

    <p>“Kendimi iyi hissetmiyorum,” dedim takırdamamaları için dişlerimi sıkarak. “Gidip Anker’a hasta olduğumu ve bu geceyi erken bitirmem gerektiğini söyle. Sonra da buradaki ateşi kullanarak bir mum yakıp odama çıkar.” Ciddi ifadeler taşıyan yüzlerine baktım. “Wil, buradan gitmeme yardım eder misin? Dikkatleri üzerimde toplamak istemiyorum.”</p>

    <p>Wilem başını salladı. Uzattığı koluna girdim ve onunla birlikte merdivenlerden çıkarken vücudumun titrememesi için çabaladım. Bize ilgi gösteren olmadı. Herhalde sarhoş gibi gözüküyordum. Ellerim uyuşmuştu. Dudaklarım buz gibiydi.</p>

    <p>İkinci kata çıktığımızda titrememi daha fazla bastıramadım. Hâlâ yürüyebiliyordum, fakat attığım her adımla birlikte bacaklarımdaki kalın kaslar seğiriyordu.</p>

    <p>Wil durdu. “Revir’e gitmeliyiz,” dedi. Sesi farklı çıkmasa bile Cealdim aksanı daha yoğundu ve sözcüklerin sonunu yuvarlamaya başlıyordu. Bu da sahiden endişelendiğinin bir göstergesiydi.</p>

    <p>Başımı kesin olarak iki yana salladım ve Wil’in ya bana yardım edeceğini ya da düşmeme izin vereceğini bilerek öne doğru eğildim. Wilem kolunu belime doladı ve yarı destek olup yarı taşıyarak beni odama götürdü.</p>

    <p>Minik odama girdikten sonra sendeleyerek yatağıma kadar gidip oturdum. Wil omuzlarıma bir battaniye sardı.</p>

    <p>Koridordan ayak sesleri geldi ve Sim endişeyle kapıdan içeri baktı. Bir elinde güdük bir mum tutuyor, diğerini de aleve siper ediyordu. “Getirdim. Niçin mum istedin ki?”</p>

    <p>“Şuraya bırak.” Yatağımın yanındaki masayı işaret ettim. “Onu şömineden mi yaktın?”</p>

    <p>Sim’in gözleri korkuyla doldu. “Dudakların,” dedi. “Rengi hiç iyi değil.”</p>

    <p>Masanın sert tahtasından bir kıymık kopardım ve onu elimin tersine sertçe batırdım. Yarada hemen kan toplanmaya başladı. Kıymığı toplanan kana iyice sürttüm. “Kapıyı ört,” dedim.</p>

    <p>“Yaptığını düşündüğüm şeyi yapıyor olamazsın,” dedi Sim.</p>

    <p>Uzun kıymığı bu sefer de fitilin yanına gelecek şekilde muma sapladım. Alev ilk başta titreştiyse de kıymığı çabucak sardı. Uyuşmuş durumdaki dudaklarım sözcükleri gevelemesin diye ağır ağır mırıldanarak ardı ardına iki bağ kurdum.</p>

    <p>“Ne yapıyorsun?” diye bilmek istedi Sim. “Kendini pişirmeye mi çalışıyorsun?” Benden bir cevap gelmeyince mumu devirecekmiş gibi masaya doğru bir adım attı.</p>

    <p>Wil onu kolundan tuttu. “Elleri buz gibi,” dedi usulca. “Üşüyor. Hem de çok.”</p>

    <p>Sim’in tedirgin bakışları ikimiz arasında gidip geldi. Bir adım geri çekildi. “Bari... bari dikkatli ol.”</p>

    <p>Ama ben ona aldırmıyordum bile. Gözlerimi kapayıp mumu salondaki ateşe bağladım. İkinci bağıysa kıymıktaki kan ile vücudum arasında kurdum. Yaptığım şey Eolian’dayken şarap damlasıyla yaptığıma çok benziyordu. Tabii kanımı kaynatmak istemiyordum, o ayrı.</p>

    <p>İlk başta hiç de yeterli olmayan belli belirsiz bir sıcaklık geldi. Daha çok yoğunlaştım ve içim ısınırken tüm vücudumun gevşediğini hissettim. Gözlerimi kapalı tutarak dikkatimi bağların üzerinde yoğunlaştırdım, ta ki titreyip sarsılmaksızın birkaç uzun ve derin nefes alabilene dek.</p>

    <p>Gözlerimi açınca iki dostumun da bana merakla baktığını gördüm. Onlara gülümsedim. “Artık iyiyim.”</p>

    <p>Ama daha sözcükler ağzımı terk etmeden terlemeye başladım. Ansızın öyle bir ısındım ki başım döndü. Elimi sıcak bir sobanın demirinden çeker gibi iki bağı da koparıverdim.</p>

    <p>Birkaç derin nefes daha aldım, sonra ayağa kalkıp pencereye yürüdüm. Pencereyi açtım, pervaza yaslanarak ölü yaprakların ve yaklaşan yağmurun kokusunu taşıyan serin güz havasının tadını çıkardım.</p>

    <p>Uzun bir sessizlik yaşandı.</p>

    <p>“Başına gelenler bir bağcı ürpertisine benziyordu,” dedi Simmon. “Hem de çok fena bir bağcı ürpertisine.”</p>

    <p>“Ben de öyle hissettim,” dedim.</p>

    <p>“Vücudun kendi ısısını ayarlama kabiliyetini yitirmiş olmasın?” diye fikir yürüttü Wilem.</p>

    <p>“Sıcaklığını,” diye dalgın bir edayla düzeltti Sim.</p>

    <p>“O dediğin göğsümdeki yanmayı açıklamıyor,” diye belirttim.</p>

    <p>Sim başını yana eğdi. “Yanma mı?”</p>

    <p>Artık terden sırılsıklamdım, o yüzden gömleğimin düğmelerini açıp onu çıkarmak için bir bahane bulduğuma sevindim. Göğsümün büyük bölümü ve kolumun üst kısmı normalde solgun olan tenime bariz bir tezat teşkil edecek şekilde kıpkırmızıydı. “Mola bunun bir kaşıntı olduğunu ve yaşlı bir kadın gibi pimpirik yaptığımı söyledi. Ama dereye atlamadan evvel böyle bir şey yoktu.”</p>

    <p>Simmon daha yakından bakmak için eğildi. “Ben hâlâ sebebin serbest prensipler olduğu fikrindeyim,” dedi. “Bunlar bir insana çok tuhaf şeyler yapabilir. Geçen dönem sınıfımızdaki bir E’lir dikkatsizlik edip ölçüyü fazla kaçırdı. Neredeyse iki dönü boyunca ne uyuyabildi ne de gözlerini doğru düzgün odaklayabildi.”</p>

    <p>Wilem sandalyesinde kaykıldı. “Bir insanı önce soğuk, sonra sıcak, sonra tekrar soğuk yapan şey ne olabilir?”</p>

    <p>Sim hevessiz bir tebessüm etti. “Kulağa bilmece gibi geliyor.”</p>

    <p>“Bilmecelerden nefret ederim,” deyip gömleğime uzandım. Sonra cıyaklayarak sol kolumun pazısını tuttum. Parmaklarımın arasından kanlar akmaya başladı.</p>

    <p>Ayağa fırlayıp çılgınca etrafa bakınan Sim’in ne yapacağını bilemediği belliydi.</p>

    <p>Koluma görünmez bir bıçak saplanmış gibi hissediyordum. “Tanrım. Hay aksi. Kahretsin,” dedim sıkılı dişlerimin arasından. Elimi çektim ve kolumda hiç yoktan belirmiş olan küçük, yuvarlak yaraya baktım.</p>

    <p>Simmon’un yüz ifadesi dehşet içindeydi. Gözlerini kocaman açmış, elleriyle de ağzını kapamıştı. Bir şeyler söyledi, fakat yoğunlaşmakla meşgul olduğum için onu dinlemedim. Zaten ne dediğini tahmin edebiliyordum: <em>kasıtlı zarar.</em> Tabii ya. Bütün bunlar kasıtlı zarardı. Biri bana sempatiyle saldırıyordu.</p>

    <p>Kendimi Taşın Kalbi’ne indirdim ve Alarımı odakladım.</p>

    <p>Lakin bilinmeyen saldırganım hiç vakit kaybetmiyordu. Göğsümde, omzumun yakınlarında keskin bir acı hissettim. Bu sefer cildim delinmediyse de derimin altında koyu mavi bir lekenin yayıldığını gördüm.</p>

    <p>Alarımı sertleştirince bir sonraki saldırı çimdikleme gibi geldi. Zihnimi hemen üç parçaya böldüm ve bunlardan ikisine beni koruyan Alar’ı sabit tutma görevini verdim.</p>

    <p>Ancak o zaman derin bir iç geçirebildim. “İyiyim.”</p>

    <p>Simmon ağlamaklı bir kahkaha attı. Hâlâ elleriyle ağzını örtüyordu. “Bunu nasıl söylersin?” dedi dehşetle.</p>

    <p>Başımı eğerek vücudumu inceledim. Parmaklarımın arasından halen kan sızıyor, elimin tersinden ve kolumdan aşağı akıp gidiyordu.</p>

    <p>“Doğru söylüyorum,” dedim ona. “Cidden Sim.”</p>

    <p>“İyi de artık kasıtlı zarar diye bir şey kalmadı ki,” dedi Sim.</p>

    <p>Yaralarıma basınç uygulamayı sürdürerek yatağın kenarına oturdum. “Sanırım aksini gösteren çok açık delillere sahibiz.”</p>

    <p>Wilem de oturdu. “Simmon’la aynı fikirdeyim. Buna dünyada inanmazdım.” Öfkeli bir el hareketi yaptı. “Gizemciler artık böyle şeyler yapmıyorlar. Delilik bu.” Bana baktı. “Niye gülümsüyorsun?”</p>

    <p>“İçim rahatladı da ondan,” dedim dürüstçe. “Kadmiyum zehirlenmesi geçirdiğimi ya da esrarengiz bir hastalığa yakalandığımı sanıyordum. Oysa sadece biri beni öldürmeye çalışıyormuş.”</p>

    <p>“İyi de bunu nasıl yapabilirler?” diye sordu Simmon. “İşin ahlaki yönünü kastetmiyorum. Biri kanını ya da saçını nereden bulmuş olabilir?”</p>

    <p>Wilem dönüp ona baktı. “Yarasını diktikten sonra sargıları ne yaptın?”</p>

    <p>“Hepsini yaktım,” diye kendini savundu Sim. “Salak değilim.”</p>

    <p>Wil onu yatıştırmak istercesine elini salladı. “İhtimalleri sınırlandırıyorum. Herhalde sorun Revir’den de kaynaklanmıyordur. Orada bu tür şeylere dikkat ederler.”</p>

    <p>Simmon ayağa kalktı. “Bundan birilerine bahsetmemiz lazım.” Wilem’e baktı. “Jamison gecenin bu saatinde hâlâ bürosunda mıdır?”</p>

    <p>“Sim,” dedim, “biraz beklesek nasıl olur?”</p>

    <p>“Ne?” dedi Simmon. “Niye?”</p>

    <p>“Elimdeki tek kanıt yaralarım,” diye açıkladım. “Bu da beni Revir’de muayene ettirecekleri anlamına geliyor. Ve o zaman...” Bir elimle kanlı kolumu tutmayı sürdürürken sargılı dirseğimi sağa sola salladım. “Birkaç gece evvel damdan düşmüş biri gibi görünüyorum.”</p>

    <p>Sim sandalyeye oturdu. “Daha sadece üç gün geçti, değil mi?”</p>

    <p>Başımı salladım. “Yaptığım öğrenilirse okuldan atılırım. Ayrıca yaralarımı bildirmediği için Mola’nın da başı belaya girer. Arwyl Hoca böyle şeyleri affetmez. Ve muhtemelen sizin de bu işe bulaştığınız anlaşılır. Bunun olmasını istemiyorum.”</p>

    <p>Bir süre konuşmadan oturduk. Gelen yegâne ses aşağıdaki kalabalıktan yükselen gürültü patırtıydı. Tekrar yatağımın ucuna iliştim.</p>

    <p>“Bunu kimin yaptığını tartışmamıza gerek var mı?” diye sordu Sim.</p>

    <p>“Ambrose,” dedim. “Hep Ambrose. Kanımın bulaştığı bir kiremit bulmuş olmalı. Bunu günler önce akıl etmeliydim.”</p>

    <p>“Kanın sana ait olduğunu nereden bilebilir?” diye sordu Simmon.</p>

    <p>“Çünkü ondan nefret ediyorum,” dedim acı acı. “Tabii ki biliyor.”</p>

    <p>Wil başını yavaşça iki yana salladı. “Hayır. Bu onun tarzı değil.”</p>

    <p>“Onun tarzı değil mi?” diye çıkıştı Simmon. “Bir kadın tutup Kvothe’ye erik iksiri içirtti. O iksir zehirden beterdir. Ayrıca geçen dönem kiraladığı adamlar Kvothe’yi bir ara sokakta kıstırmışlardı.”</p>

    <p>“Ben de onu demek istiyorum,” dedi Wilem. “Ambrose bu şeyleri Kvothe’ye bizzat yapmadı. Tuttuğu insanlara yaptırdı. Kadının birine onu zehirletti. Haydutlara onu bıçaklattırdı. Hatta bence o son olay Ambrose’un başının altından çıkmamıştır. Kvothe’yi bir başkasının tuzağa düşürdüğüne bahse girerim.”</p>

    <p>“Hiç fark etmez,” dedim. “Bu işin arkasında onun olduğunu biliyoruz.”</p>

    <p>Wilem bana kaşlarını çattı. “Yanılıyorsun. Ambrose’un piçin teki olmadığını söylemiyorum. Öyle. Ama akıllı bir piç kurusu. Yaptırdığı şeylerle arasına mesafe koymayı biliyor.”</p>

    <p>Sim kendinden şüphe duyar gibiydi. “Wil haksız sayılmaz. At ile Dört seni müzisyen olarak tuttuğu zaman Ambrose orayı bizzat satın alıp seni kovmadı. Bunu Baron Petre’ın damadına yaptırdı. Arada hiçbir bağlantı yoktu.”</p>

    <p>“Burada da yok ki,” dedim. “Zaten sempatide amaç budur. Dolaylıdır.”</p>

    <p>Wil yine başını iki yana salladı. “Bir ara sokakta bıçaklanarak öldürülürsen insanlar bu duruma şaşırırlar. Ama bu tür şeyler dünyanın dört bir yanında sürekli olur. Peki başkalarının yanında yere devrilirsen ve durduk yerde her tarafından kanlar fışkırmaya başlarsa? İşte o zaman insanlar dehşete kapılır. Hocalar derslere ara verir. Zengin tüccarlar ve soylular bunu duyup çocuklarını okuldan alır. Hatta Imre’den inzibat bile gönderilir.”</p>

    <p>Simmon alnını ovuşturarak düşünceli gözlerle tavana baktı. Ardından kendi kendine başını salladı; önce yavaşça, daha sonra kendinden emin bir edayla. “Kulağa mantıklı geliyor,” dedi. “Ambrose kan bulsaydı onu Jamison’a verir ve hırsızı yakalatırdı. Revir çalışanlarından şüpheli yaralanmaları bildirmelerini istemeye gerek kalmazdı.”</p>

    <p>“Ambrose intikam meraklısıdır,” diye sertçe belirttim. “Kanı Jamison’dan saklamış olabilir.”</p>

    <p>Wilem başını iki yana salladı.</p>

    <p>Sim içini çekti. “Wil haklı. Dünyada fazla sempatici yok ve herkes Ambrose’un sana kin güttüğünü biliyor. O böyle bir şey yapmayacak kadar dikkatli biri. Bu tür bir olay doğrudan onu gösteriyor.”</p>

    <p>“Hem ayrıca,” dedi Wilem, “bu durum ne zamandır devam ediyor? Günlerdir. Ambrose’un bunca zaman böyle bir şey yapıp da azıcık bile olsa başına kakmayacağını düşünebiliyor musun?”</p>

    <p>“Haklısın,” diye gönülsüzce itiraf ettim. “Bu onun tarzı değil.”</p>

    <p>Yine de başıma gelenlere Ambrose’un sebep olduğunu biliyordum. Bunu ta yüreğimde hissetmekteydim. Hatta neredeyse öyle olmasını isteyecektim. Öyle olsaydı işim ne kadar kolaylaşırdı.</p>

    <p>Ama bir şeyin olmasını istemek onu öyle yapmaz. Derin bir nefes aldım ve kendimi mantıklı düşünmeye zorladım.</p>

    <p>“Bunu Ambrose yapsaydı pervasızlık etmiş olurdu,” diye nihayet itiraf ettim. “Ve o ellerini kirletecek türde biri değil.” İç geçirdim. “İyi. Aman ne güzel. Sanki hayatımı mahvetmeye çalışan bir kişi yetmiyordu.”</p>

    <p>“Peki bu iş kimin başının altından çıkmış olabilir?” diye sordu Simmon. “Sıradan bir insanın böyle bir şey yapamayacağını düşünmek yanlış olmaz, haklı mıyım?”</p>

    <p>“Dal yapmış olabilir,” dedim. “Veya Kilvin.”</p>

    <p>“Hocalardan birinin seni öldürmeye çalıştığından pek de emin değilim,” dedi Wilem dalga geçercesine.</p>

    <p>“Öyleyse bunu kanına sahip biri yapıyor olmalı,” dedi Sim.</p>

    <p>İçimde büyümeye başlayan kaygıyı bastırmaya çalıştım. “Kanıma sahip biri var,” dedim. “Ama bundan onun sorumlu olduğunu sanmıyorum.”</p>

    <p>Wil ile Sim dönüp hemen bana baktılar. Konuştuğuma konuşacağıma pişman oldum. “Biri niçin kanına sahip olsun ki?” diye sordu Sim.</p>

    <p>Tereddüde kapıldım, ama bu noktada sırrımı onlardan daha fazla saklayamayacağımın farkındaydım. “Dönemin başında Devi’den borç aldım.”</p>

    <p>İkisi de beklediğim gibi tepki vermedi. Aslında hiç tepki vermediklerini söylemek daha doğru olurdu.</p>

    <p>“Devi de kim?” diye sordu Sim.</p>

    <p>Bir nebze içim rahatladı. Belki de onu hiç duymamışlardı. Bu doğruysa işim kolaylaşırdı. “Nehrin karşısında yaşayan bir şilinci,” dedim.</p>

    <p>“Peki,” dedi Simmon tasasızca. “İyi de şilinci nedir?”</p>

    <p>“Hani <em>Hayalet ve Kaz Kafalı Kız</em> oyununu izlemeye gitmiştik. Hatırladın mı?” diye sordum. “Ketler bir şilinciydi.”</p>

    <p>“Ah, yani bir bakır şahin,” dedi Sim, hatırladığına sevinerek. Fakat bunun ne anlama geldiğini düşününce yüzü yeniden asıldı. “Buralarda öyle insanlar olduğundan haberim yoktu.”</p>

    <p>“Öyle insanlar her yerdedir,” dedim. “Dünya onlar olmadan işlemez.”</p>

    <p>“Dur,” dedi Wilem ansızın, elini kaldırarak. “Yoksa...” Duraksayıp Aturcadaki uygun sözcüğü bulmaya çalıştı. “Yoksa şu ödünççünün, şu <em>gatessor</em>’un adının <em>Devi</em> olduğunu mu söyledin?” diye sordu, yoğun Cealdim aksanı yüzünden ismi ‘David’ gibi telaffuz ederek.</p>

    <p>Başımı salladım. İşte beklediğim tepki buydu.</p>

    <p>“Ah, Tanrım,” dedi Simmon, ağzı bir karış açık vaziyette. “İblis Devi’yi kastediyorsun, öyle değil mi?”</p>

    <p>İç geçirdim. “Demek onu duydunuz.”</p>

    <p>“Duymak mı?” dedi Sim, giderek tizleşen bir sesle. “Üniversite’deki ilk dönemimde okuldan atılmıştı! O yüzden aklımda kalmış olacak!”</p>

    <p>Wilem benim kadar aptal birine bakamazmış gibi gözlerini kapayarak başını sağa sola salladı.</p>

    <p>Sim hışımla ellerini kaldırdı. “Üstelik kasıtlı zarar suçundan atılmıştı! Aklından ne geçiyordu?”</p>

    <p>“Hayır,” dedi Wilem, Simmon’a. “Atılma sebebi Uygunsuz Davranış’tı. Kasıtlı zarar verdiğine dair bir delil yoktu.”</p>

    <p>“Bana bunu yapanın o olduğunu zannetmiyorum,” dedim. “Devi aslında iyi birisidir. Dost canlısıdır. Zaten ondan yalnızca altı talent borç aldım ve henüz geri ödemekte gecikmiş değilim. Bana böyle bir şey yapması için bir sebep yok.”</p>

    <p>Wilem bana uzun uzun baktı. “Sırf her ihtimali değerlendirmiş olmak için,” dedi ağır ağır, “bana bir iyilik yapar mısın?”</p>

    <p>Başımı salladım.</p>

    <p>“Onunla yaptığın son konuşmayı düşün,” dedi Wilem. “Biraz kafa yor ve onu gücendirecek ya da kızdıracak bir şey yaptın mı, söyledin mi hatırlamaya çalış.”</p>

    <p>Son konuşmamızı hayalimde parça parça canlandırdım. “İstediği bir bilgiyi ona vermemiştim.”</p>

    <p>“Ne kadar istiyordu?” diye soran Wilem’in sesi geri zekâlı bir çocukla konuşurcasına yavaş ve sabırlı çıkmaktaydı.</p>

    <p>“Epeyce istiyordu,” dedim.</p>

    <p>“Epeyce sözcüğü bir yoğunluk derecesi belirtmiyor.”</p>

    <p>İç geçirdim. “Pekâlâ. Fazlasıyla istiyordu. Hatta-” Sustum.</p>

    <p>Wilem bilgiç bir edayla tek kaşını kaldırdı. “Evet? Aklına ne geldi?”</p>

    <p>Tereddüt ettim. “Benimle yatmayı bile teklif etti,” dedim.</p>

    <p>Wilem böyle bir şey duymayı beklemişçesine başını sakin sakin salladı. “Peki genç kadının o cömert teklifine nasıl karşılık verdin?”</p>

    <p>Yanaklarımın kızardığını hissettim. “Ben... duymazdan geldim.”</p>

    <p>Wilem yüzünde büyük ve bitkin bir bıkkınlık ifadesiyle gözlerini kapadı.</p>

    <p>“Bu mesele Ambrose’tan çok daha kötü,” dedi Sim, başını avuçları arasına alarak. “Devi’nin hocalardan çekinmesine gerek yok. Onun sekizli bir bağ kurabileceğini söylerlerdi. Sekizli!”</p>

    <p>“Çok zor durumdaydım,” dedim asabi bir sesle. “Teminat olarak gösterebileceğim hiçbir şeyim yoktu. Yine de yaptığımın iyi bir fikir olmadığını kabul ediyorum. İşimiz bittikten sonra ne kadar aptal olduğuma yönelik bir sempozyum düzenleyebiliriz. Ama şimdi sadede gelebilir miyiz?” Onlara yalvarır gözlerle baktım.</p>

    <p>Wilem bir eliyle yüzünü ovuşturup halsiz bir edayla başını salladı.</p>

    <p>Simmon yüzündeki dehşet ifadesini silmeye çalıştıysa da sadece kısmen başarılı olabildi. Sertçe yutkundu. “Pekâlâ. Şimdi ne yapacağız?”</p>

    <p>“Bundan kimin sorumlu olduğunun henüz önemi yok,” dedim, kolumdaki yaranın kanamasının durup durmadığını dikkatlice kontrol ederek. Durmuştu. Kanlı elimi nihayet oradan çektim. “Bazı tedbirler alacağım.” Elimle onları kovalamasına bir hareket yaptım. “Siz ikiniz gidip uyuyun.”</p>

    <p>Sim kendi kendine kıkırdayarak alnını sıvazladı. “Tanrının bedeni aşkına, bazen çok sinir bozucu olabiliyorsun. Ya tekrar saldırıya uğrarsan?”</p>

    <p>“Siz yanımda olmanıza rağmen iki kez uğradım bile,” dedim rahat bir tavırla. “Biraz gıdıklamadı değil.” Simmon’un yüzünde beliren ifadeyi görünce sırıttım. “Ben iyiyim Sim. Sahiden. Dal’ın sınıfındaki en başarılı düellocu olmamın bir sebebi var. Tamamen güvendeyim.”</p>

    <p>“Tabii uyanık olduğun sürece,” diye lafa karıştı Wilem, kara gözlerindeki ciddi bir ifadeyle.</p>

    <p>Sırıtışım silindi. “Uyanık olduğum sürece,” diye yineledim. “Doğru.”</p>

    <p>Wilem ayağa kalkıp üstünü başını silkeler gibi yaptı. “Madem öyle, temizlen ve bahsettiğin o tedbiri al.” Bana imalı bir bakış attı. “Acaba Simmon ve ben Dal’ın en başarılı düellocusu olan zat-ı alinizi bu gece odamda görme şansına erişebilecek miyiz?”</p>

    <p>Utançtan yüzümün kızardığını hissettim. “Elbette. Minnettar kalırım.”</p>

    <p>Wil abartılı bir selam verdi, sonra da kapıyı açıp salona indi.</p>

    <p>Sim yorgun bir yüz ifadesiyle sırıtmaktaydı. “Anlaştık öyleyse. Ama gelmeden önce üstüne bir gömlek geçir. Bu gece hastalıklı bir bebekmişsin gibi başında nöbet tutacağım; çıplak yatmakta ısrar edersen avcunu yalarsın.”</p>

    <p class="paragraf">Wil’le Sim gidince sonra pencereden çatıya çıktım. Kanlar içindeydim ve bir gömleğimi daha heba etmek istemediğimden onu odamda bıraktım. Gecenin karanlığına ve vaktin geç oluşuna güveniyor, hiç kimsenin beni Üniversite’nin çatılarında yarı çıplak koşarken görmeyeceğini umuyordum.</p>

    <p>Ne yaptığınızı biliyorsanız kendinizi sempatiden korumanız nispeten kolaydır. Birini yakmak, yaralamak yahut hipotermiye girene dek vücut ısısını emmek doğrudan bir kuvvet uygulamayı gerektirir. Bu tür şeylere karşı koymak zor olmaz. Artık neler döndüğünü bildiğim için savunmamı devam ettirdiğim müddetçe güvendeydim.</p>

    <p>Asıl endişem, bana saldıran kişinin cesaretinin kırılması ve farklı bir şeye kalkışmasıydı. Mesela konumumu belirlemek ve yalnız irade gücüyle karşı koyamayacağım daha sıradan bir saldırı düzenlemek gibi.</p>

    <p>Sempati kullanarak birine kasıtlı zarar vermek ürkütücüdür, fakat karanlık bir ara sokakta karşılaştığınız keskin bıçaklı bir haydut sizi on misli süratle öldürebilir. Ve birinin kanını kullanarak her hareketini takip edebiliyorsanız onu hazırlıksız yakalamanız son derece kolaydır.</p>

    <p>Ben de çatılara bu yüzden çıkmıştım. Planım bir avuç sonbahar yaprağı almak, onlara kanımı bulaştırmak, sonra da durmaksızın sağa sola savrulmaları için onları Rüzgârın Evi’ne bırakmaktı. Bu numaradan daha önce de yararlanmıştım.</p>

    <p>Fakat dar bir ara sokağın üstünden atlarken bulutların arasında bir şimşeğin çaktığını gördüm ve havada yağmur kokusu aldım. Bir fırtına geliyordu. Yağmur yalnızca yaprakları ıslatarak savrulmalarını engellemekle kalmayacak, aynı zamanda kanımı da yıkayacaktı.</p>

    <p>Damda öylece dikilmek ve ayvayı yemiş gibi hissetmek zihnimde Tarbean yıllarımdan kalma anıları canlandırdı. Uzaktaki şimşekleri bir süre seyrederek onlara kapılmamaya çalıştım. Artık o aç ve biçare çocuk olmadığımı kendime hatırlatıp durdum.</p>

    <p>Arkamdaki teneke bir çatı kaplaması bükülünce hafif, davulumsu bir ses çıktı. İlk başta gerildim, derken Auri’nin sesini duyup gevşedim. “Kvothe?”</p>

    <p>Sağıma baktığım zaman onun küçük suretinin beş metre ötede durduğunu gördüm. Bulutlar ayı örtmüş olsa da sesindeki tebessümü duyabiliyordum. “Seni şeylerin üstünde koşarken gördüm.”</p>

    <p>Ona daha iyi bakabilmek için bulunduğu yöne doğru dönerken ışığın az olmasından memnundum. Beni yarı çıplak ve kanla kaplı bir vaziyette görürse Auri’nin olumlu bir tepki vermeyeceğini düşünüyordum.</p>

    <p>“Merhaba Auri,” dedim. “Bir fırtına yaklaşıyor. Bu gece şeylerin üstünde dolaşmamalısın.”</p>

    <p>Başını yana yatırdı. “Ama sen buradasın,” dedi kısaca.</p>

    <p>İç geçirdim. “Evet, ama sadece-”</p>

    <p>Dev bir örümcek gibi gökyüzünü kaplayan bir şimşek kısacık bir süreliğine her şeyi gündüz gibi aydınlattı. Akabinde kaybolup beni geçici bir süreliğine kör bıraktı.</p>

    <p>“Auri?” diye seslendim, beni o halde görünce korkup kaçtığından endişelenerek.</p>

    <p>Yine bir şimşek çaktı ve Auri’nin daha da yakınımda durduğunu fark ettim. Neşe içinde sırıtarak beni işaret etti. “Bir Amyr’e benziyorsun,” dedi. “Meğer Kvothe de Ciridaelerden biriymiş.”</p>

    <p>Başımı eğip kendime baktım ve bir sonraki şimşekte onun ne demek istediğini anladım. Yaralarımdan akan kan ellerimin tersinden aşağı süzülmüştü. Ellerimin o hali, Amyrlerin en üst rütbeli mensuplarını belirtmekte kullandıkları dövmeleri andırıyordu.</p>

    <p>Auri’nin yaptığı benzetme beni öylesine şaşırtmıştı ki onun hakkında öğrendiğim ilk şey aklımdan uçup gitti. Temkinli davranmayı unutarak ona bir soru sordum. “Auri, Ciridaeleri nereden biliyorsun?”</p>

    <p>Cevap gelmedi. Bir sonraki şimşek bana boş bir çatıdan ve merhametsiz bir gökyüzünden başka bir şey göstermedi.</p>
  </div>
</body>
</html>
