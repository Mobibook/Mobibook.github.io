<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Yirmi Dokuzuncu Bölüm</h1>

    <h2 class="baslik_2 sigil_not_in_toc">Çalıntı</h2>

    <p>Her gece Anker’ın Yeri’ndeki minik odama çekiliyor, kapıyı kilitliyor, pencereden dışarı çıkıyor ve o gece başımda ilk nöbeti hangisi tutacaksa gidip ya Wil’in ya da Sim’in odasına gizlice giriyordum.</p>

    <p>Durumum o an için ne denli kötü olursa olsun Ambrose’un dairesine girenin ben olduğumu anlaması halinde çok daha kötüleşeceğinin farkındaydım. Yaralarım iyileşiyor olsa bile beni ele vermek için fazlasıyla yeterliydi. Ben de bu yüzden normal bir görünüm sergilemek amacıyla uğraşmaktaydım.</p>

    <p>Bir gece geç vakit ancak ayak sürüyenlerde rastlanabilecek bir çeviklik ve zindelikle Anker’ın Yeri’ne girdim. Anker’ın işe yeni aldığı garson kızla sohbet etmeye yönelik zayıf bir girişimde bulundum, sonra da yarım somun ekmek alıp merdivenlerden yukarı çıktım.</p>

    <p>Bir dakika sonra yine ortak salondaydım. Vücudum panikten kaynaklanan bir terle kaplıydı ve kalp atışlarım kulaklarımda zonkluyordu.</p>

    <p>Garson kız başını kaldırıp bana baktı. “Fikrini değiştirip benimle içki içmeye mi geldin?” dedi gülümseyerek.</p>

    <p>Başımı o kadar büyük bir hızla sağa sola salladım ki saçlarım kamçı gibi savruldu. “Geçen gece çalmayı bitirdikten sonra lavtamı burada mı bıraktım?” diye çılgınca sordum.</p>

    <p>Kız da başını iki yana salladı. “Her zamanki gibi yanında götürdün. Hani kutusunu bağlaman için biraz iplik isteyip istemediğini sormuştum.”</p>

    <p>Bir kedinin süratiyle yukarı çıktım. Sonra yine bir dakika bile geçmeden aşağı indim. “Emin misin?” dedim soluk soluğa. “Tedbir olsun diye barın arkasına bir bakar mısın?”</p>

    <p>Kız baktı, ama lavta orada yoktu. Kilerde de değildi, mutfakta da.</p>

    <p>Merdivenlerden çıkıp minik odamın kapısını açtım. O boyuttaki bir odada bir lavta kutusunun sığabileceği fazla yer yoktu. Lavtam yatağın altında değildi. Küçük masanın yanında duvara dayanmamıştı. Kapının arkası da boştu.</p>

    <p>Lavta kutum yatağın ayakucundaki sandığa asla giremezdi. Buna rağmen oraya da baktım. Yoktu. Emin olmak için yatağın altına bir kez daha göz attım. Yine yoktu.</p>

    <p>Pencereyi inceledim. Damda dururken dışarıdan açabileyim diye güzelce yağlamış olduğum basit mandalı da.</p>

    <p>Yine kapının arkasını taradım ve bir sonuç elde edemedim. Ardından yatağıma oturdum. Önceden bitkinsem artık bambaşka bir şeydim. Kendimi ıslak kâğıttan yapılmış gibi hissediyor, sanki nefes alamıyordum. Biri adeta kalbimi göğsümden çalmıştı.</p>
  </div>
</body>
</html>
