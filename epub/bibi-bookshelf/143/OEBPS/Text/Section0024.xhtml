<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">On Altıncı Bölüm</h1>

    <h2 class="baslik_2 sigil_not_in_toc">Dile Getirilmeyen Korku</h2>

    <p>Ambrose ile Denna’yı Imre’de gördükten sonra moralim altüst oldu. Üniversite’ye dönerken aklımda hep onlar vardı. Ambrose bunu sırf bana gıcıklık olsun diye mi yapıyordu? Nasıl bir araya gelmişlerdi? Denna’nın aklından ne geçiyordu?</p>

    <p>Uykusuz bir gecenin ardından onları daha fazla düşünmemeye çalıştım. Onun yerine kendimi Arşiv’e kapadım. Kitaplar bir kadının yerini doldurmasa da onları bulmak daha kolaydır. Ben de Arşiv’in karanlık köşelerinde Chandrialıları arayarak kendimi teselli ettim. Gözlerim sulanana ve başım çatlayacak gibi olana dek kitap okudum.</p>

    <p>Arada derslere girip Arşiv’i yağmalamaktan başka pek bir şey yapmadığım yaklaşık bir dönü geçti. Onca zahmetimin karşılığında tozla dolu bir çift ciğer, sempati lambası altında okumaktan kaynaklanan ısrarcı bir baş ağrısı ve alçak bir masanın üzerine eğilerek sayfaları iyice silinmiş Gilea kayıtlarını taradığım için kürek kemiklerimin arasına saplanan bir sızı elde ettim.</p>

    <p>Bir de Chandrialıların bahsinin geçtiği bir metin buldum. Bu metin <em>Tuhaf Halk İnanışları İcmali</em> adlı sekiz tabakalı bir el yazmasında yer alıyordu. Yazma en iyi tahminime göre iki yüz yıllıktı.</p>

    <p>Kitap Vintas’taki amatör bir tarihçinin topladığı bir hikâyeler ve batıl inançlar koleksiyonuydu. <em>Sıradan Ejderusların Çiftleşme Davranışları</em>’nda olanın aksine yazar bu inançları doğrulama veya yalanlama girişiminde bulunmamıştı. Sadece hikâyeleri toplayıp kaleme almakla yetinmiş, ara sıra da inançların nasıl bölgeden bölgeye değişebildiğiyle ilgili kısa yorumlar yapmıştı.</p>

    <p>Yıllarca sürmüş araştırmalara dayandığı anlaşılan kitap oldukça etkileyiciydi. Dört bölümde iblislerden bahsediliyordu. Feylerin anlatıldığı üç bölümün biri bütünüyle Felurian’a ayrılmıştı. Ayak sürüyenler, rendlingler ve trovlarla ilgili açıklamalar vardı. Gri hanımlar ve beyaz binicilerle ilgili bazı şarkılar kayıt altına alınmıştı. Uzun bir kısımda höyük draugarları tarif ediliyordu. Halk sihriyle ilgili altı bölüm mevcuttu: siğilleri iyileştirmenin sekiz farklı yolu, ölülerle konuşmak için on iki değişik yöntem, yirmi iki çeşit aşk muskası...</p>

    <p>Chandrialılara dair açıklamaysa bir sayfanın yarısından daha kısaydı.</p>

    <blockquote class="metin_1">
      <p><em>Chandrialılarla ilgili söylenecek fazla şey bulunmamaktadır. Her insan onları bilmektedir. Her çocuk onların şarkılarını söylemektedir. Ama ahali onlarla ilgili öyküler anlatmamaktadır.</em></p>

      <p><em>Küçük bir bira karşılığında bir çiftçi iki saat dannerciklerden bahsedebilmektedir. Ama Chandrialılar sorulunca ağzını sımsıkı kapatmakta, demire dokunmakta ve sandalyesinden kalkıp gitmektedir.</em></p>

      <p><em>Çoğu kimse feylerden konuşulmasının kötü şans getirdiğine inansa da konuşmaktadır. Chandrialıları neyin farklı kıldığını bilmemekteyim. Tepehöyük adlı kasabadaki körkütük sarhoş bir tabakçı sesini alçaltarak bana şöyle demiştir: “Onlardan bahsedersen gelip seni bulurlar.“ Sıradan insanların dile getirmedikleri korku işte bu gibi gözükmektedir.</em></p>

      <p><em>Kısacası, öğrendiklerimin hepsi alelade ve belirsizdir. Chandrialılar belli sayıda mensubu bulunan bir gruptur. (Adlarına bakılırsa muhtemelen yedi kişilerdir.) Açıklanamayan sebeplerle ortaya çıkıp şiddet uygular gibi gözükmektedirler.</em></p>

      <p><em>Gelişlerini haber veren belirtiler mevcuttur, ama bunların ne olduğuna dair ortak bir kanı yoktur. Mavi ateş en çok bilinenidir, fakat şarabın bozulması, körlük, ekinlerin ölmesi, vakitsiz fırtınalar, hamilelerin düşük yapmaları ve güneşin gökyüzünde kararması da söylenenler arasında yer almaktadır.</em></p>

      <p><em>Sonuç olarak, onlarla ilgili bilgi toplama çabalarım beyhude çıkmış olup hayal kırıklığıyla sonuçlanmıştır.</em></p>
    </blockquote>

    <p>Kitabı kapattım. Beyhude ve hayal kırıklığı sözleri kulağa tanıdık geliyordu.</p>

    <p>İşin en kötü tarafı burada yazan her şeyi zaten biliyor olmam değildi. İşin en kötü tarafı yüz saatlik arayışım sonucunda bunun bulup bulabildiğim en iyi bilgi kaynağı olmasıydı.</p>
  </div>
</body>
</html>
