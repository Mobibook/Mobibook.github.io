<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Otuzuncu Bölüm</h1>

    <h2 class="baslik_2 sigil_not_in_toc">Tuzdan Daha Değerli</h2>

    <p>“Bugün,” dedi Elodin neşeyle, “konuşulamayacak şeylerden konuşacağız. Özellikle de bazı şeylerin niçin konuşulmayacağından.”</p>

    <p>İç geçirip kalemimi bıraktım. Her gün derse gelirken Elodin’in bize sahiden bir şeyler öğreteceğini umuyordum. Her gün bir zihin açıklığı anından istifade etmeye hazır olarak yanımda bir dosya ve az sayıdaki kıymetli kâğıtlarımdan bir tane getiriyordum. Her gün Elodin’in gülmesini ve tüm bu sonu gelmez saçmalıkların aslında azmimizi ölçmek için yaptığı bir imtihan olduğunu söylemesini bekliyordum.</p>

    <p>Ve her gün hayal kırıklığına uğruyordum.</p>

    <p>“Önemli şeylerin büyük çoğunluğu damdan düşer gibi söylenmez,” dedi Elodin. “Bunlar açıkça dile getirilemez sadece ima edilebilirler.” Neredeyse tamamı boş olan sınıftaki bir avuç öğrencisine baktı. “Bana açıklanamayacak bir şey söyleyin.” Uresh’i işaret etti. “Önce sen.”</p>

    <p>Uresh bir müddet düşündü. “Espri. Bir espriyi açıklarsak anlamı kalmaz.”</p>

    <p>Elodin başını salladı, sonra da parmağını Fenton’a doğrulttu.</p>

    <p>“İsimlendirme?” dedi Fenton.</p>

    <p>“Bak bu ucuz bir cevaptı Re’lar,” dedi Elodin, onu hafiften azarlayarak. “Ama dersimin içeriğini doğru tahmin ettiğin için seni bu seferlik affediyorum.” Beni gösterdi.</p>

    <p>“Açıklanamayacak hiçbir şey yoktur,” dedim kendimden emin bir sesle. “Bir şey anlaşılabiliyorsa açıklanabilir de. Biri bu açıklamayı doğru biçimde yapamayabilir. Ama bu yalnızca açıklamanın zor olduğunu gösterir, imkânsız olduğunu değil.”</p>

    <p>Elodin işaret parmağını kaldırdı. “Ne zor ne de imkânsız. Sadece anlamsız. Bazı şeyler yalnızca tecrübe edilebilir.” İnsanı zıvanadan çıkaran bir tebessüm etti. “Bu arada senin vereceğin cevap ‘müzik’ olmalıydı.”</p>

    <p>“Müzik kendi kendini açıklar,” dedim. “O hem yoldur hem de yolu gösteren harita. İkisi birdendir.”</p>

    <p>“Müziğin nasıl oluştuğunu açıklayabilir misin?” diye sordu Elodin.</p>

    <p>“Tabii ki,” dedim, böyle bir şeyi yapabileceğimden emin olmasam bile.</p>

    <p>“Peki müziğin nasıl oluştuğunu müzik kullanmadan açıklayabilir misin?”</p>

    <p>Bu soru beni gafil avladı. Ben bir cevap bulmaya çalışırken Elodin dönüp Fela’ya baktı.</p>

    <p>“Aşk?” diye sordu Fela.</p>

    <p>Elodin utanmışçasına bir kaşını kaldırdı, derken başını beğeniyle salladı.</p>

    <p>“Bir dakika,” dedim. “İşimiz daha bitmedi. Müzik kullanmadan onu açıklayabilir miyim bilmiyorum, ama bunun konumuzla bir ilgisi yok. Zaten öylesi açıklama değil tercüme olur.”</p>

    <p>Elodin’in yüzünde bir tebessüm belirdi. “Aynen öyle!” dedi. “Tercüme. Her açık bilgi aslında tercüme edilmiş bir bilgidir ve her tercüme kusurludur.”</p>

    <p>“Yani her açık bilgi kusurlu mudur?” diye sordum. “Gidin Brandeur Hoca’ya geometrinin subjektif olduğunu söyleyin. Aranızda çıkacak tartışmayı dinlemeyi çok isterim.”</p>

    <p>“Her bilgi değil,” diye kabullendi Elodin. “Ama çoğu.”</p>

    <p>“İspatlayın,” dedim.</p>

    <p>“Var olmama ispatlanamaz,” diye lafa karıştı Uresh. Sesi bıkkın çıkıyordu. “Mantık hatası.”</p>

    <p>Bu örnek karşısında dişlerimi sıktım. Hakikaten de bir mantık hatası yapmıştım. Daha iyi dinlenebilmiş olsaydım böyle bir hatayı asla yapmazdım. “Öyleyse uygulamalı olarak gösterin.”</p>

    <p>“Peki, peki,” dedi Elodin ve Fela’nın oturduğu yere gitti. “Fela’nın örneğini kullanacağız.” Onu elinden tutup ayağa kaldırdı ve bana da kalkmamı işaret etti.</p>

    <p>Gönülsüzce doğruldum ve Elodin bizi karşılıklı olarak sınıfın önüne dikti. “İşte burada iki hoş insan var,” dedi. “Bir odada karşılaşıyorlar ve gözleri buluşuyor.”</p>

    <p>Elodin beni omzumdan itince ileri doğru yarım adım tökezledim. “Oğlan merhaba diyor. Kız da merhaba diyor. Kız gülümsüyor. Oğlan huzursuzca kıpırdanıyor.” Ben de o sırada aynen öyle yapıyordum. Sınıftakilerden hafif gülüşmeler yükseldi.</p>

    <p>“Havada bir elektrik var,” dedi Elodin, gidip Fela’nın arkasında durarak. Ellerini onun omuzlarına koydu ve kulağına doğru eğildi. “Kız oğlanın vücut hatlarını beğeniyor,” dedi usulca. “Ağzının şeklini merak ediyor. Bunun gönül vereceği kişi olup olmadığını, kalbini ona açıp açamayacağını düşünüyor.” Yanakları pespembe kesilen Fela gözlerini yere dikti.</p>

    <p>Elodin bu sefer de benim arkama geçti. “Kvothe ona bakıyor ve hayatında ilk defa erkekleri resim çizmeye, heykel yapmaya, şarkı söylemeye yönlendiren o dürtüyü anlıyor.”</p>

    <p>Yeniden çevremizde dolandı ve sonunda nikâh kıymaya hazırlanan bir rahip gibi aramızda durdu. “Aralarında hassas ve narin bir bağ oluşuyor. Kırağı kadar kırılgan bir şey. Bunu ikisi de hissedebiliyor.”</p>

    <p>Gözlerimin içine baktı. Kara gözlerindeki ifade ciddiydi. “Bu durumda ne yaparsın?”</p>

    <p>Ben de tam bir hayret içinde ona baktım. İsimlendirmeden daha az bildiğim bir şey varsa o da kadınlarla flört etmekti.</p>

    <p>“Burada gidilebilecek üç yol var,” dedi Elodin sınıfa. Bir parmağını kaldırdı. “Bir: genç âşıklarımız hislerini ifade etmeye çalışabilirler. Kalplerinin söylemekte olduğu ve o esnada yarım yamalak işittikleri şarkıyı çalma girişiminde bulunabilirler.”</p>

    <p>Etki yaratmak için duraksadı. “Bu iyi niyetli enayilerin yoludur ve sonu kötü biter. Aranızdaki bu şey bahsi edilemeyecek kadar ürkektir. Bu öyle küçük bir kıvılcımdır ki en dikkatli nefes bile onu söndürebilir.”</p>

    <p>Baş İsimci kafasını sağa sola salladı. “Ne kadar zeki olursanız olun, sözcükleri ne kadar iyi kullanırsanız kullanın kaybetmeye mahkûmsunuzdur. Çünkü ağızlarınız aynı dili konuşsa bile kalpleriniz konuşmaz.” Bana dikkatle baktı. “İşte bu bir tercüme meselesidir.”</p>

    <p>Elodin bu sefer de iki parmağını birden kaldırdı. “İkinci yol daha dikkatlidir. Önemsiz şeylerden konuşursunuz. Havadan sudan. İkinizin de bildiği bir tiyatro oyunundan. Birlikte vakit geçirirsiniz. El ele tutuşursunuz. Öyle yaparak birbirinizin sözcüklerinin altında yatan gizli anlamları öğrenirsiniz. O sayede de zamanı gelince birbirinizin dilini konuşabilirsiniz ve iki taraf da söylenenleri anlayabilir.”</p>

    <p>Elodin eliyle benden tarafı gösterdi. “Tabii bir de üçüncü yol var. Kvothe’nin yolu.” Ağır adımlarla yanıma geldi ve Fela’yı karşısına alarak benimle omuz omuza durdu. “Aranızda bir şey seziyorsun. Harika ve hassas bir şey.”</p>

    <p>Romantik ve dertli bir sesle iç geçirdi. “Ve her şeyde katiyet aradığın için meseleyi zorlamaya karar veriyorsun. Yani en kısa yolu seçiyorsun. Sana göre en iyi olanını.” Elodin ellerini Fela’ya doğru uzattı ve bir şeyleri tutmaya çalışır gibi parmaklarını hızla açıp kapadı. “Bu yüzden uzanıp bu genç kadının göğüslerini avuçluyorsun.”</p>

    <p>Fela ve ben hariç herkesten şaşkın kahkahalar yükseldi. Kaşlarımı çattım. Kollarını göğsünde kavuşturan Fela’nın yanaklarındaki kızarıklık boynundan aşağı inip gömleğinin kapattığı yerden sonra bile devam etti.</p>

    <p>Elodin ona sırtını dönüp gözümün içine baktı.</p>

    <p>“Re’lar Kvothe,” dedi ciddiyetle. “Uyuyan zihnini dünyanın fısıldadığı gizli dile uyandırmaya çalışıyorum. Seni anlaman için ayartmaya çalışıyorum. Seni <em>eğitmeye</em> çalışıyorum.” Yüzü neredeyse benimkine değene dek öne doğru eğildi. “Memelerimi avuçlamayı bırak.”</p>

    <p class="paragraf">Elodin’in sınıfından çıkarken kafam bozuktu.</p>

    <p>Yine de açık konuşmak gerekirse son birkaç gündür kafam hep bozuğun farklı evrelerini yaşıyordu. Bu durumu dostlarımdan gizlemeye çalışsam da sırtımdaki onca ağırlığın altında ezilmeye başlıyordum.</p>

    <p>Bardağı taşıran son damla lavtamı kaybetmek olmuştu. Başka her şeye katlanabilirdim –göğsümdeki yakıcı acıya, dizlerimdeki daimi ağrıya, uykusuzluğa, Alarımı yanlış bir zamanda bozup ansızın kan kusmaya başlayacağıma yönelik sonu gelmez korkuya.</p>

    <p>O güne kadar her şeyle başa çıkabilmiştim –ümitsiz fukaralığımla, Elodin’in dersinden duyduğum hüsranla. Hatta Devi’nin hiddet dolu bir yürek, kanımdan üç damla ve fırtınalı bir okyanus gibi bir Alar’la nehrin karşısında beklediğini bilmekten doğan en yeni endişemle.</p>

    <p>Ama lavtamı kaybetmek fazla gelmişti. Mesele sadece Anker’ın yerinde bedavaya kalmak ve karnımı doyurmak için ona ihtiyaç duymam değildi. Üniversite’den ayrılmak zorunda kalırsam geçimimi sağlayabilmemin yegâne yolunun o olması da.</p>

    <p>Hayır. Mesele başka her şeye ancak müziğim sayesinde katlanabiliyor olmamdı. Müziğim dağılmamı önleyen bir tutkal gibiydi. Onu kaybedeli sadece iki gün olmuştu ve daha şimdiden parçalara ayrılıyordum.</p>

    <p>Elodin’in dersinden sonra Balıkhane’de bir masanın üzerine eğilerek saatler geçirme fikrini kaldıramadım. Bunu düşünmek bile ellerimi sızlatıyordu ve uykusuzluktan gözlerim mucuk mucuk olmuştu.</p>

    <p>O yüzden erken bir öğle yemeği yemek için Anker’ın Yeri’ne yollandım. Herhalde her zamankinden daha acınası bir halim vardı ki Anker çorbanın yanında iki dilim domuz salamı ve bir de bira getirdi.</p>

    <p>“Kusuruma bakmazsan akşamki randevunun nasıl geçtiğini sorabilir miyim?” dedi Anker, bara yaslanarak.</p>

    <p>Başımı kaldırıp ona baktım. “Affedersin?”</p>

    <p>“Senin şu genç hatunla yediğin yemeği diyorum,” dedi. “Üstüme vazife olmayan işlere karışmak istemem, ama notun kime geldiğini bilmem için onu okumam gerekiyordu.”</p>

    <p>Anker’ı en ifadesiz bakışımla süzdüm.</p>

    <p>O da bana şaşkın bir bakış attı, ardından kaşlarını çattı. “Yoksa Laurel sana notunu vermedi mi?”</p>

    <p>Başımı iki yana sallayınca Anker sert bir küfür etti. “Yemin ederim bazı günler o kızın iki kulağının arası cereyan yapıyor.” Barın arkasında eşelenmeye başladı. “Habercinin biri evvelsi gün sana bir not bıraktı. Laurel’a buraya geldiğin zaman onu sana vermesini söylemiştim. İşte.” Nemli ve perişan görünümlü bir kâğıt parçasını tutup bana uzattı.</p>

    <p>Notta şöyle yazıyordu:</p>

    <blockquote class="metin_1">
      <p><em>Kvothe,</em></p>

      <p><em>Kasabaya geri döndüm ve bu akşam çekici bir beyefendiyle beraber yemek yemeyi çok isterim. Maalesef çevremde öyle biri yok. Acaba Kırık Çıta’da bana eşlik eder misin?</em></p>

      <p><em>Sevgilerimle,</em></p>

      <p><em>D.</em></p>
    </blockquote>

    <p>Bunu okuyunca moralim bir nebze düzeldi. Denna’dan nadiren mesaj gelirdi ve beni daha önce hiç akşam yemeğine davet etmemişti. Buluşmamızı kaçırdığıma kızsam da kasabaya dönmüş olduğunu ve beni görmek istediğini bilmek mutlu olmama yeter de artardı.</p>

    <p>Öğle yemeğimi alelacele yalayıp yuttum ve Imre’ye erkenden gidebilmek için Siaruca dersini ekmeye karar verdim. Denna’yı bir dönüyü aşkın zamandır görmüyordum ve düşünebildiğim kadarıyla onunla vakit geçirmek bana dertlerimi unutturabilecek tek şeydi.</p>

    <p>Nehre yaklaşırken şevkim biraz kırıldı: Yaptığım yürüyüş oldukça uzundu ve daha Taşköprü’yü bile aşmadan dizlerim ağrımaya başlamıştı. Güneş gözlerimi kamaştıracak kadar parlak olmasına rağmen erken kış rüzgârlarının soğuğunu kırabilecek kadar sıcak değildi. Yoldan kalkan toz gözlerime kaçıyor, boğazımı yakıyordu.</p>

    <p>Denna’yı genellikle kaldığı hanların hiçbirinde bulamadım. Muslukçu’da veya Fıçı ile Balya’da müzik dinlemiyordu. Deoch yahut Stanchion da onu görmemişti. Ben başka işlerle meşgulken kasabadan ayrıldığından endişelenmeye başlıyordum. Kasabaya aylarca uğramayabilirdi. Hatta bir daha asla geri gelmeyebilirdi.</p>

    <p>Derken bir köşeyi döndüm ve onu küçük bir parkta, bir ağacın altında otururken gördüm. Bir elinde bir mektup, diğerinde de yarısı yenmiş bir armut tutuyordu. Bu mevsimde armudu nereden bulmuştu ki?</p>

    <p>Parkın yarısını katetmişken ağlamakta olduğunu fark ettim. Ne yapacağımı bilmez bir halde olduğum yerde kalakaldım. Yardımına koşmak istesem de onu rahatsız edebileceğimden çekinmekteydim. Belki de en iyisi...</p>

    <p>“Kvothe!”</p>

    <p>Denna armudun geri kalanını attı, ayağa fırladı ve parkta bana doğru koşmaya başladı. Gülümsemesine karşın gözlerinin etrafı kızarıktı. Bir eliyle yanaklarını sildi.</p>

    <p>“İyi misin?” diye sordum.</p>

    <p>Gözleri yeni yaşlarla doldu, fakat onları akıtmadan evvel gözlerini yumdu ve başını hızla sağa sola salladı. “Hayır,” dedi. “Pek iyi değilim.”</p>

    <p>“Yardım edebileceğim bir şey var mı?” diye sordum.</p>

    <p>Denna gömleğinin koluyla gözlerini sildi. “Sadece burada bulunarak bile yeteri kadar yardım ediyorsun.” Mektubu küçük bir kare şeklinde katlayıp cebine tıkıştırdı. Sonra yeniden gülümsedi. Bu bir maske gibi takılan o zoraki tebessümlerden değildi. Gözyaşlarına rağmen insanın yüreğini ısıtan gerçek bir tebessümdü.</p>

    <p>Sonra başını yana yatırarak bana daha yakından baktı. Yüzünde endişeli bir ifade belirdi. “Peki ya sen?” diye sordu. “Bitkin bir halin var.”</p>

    <p>Zayıf bir tebessüm ettim. Benimki zorakiydi ve o da bunun farkındaydı. “Son zamanlarda zor günler geçiriyorum.”</p>

    <p>“Umarım kendini göründüğün kadar kötü hissetmiyorsundur,” dedi nazikçe. “Yeterince uyuyamıyor musun?”</p>

    <p>“Hayır,” diye itiraf ettim.</p>

    <p>Denna konuşmak için derin bir nefes aldı, fakat dudağını ısırdı. “Konuşmak ister misin?” diye sordu. “Faydam dokunur mu bilmiyorum ama...” Omuz silkerek ağırlığını bir ayağından ötekine aktardı. “Ben de pek iyi uyuyamıyorum. Nasıldır bilirim.”</p>

    <p>Yardım teklifi beni hazırlıksız yakaladı. Kendimi sanki... Kendimi nasıl hissettiğimi tam olarak tarif edemem. Bu, sözcüklere sığdırılabilecek bir his değildi.</p>

    <p>İçime dokunan şey yardım teklifi olmamıştı. Dostlarım günlerdir bana yardımcı olabilmek için canla başla çabalıyorlardı. Fakat Sim’in yardım etme hevesi bundan farklıydı. Onun yardımı ekmek kadar güvenilirdi. Fakat Denna’nın beni umursadığını bilmek... İşte bu soğuk bir kış gecesinde içilen bir yudum şarap gibiydi. Şarabın o tatlı mı tatlı sıcaklığını göğsümde duyumsayabiliyordum.</p>

    <p>Ona gülümsedim. Bu sefer gerçekten. İfadem yüzüme yabancı gelince ne zamandan beri farkında bile olmaksızın surat astığımı merak ettim. “Sadece burada olarak bile yeteri kadar yardım ediyorsun,” dedim dürüstçe. “Seni görmek moralimi düzeltmeye yetiyor.”</p>

    <p>Gözlerini yuvarladı. “Elbette. Kıpkırmızı suratım her derde devadır.”</p>

    <p>“Konuşacak fazla bir şey yok,” dedim. “Kötü talihim kötü kararlarıma dolandı ve ben de bedelini ödüyorum.”</p>

    <p>Denna ağlamaklı bir sesle kıkırdadı. “Ben öyle şeylerden <em>hiç</em> anlamam,” dedi, dudaklarını muzipçe büzerek. “En kötüsü de hatanın kendinde olduğunu bilmek, değil mi?”</p>

    <p>Dudaklarımın onunkileri taklit ettiğini hissettim. “Öyle,” dedim. “Doğrusunu söylemek gerekirse, beni oyalayacak bir dili halimden anlayan bir kulağa yeğlerim.”</p>

    <p>“İşte o bende var,” diyen Denna koluma girdi. “Geçmişte aynı şeyi senin bana kaç defa yaptığını ancak Tanrı bilir.”</p>

    <p>Adımlarımı onunkilere uydurdum. “Yaptım mı sahiden?”</p>

    <p>“Hem de kaç kere,” dedi. “Yanımda olduğunu unutmam kolay oluyor.” Kısa bir süreliğine yürümeyi bıraktı. Kol kola olduğumuz için ben de durmak zorunda kaldım. “Yanlış söyledim. Yanımda olduğunda unutmam kolay oluyor demek istedim.”</p>

    <p>“Neyi unutman?”</p>

    <p>“Her şeyi,” dedi ve bir an için sesi muzipliğini yitirdi. “Hayatımın bütün kötü kısımlarını. Kim olduğumu. Arada bir kendimden ayrı kalabilmek iyi geliyor. Sen bunu yapmama yardım ediyorsun. Uçsuz bucaksız, fırtınalı bir denizdeki güvenli limanımsın.”</p>

    <p>Kıkırdadım. “Öyle miyim?”</p>

    <p>“Öylesin,” dedi rahat bir tavırla. “Güneşli bir günde altı gölgeli söğüt ağacımsın.”</p>

    <p>“Sen de,” dedim, “uzaktaki bir odadan gelen tatlı bir müziksin.”</p>

    <p>“Bak bu güzeldi,” dedi Denna. “Yağmurlu bir akşamüstü beklenmedik bir pastasın.”</p>

    <p>“Kalbimdeki zehri emen bir merhemsin,” dedim.</p>

    <p>“Hımm.” Biraz kararsız gözüktü. “Ondan emin değilim. Zehir dolu bir kalp pek de hoş bir düşünce değil.”</p>

    <p>“Evet,” diye itiraf ettim. “Aklımdan geçerken bu kadar kötü gelmemişti.”</p>

    <p>“Benzetmeleri abartırsan işte böyle olur,” dedi ve duraksadı. “Notumu aldın mı?”</p>

    <p>“Bugün aldım,” dedim, pişmanlığımı sesime yansıtarak. “Daha bir iki saat önce.”</p>

    <p>“Ah,” dedi Denna. “Kötü olmuş. Güzel bir akşam yemeğini kaçırdın. Senin payını da yedim.”</p>

    <p>Söyleyecek bir şey bulmaya çalıştım, fakat Denna gülümseyerek başını sağa sola salladı. “Dalga geçiyorum. Aslında yemek bahaneydi. Sana gösterecek bir şeyim var, ama bulması zor birisin. Yarın Anker’ın Yeri’nde şarkı söylemeni beklemem gerekecek sanıyordum.”</p>

    <p>Ansızın göğsüme saplanan sızı o kadar güçlüydü ki Denna’nın varlığı bile onu bütünüyle bastıramadı. “Bugün karşılaşmamız iyi olmuş,” dedim. “Yarın şarkı söyleyebileceğimden emin değilim.”</p>

    <p>Başını biraz yan yatırarak beni süzdü. “Mahv geceleri hep söylersin. Seni bulmak zaten zor, bir de bunu değiştireyim deme.”</p>

    <p>“Bak şu konuşana,” dedim. “Seni aynı yerde iki defa yakalayabildiğim hiç olmadı.”</p>

    <p>“Tabii canım, <em>hep</em> de beni ararsın ya,” deyip geçti, sonra heyecanlı bir ifadeyle sırıttı. “Ama bunun konuyla ilgisi yok. Hadi gel. Seni yeteri kadar oyalayacak bir şey biliyorum.” Beni kolumdan çekiştirerek hızla yürümeye başladı.</p>

    <p>Coşkusu bulaşıcıydı ve Imre’nin dolambaçlı yollarında onu takip ederken elimde olmaksızın sırıtmaya başladım.</p>

    <p>Sonunda küçük bir vitrine geldik. Heyecandan neredeyse yerinde duramayacak gibi gözüken Denna önüme geçti. Ağladığına dair bütün emareler kaybolmuştu ve gözleri pırıl pırıldı. Serin ellerini yüzüme koydu. “Gözlerini kapa,” dedi. “Bu bir sürpriz!”</p>

    <p>Dediğini yaptım ve Denna elimden tutarak bana birkaç basamak çıkardı. Dükkânın içi loştu ve deri kokuyordu. Bir erkek sesinin konuştuğunu duydum. “Bu o mu?” Bunu hareket eden bazı şeylerin gürültüsü izledi.</p>

    <p>“Hazır mısın?” dedi Denna kulağıma. Tebessümünü sesinde duyabiliyordum. Nefesi ensemdeki tüyleri gıdıklıyordu.</p>

    <p>“Hiçbir fikrim yok,” dedim dürüstçe.</p>

    <p>Bastırdığı kahkahasının soluğu kulağıma vurdu. “Tamam. Aç gözlerini.”</p>

    <p>Gözlerimi açınca uzun bir ahşap tezgâhın arkasında bekleyen zayıf, yaşlıca bir adamla karşılaştım. Önünde açık bir kitap gibi duran içi boş bir lavta kutusu vardı. Denna bana bir hediye almıştı. Lavtam için bir kutu. Çalınan lavtam için.</p>

    <p>Bir adım yaklaştım. Boş kutu uzun ve ince olup pürüzsüz siyah deriyle kaplıydı. Hiç menteşesi yoktu. Kenarlarına yerleştirilmiş yedi adet parlak çelik toka sayesinde üst kısmı bir kutunun kapağı gibi kaldırılabiliyordu.</p>

    <p>İç kısmı yumuşacık kadifeydi. Dokunmak için uzanınca dolgunun sünger gibi gevşek fakat elastik olduğunu öğrendim. Kadife iç kaplama yaklaşık bir buçuk santim kalınlığındaydı ve koyu bordo renge boyanmıştı.</p>

    <p>Tezgâhın arkasındaki adam hafif bir tebessüm etti. “Bayanın ince bir zevki var,” dedi. “Ve ne istediğini çok iyi biliyor.”</p>

    <p>Adam kapağı kaldırdı. “Deri yağlandı ve cilalandı. Altında isfendan ağacından iki kat kaplama var.” Bir parmağını kutunun alt yarısında gezdirdi, sonra da kapağın kenarındaki uyumlu bir girintiyi işaret etti. “Hava sızdırmayacak biçimde kapanabiliyor. O yüzden sıcak, nemli bir odadan buz gibi bir geceye çıkarken endişelenmenize gerek yok.”</p>

    <p>Kutunun kenarlarındaki tokaları bir bir kapatmaya başladı. “Bayan pirince karşı çıktı. Bunlar som çelikten. Ve yerlerine oturtulduktan sonra kapak bir contayla birleşiyor. Kutuyu nehre hatırsanız bile içindeki kadife hiç ıslanmaz.” Omuz silkti. “Tabii su zamanla derinin içine işler. Ama insanın elinden ancak bu kadarı geliyor.”</p>

    <p>Adam kutuyu ters çevirdi ve parmak eklemlerini kullanarak yuvarlak tabana sertçe vurdu. “Hantal ve ağır olmasın diye isfendanı ince bıraktım ve Glantz çeliğinden şeritlerle destekledim.” Denna’nın sırıtarak beklediği yeri işaret etti. “Bayan Ramston çeliği istedi, ama ona Ramston’un güçlü olmasına rağmen kırılgan da olduğunu açıkladım. Glantz çeliği daha hafiftir ve şeklini korur.”</p>

    <p>Beni şöyle bir süzdü. “Genç beyefendi isterse teknenin üstüne çıkabilir. Yine de kutu ezilmeyecektir.” Ağzı hafifçe büzüldü ve bu sefer de ayaklarıma baktı. “Tabii öyle bir şey yapmamanız daha iyi olur.”</p>

    <p>Kutuyu yine üst kısmı yukarı bakacak şekilde çevirdi. “Bu belki de son yirmi yıl içerisinde ürettiğim en güzel enstrüman kutusu.” Onu tezgâhta bana doğru itti. “Memnun kalacağınızı umuyorum.”</p>

    <p>Nutkumun tutulduğu o ender anlardan birini yaşıyordum. Elimi uzatıp derinin üstünde gezdirdim. Sıcak ve düzgündü. Omuz askısının takılacağı çelik halkaya dokundum. Sevincinden adeta dans eden Denna’ya baktım.</p>

    <p>Denna hevesle bir adım yaklaştı. “En güzel tarafı da şu,” diyerek tokaları öyle kolaylıkla açtı ki bunu daha önce de yaptığını anladım. Kapağı kaldırıp bir parmağıyla kutunun içini dürttü. “Dolgusu her şekle uyum sağlamak için tasarlandı. Bu yüzden gelecekte nasıl bir lavtan olursa olsun içine tam oturacak.</p>

    <p>“Bir de şuna bak!” Sapın yerleşeceği kısımdaki kadifeye bastırıp parmaklarını çevirince bir kapak açıldı ve gizli bir bölüm ortaya çıktı. Denna yine sırıttı. “Bu da benim fikrimdi. Gizli bir cep gibi.”</p>

    <p>“Tanrı’nın bedeni aşkına Denna,” dedim. “Bu sana bir servete mal olmuştur.”</p>

    <p>“Eh, bilirsin işte,” dedi yapmacık bir tevazuyla. “Biraz birikmişim vardı.”</p>

    <p>Elimi kutunun içinde gezdirerek kadifeye dokundum. “Denna, ciddiyim. Bu kutu lavtam kadar değerli...” İçim burkulunca sözlerimi yanda bıraktım. Artık bir lavtam yoktu.</p>

    <p>“Kusuruma bakmazsanız bayım,” dedi tezgâhın arkasındaki adam, “lavtanız saf gümüşten yapılmış değilse bu kutu ondan çok daha değerlidir.”</p>

    <p>Kapağa tekrar dokunurken içimdeki sızının giderek arttığını hissettim. Söyleyecek tek kelime bile düşünemiyordum. Denna bana bu harikulade hediyeyi verdikten sonra lavtamı çaldırmış olduğumu ona nasıl açıklayacaktım?</p>

    <p>Denna heyecanla sırıttı. “Bakalım lavtan içine nasıl oturacak!”</p>

    <p>Eliyle işaret etti ve tezgâhın arkasındaki adam lavtamı çıkartıp kutuya koydu. Lavta içine cuk oturdu.</p>

    <p>Ağlamaya başladım.</p>

    <p class="paragraf">“Tanrım, çok utanıyorum,” deyip sümkürdüm.</p>

    <p>Denna nazikçe koluma dokundu. “O kadar üzgünüm ki,” diye üçüncü kez tekrarladı.</p>

    <p>Küçük dükkânın önündeki kaldırımda oturuyorduk. Denna’nın önünde gözyaşlarına boğulmam yeterince kötüydü. Bir de kendimi dükkân sahibinin karşısında toparlamaya mecbur kalmak istememiştim.</p>

    <p>“Tam oturacağından emin olmak istedim,” dedi Denna mustarip bir yüz ifadesiyle. “Sana o notu bırakmamın sebebi buydu. Akşam yemeğine geldiğinde sana sürpriz yapacaktım. Lavtanın kaybolduğunu bile bilmeyecektin.”</p>

    <p>“Önemli değil,” dedim.</p>

    <p>“Önemli olduğu belli,” dedi gözleri yaşlarla dolmaya başlayan Denna. “Sen ortalarda gözükmeyince ne yapacağımı bilemedim. Dün gece seni her yerde aradım. Kapını çaldım, ama cevap vermedin.” Gözlerini ayaklarına dikti. “Seni aradığım zaman asla bulamıyorum.”</p>

    <p>“Denna,” dedim, “her şey yolunda.”</p>

    <p>Bana bakmayı reddederek başını hışımla iki yana sallarken yaşlar yanaklarından süzülmeye başladı. “Hiç de öyle değil. Bilmem gerekirdi. Lavtanı kollarına aldığında onu bebeğinmiş gibi tutuyorsun. Senin lavtana baktığın gibi biri bana bakacak olsaydı...”</p>

    <p>Boğazı düğümlendi ve sertçe yutkunmasının takiben sözcükler yine birbiri ardına ağzından döküldü. “Onun hayatındaki en önemli şey olduğunu biliyordum. Zaten bu yüzden sana onu güvende tutacak bir şey vermek istedim. Ama böyle olacağını...” Yeniden yutkunarak yumruklarını sıktı. Vücudu öyle gergindi ki az kalsın titremeye başlayacaktı. “Tanrım, amma aptalım! Hiç düşünmüyorum. Bunu hep yapıyorum. Her şeyi mahvediyorum.”</p>

    <p>Saçları suratının etrafına döküldüğü için Denna’nın yüz ifadesini göremiyordum. “Benim neyim var böyle?” dedi alçak ve öfkeli bir sesle. “Niye bu kadar salağım? Niye bir kerecik olsun bir şeyi doğru düzgün yapamıyorum?”</p>

    <p>“Denna.” Nefes bile almamacasına konuştuğu için onu durdurmam gerekmişti. Elimi koluna koyunca biraz gerilerek sustu. “Denna, böyle olacağını bilmen mümkün değildi,” dedim. “Ne zamandır bir enstrüman çalıyorsun? Bir ay mı? Hayatın boyunca hiç enstrümanın oldu mu?”</p>

    <p>Başını iki yana sallarken saçları halen yüzünü gizlemekteydi. “Bir tek o lire sahiptim,” dedi usulca. “Ama sadece yangından önceki birkaç gün boyunca.” Nihayet başını kaldırdığı zaman suratında katıksız bir azap ifadesi vardı. Gözleri ve burnu kıpkırmızıydı. “Bu hep oluyor,” dedi. “Ne zaman iyi bir şey yapmaya kalksam yüzüme gözüme bulaştırıyorum.” Bana perişan bir bakış attı. “Bunun nasıl bir şey olduğunu bilemezsin.”</p>

    <p>Kahkaha attım. Tekrar gülebiliyor olmak harikaydı. Kahkaham karnımın derinliklerinden yükselip altın bir borazanın notaları gibi gırtlağımdan fırlamıştı. O kahkaha tek başına üç öğün sıcak yemeğe ve yirmi saatlik deliksiz bir uykuya bedeldi.</p>

    <p>“Bunun nasıl bir şey olduğunu çok iyi biliyorum,” dedim, dizlerimdeki morlukları ve sırtımdaki kısmen kapanmış yara izlerini hissederek. Yüzüğünü almak için uğraşırken işleri nasıl karman çorman ettiğimi ona söylemeyi düşündüm. Sonra Ambrose’un beni öldürmeye çalıştığını öğrenmenin moralini düzeltmeyeceğine karar verdim. “Denna, ben iyi başlayıp kötü sonuçlanan fikirlerin kralıyım.”</p>

    <p>Bunu duyunca minik bir tebessüm etti ve gömleğinin koluyla gözlerini sildi. “Demek ki ikimiz de gözü yaşlı budalanın tekiyiz, değil mi?”</p>

    <p>“Öyleyiz,” dedim.</p>

    <p>“Özür dilerim,” dedi tekrar, tebessümü kaybolurken. “Sadece senin için güzel bir şey yapmak istemiştim. Ama bu tür konularda hiç başarılı değilim.”</p>

    <p>Denna’nın elini iki elimle birden tutup öptüm. “Denna,” dedim tam bir içtenlikle, “bu hayatım boyunca birinin benim için yaptığı en güzel şeydi.”</p>

    <p>Kabaca homurdandı.</p>

    <p>“Doğru söylüyorum,” dedim. “Sen yol kenarında bulduğum parlak bir penisin. Sen tuzdan veya uzun bir gece yürüyüşünün sonundaki aydan daha değerlisin. Sen ağzımdaki tatlı şarap, genzimdeki şarkı, yüreğimdeki kahkahasın.”</p>

    <p>Denna’nın yanaklarının kızarmasını umursamadan devam ettim.</p>

    <p>“Sen benim gibi biri için fazla iyisin,” dedim. “Bedelini ödeyemeyeceğim bir lükssün. Yine de benimle gelmen için ısrar ediyorum. Sana bir yemek ısmarlayacağım ve adına Denna denilen o uçsuz bucaksız harikanın üzerinde saatlerce rapsodiler söyleyeceğim.”</p>

    <p>Ayağa kalktım ve onu da kaldırdım. “Sana müzikler çalacağım. Şarkılar söyleyeceğim. Bu akşamüstü dünyanın geri kalanı bize ilişemeyecek.” Başımı biraz yana eğerek cümlemi bir soru haline getirdim.</p>

    <p>Denna’nın dudak uçları yukarı kıvrıldı. “Kulağa çok hoş geliyor,” dedi. “Bir akşamüstü boyunca da olsa dünyadan uzak kalmayı çok isterim.”</p>

    <p class="paragraf">Saatler sonra Üniversite’ye doğru yürürken adımlarımda bir coşku vardı. Islık çaldım. Şarkı söyledim. Omzumdaki lavtam bir öpücük kadar yumuşaktı. Güneş sıcak ve huzur vericiydi. Rüzgâr ılık mı ılıktı.</p>

    <p>Şansım dönmeye başlıyordu.</p>
  </div>
</body>
</html>
