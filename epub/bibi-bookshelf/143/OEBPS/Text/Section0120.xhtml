<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Yüz On İkinci Bölüm</h1>

    <h2 class="baslik_2 sigil_not_in_toc">Çekiç</h2>

    <p>Üstü dümdüz iki taş banktan, bir avuç ağaçtan ve uzun otların arasındaki küçük bir patikadan ibaret minik bir parkta oturmaktaydım. Parkı bir uçtan diğerine bir dakikada katedebilirdiniz. Parkın iki tarafını kaplayan yamaçlar rüzgârı kesiyordu. Hiç rüzgâr olmadığını da sanmayın ha. Haert’te rüzgârın hiç dokunmadığı tek bir yer bile yok gibiydi.</p>

    <p>Vashet yaklaşırken dikkatimi çeken ilk şey, kılıcının belinden sarkmamasıydı. Bunun yerine kılıcı omzuna asmıştı: tıpkı benim lavtamı taşıdığım gibi. O güne dek gördüğüm en belirgin ve yoğun özgüvene sahipti. Sanki kasıla kasıla yürümesi gerektiğini biliyor ama buna zahmet etme gereği görmüyordu.</p>

    <p>Adem kadınlarından bekler olduğum aynı ortalama cüssenin yanı sıra soluk, krem rengi bir suratı ve gri gözleri vardı. Tempi’ninkinden bir ton daha açık renkli olan saçlarını atkuyruğu yapmıştı. Yaklaştığında burnunun bir zamanlar kırılmış olduğunu fark ettim. Yamuk durmasa da hafif eğik yapısı, diğer her yönden narin suratında yersiz duruyordu.</p>

    <p>Vashet bana beyaz dişlerini açığa çıkartan geniş, pembe bir tebessüm etti. “Eh,” dedi kusursuz bir Aturcayla. “Artık benimsin.”</p>

    <p>“Aturca konuşuyorsun,” diye aptalca bir laf ettim.</p>

    <p>“Çoğumuz konuşuruz,” dedi. Ağzının çevresinde ve gözlerinin kenarlarında birkaç kırışıklık bulunduğu için benden yaklaşık on yaş daha büyük olduğunu tahmin ettim. “Dili bilmezsen dünyada kendine bir yol çizmen kolay olmaz. İş yaparken zorlanırsın.”</p>

    <p>Kabalığımı geç fark ettim. <em>Resmiyet. Saygı.</em> “Senin Vashet olduğunu farz etsem yanılır mıyım?”</p>

    <p>Tebessümü dudak uçlarına geri döndü. El işaretlerime abartılı hareketlerle karşılık verdiği için dalga geçildiğim hissine kapıldım.</p>

    <p>“Öyleyim. Öğretmenin olacağım.”</p>

    <p>“Peki ya Shehyn? Burada asıl öğretmenin o olduğunu sanıyordum.”</p>

    <p>Bana bir kaşını kaldırarak bakan Vashet’in yüzündeki gösterişli ifade bir Adem’in suratı için oldukça şaşırtıcıydı. “Bu bir bakıma doğru. Ama daha pratik bir açıdan, Shehyn zamanını senin gibi biriyle harcamayacak kadar önemli biri.”</p>

    <p><em>Nezaket</em> işareti yaptım. “Tempi’den hoşnuttum,” dedim.</p>

    <p>“Seni hoşnut etmeyi amaçlasaydık bunun bir önemi olabilirdi,” dedi Vashet. “Gel gör ki Tempi bir öğretmenden ziyade yelkenli bir tekneye benziyor.”</p>

    <p>Bu söz beni biraz kızdırdı. “Onun dostum olduğunu biliyorsundur herhalde.”</p>

    <p>Vashet’in gözleri kısıldı. “Madem dostsun, belki kusurları gözünden kaçmıştır. Tempi yetenekli bir dövüşçü, ama daha fazlası değil. Dilini çat pat konuşabiliyor, çok az hayat tecrübesi var ve açık konuşmak gerekirse pek akıllı sayılmaz.”</p>

    <p>“Üzgünüm,” dedim. <em>Esef.</em> “Seni gocundurmak istemedim.”</p>

    <p>“İçten olmadığın sürece bana tevazu gösterme,” dedi gözlerini kısık tutmayı sürdürerek. “Yüzün bir maskeyken bile gözlerin ışıltılı pencereler gibi.”</p>

    <p>“Üzgünüm,” dedim samimiyetle. <em>Özür.</em> “İyi bir ilk izlenim bırakmayı ummuştum.”</p>

    <p>“Niye?” diye sordu.</p>

    <p>“Hakkımda iyi düşünmeni isterim.”</p>

    <p>“Ben de hakkında iyi düşünmek için bir sebebim olsun isterim.”</p>

    <p>Konuşmayı daha güvenli sulara çekme umuduyla farklı bir konuya yönelmeye karar verdim. “Tempi sana Çekiç dedi. Neden?”</p>

    <p>“Çünkü adım o. Vashet. Çekiç. Kil. Dönen Teker.” İsmini her biri farklı bir ritme sahip üç farklı şekilde telaffuz etmişti. “Ben şekillendiren ve keskinleştiren yahut yok edenim.”</p>

    <p>“Kil niye?”</p>

    <p>“Çünkü aynı zamanda öyleyim,” dedi Vashet. “Sadece bükülebilen biri öğretebilir.”</p>

    <p>O konuşurken içimdeki heyecanın arttığını hissedebiliyordum. “İtiraf etmeliyim ki,” dedim, “öğretmenimle aynı dili paylaşmak hoş olacak. Tempi’nin anlamayacağını, anlasa bile cevaplarından bir anlam çıkartamayacağımı bildiğim için ona soramadığım bin türlü soru var.”</p>

    <p>Vashet başını sallayarak banklardan birine oturdu. “İletişim kurmayı bilmek de öğretmen olmanın bir gereği,” dedi. “Şimdi git ve uzun bir tahta parçası bulup getir. Sonra derse başlayacağız.”</p>

    <p>Ağaçlara yollandım. İsteğinin törensel bir havası olduğu için, yerde bulduğum ilk eğri büğrü dal parçasını alıp götürmek istemiyordum. Sonunda bir söğüt ağacına rastladım ve kolumdan daha uzun, serçe parmağım kalınlığında esnek bir dal kopardım.</p>

    <p>Vashet’in oturduğu banka dönüp söğüt dalını ona verdim. Kılıcını omzundan çıkardı ve daim üzerindeki ufak tefek çıkıntıları onunla yontmaya başladı.</p>

    <p>“Sadece bükülebilen birinin öğretebileceğini söyledin,” dedim. “Ben de bunun uygun olacağını düşündüm.”</p>

    <p>“Bugünkü ders için yeterli,” derken söğüt dalının kabuğunu sıyırmayı bitirdi ve geriye incecik beyaz bir kamçıdan başka bir şey kalmadı. Kılıcını gömleğine sildi, kınına soktu ve ayağa kalktı.</p>

    <p>Vashet tek elinde tuttuğu söğüt dalını ileri geri savurdu. Dal parçası havayı yararken <em>vop vop</em> diye ses çıkardı.</p>

    <p>Artık daha yakınında olduğum için tanıdık fedai kırmızıları giymesine rağmen kıyafetinin Tempi ve diğer pek çok kimseninkinin aksine vücuduna deri kayışlarla yapışık durmadığını fark ettim. Gömleği ve pantolonu kollarına, bacaklarına ve göğsüne kayışlar yerine kan kırmızı ipeklerle sıkıca bağlıydı.</p>

    <p>Göçlerimin içine baktı. “Şimdi sana vuracağım,” dedi ciddi ciddi. “Kıpırdama.”</p>

    <p>Yavaşça yürüyerek etrafımda bir daire çizerken söğüt kamçıyı savurmaya devam ediyordu. <em>Vop vop.</em> Arkama geçti ve onu görememek durumu daha da beter bir hale getirdi. <em>Vop vop.</em> Kamçıyı daha hızlı savurduğu zaman ses değişti. <em>Viiip viiip.</em> İrkilmedim.</p>

    <p>Etrafımda yine bir daire çizerek arkama geçti, sonra bana iki defa vurdu. Omuzlarımın hemen altına gelecek şekilde her kola birer defa. <em>Viiip viiip.</em> İlk başta sadece parmağıyla dokunmuş gibi olduysa da, hemen ardından kollarımda filizlenen acı yangın gibi yayıldı.</p>

    <p>Ben daha kendimi toparlayamadan sırtıma öyle bir vurdu ki darbeyi dişlerimde hissettim. Taze söğüt dalı esnek olduğu için kırılmadı.</p>

    <p>Bağırmamamın tek sebebi, beni iki nefes arasında yakalamış olmasıydı. Yine de soluğum kesildi. Havayı içime öyle hızlı çektim ki boğulur gibi olarak öksürmeye başladım. Sırtım ateşe verilmişçesine yanıyordu.</p>

    <p>Vashet tekrar önüme geçip bana aynı ciddi bakışı attı. “İşte dersin,” dedi açıklayıcı bir üslupla. “Hakkında iyi düşünmüyorum. Sen bir barbarsın. Akılsızsın. Burada istenmiyorsun. Buraya ait değilsin. Sırlarımızın hırsızısın. Varlığın bu okul için bir utanç ve zorluk kaynağı.”</p>

    <p>Söğüt kamçının ucunu bir müddet inceledi, ardından gözlerini yine bana çevirdi. “Öğle yemeğinden bir saat sonra burada tekrar buluşacağız. Başka bir çubuk seçeceksin ve sana bu dersi tekrar öğretmeye çalışacağım.” Bana imalı bir bakış attı. “Getirdiğin çubuk beni memnun etmezse bizzat başka bir çubuk seçeceğim.</p>

    <p>“Aynı şeyi akşam yemeğinden sonra bir kez daha yapacağız. Ertesi gün bir kez daha. Sana öğretmem gereken tek ders bu. Onu öğrendiğin zaman Haert’ten gideceksin ve bir daha geri gelmeyeceksin.” Soğuk bir ifadeyle baktı bana. “Anladın mı?”</p>

    <p>“İyi de-” Elinin bir hareketiyle kamçının ucu yanağıma çarptı. Bu sefer bağıracak kadar nefesim vardı ve yüksek, şaşkın bir çığlık attım.</p>

    <p>Vashet bana baktı. Basit bir göz temasının bu kadar korkutucu olabileceğini hiç sanmazdım, fakat soluk gri gözleri buz kadar sertti. “‘PekiTeki Vashet. Anladım,’ de.”</p>

    <p>Ona dik dik baktım. “Peki Vashet. Anladım.” Konuşurken üst dudağımın sağ tarafı kocaman ve biçimsiz gibi geliyordu.</p>

    <p>Bir şeye karar vermeye çalışırcasına yüzüme doğru uzandı, sonra omuz silkip dal parçasını bir kenara fırlattı.</p>

    <p>Tekrar konuşmaya ancak o zaman cesaret edebildim. “Gidersem Tempi’ye ne olacak?”</p>

    <p>“<em>Gittiğin</em> zaman,” dedi ilk sözcüğe vurgu yaparak, “Tempi’nin seni eğitmekle hata yaptığından emin olmayanlar bundan emin olacaklar. Seni buraya getirmekle de ikinci bir hata yaptığını anlayacaklar.”</p>

    <p>“Peki eğer...” Duraksayıp baştan aldım. “O durumda Tempi’ye ne olacak?”</p>

    <p>Omuz silkip arkasına döndü. “O kararı verecek kişi ben değilim,” dedi ve çekip gitti.</p>

    <p>Yanağıma ve dudağıma, sonra da elime dokundum. Kan akmamıştı, fakat cildimin herkesin görebileceği bir damga gibi kıpkırmızı şişmeye başladığını hissedebiliyordum.</p>

    <p class="paragraf">Başka ne yapmam gerektiğini bilmeksizin öğle yemeği için okula döndüm. Yemek salonuna varınca etrafıma bakındım, fakat oradaki kan kırmızı fedailerin arasında Tempi’yi göremedim. Bundan memnundum. Cana yakın birinin ahbaplığını özlememe karşın işlerin ne kadar kötü gittiğini öğrenmesi düşüncesine tahammül edemiyordum. Başıma gelenleri ona söylememe bile gerek yoktu. Suratımdaki iz bunu salondaki herkese zaten söylüyordu.</p>

    <p>Sıraya girip tabağımı doldururken yüzümü ifadesiz tutarak gözlerimi yere diktim. Sonra kimseyi komşuluğuma zorlamamak için masanın boş bir kısmını seçtim.</p>

    <p>Hayatımın büyük bölümünü yalnız geçirmiştim, fakat kendimi nadiren o anki kadar yalnız hissetmiştim. Yedi yüz kilometre dahilinde tanıdığım tek kişi vardı ve ona benden uzak durması emredilmişti. Bulunduğum yerin kültürüne yabancıydım, dilini kısmen biliyordum ve gerek sırtımdaki, gerekse yüzümdeki yanına hissi burada ne denli istenmediğimi bana hiç unutturmuyordu.</p>

    <p>Yine de yiyecekler güzeldi: kızarmış piliç, çıtır çıtır sırım fasulye ve bir kap pekmezli muhallebi. Yemek Üniversite’deyken paramın yettiğinden daha iyi, Maer’in sarayında yediklerimdense daha sıcaktı. Aslında pek aç değildim, fakat hayatım boyunca öyle çok aç kalmıştım ki, kolay bir öğünü reddetmeye içim elvermezdi.</p>

    <p>Görüş alanıma bir gölge girince, birinin masanın karşısına oturduğunu anladım. Moralim bir nebze düzeldi. En azından bir kişi barbarı ziyaret edecek kadar cesurdu. En azından bir kişi beni teselli edecek kadar iyi yürekli veya hiç değilse gelip konuşacak kadar meraklıydı.</p>

    <p>Başımı kaldırınca Carceret’in ince, yara izli suratını gördüm. Geniş tahta tabağını önüne bıraktı.</p>

    <p>“Kasabamızı nasıl buldun?” diye usulca sordu. Sol eli masanın üzerinde duruyordu. Oturduğumuz için el hareketleri daha farklıydı. Yine de <em>merak</em> ve <em>nezaket</em> anlamına gelenleri tanıdım. İzleyenler hoşça sohbet ettiğimizi zannedebilirlerdi. “Yeni öğretmenini beğendin mi? O da benim gibi düşünüyor. Buraya ait olmadığını.”</p>

    <p>Başımı kaldırmadan bir lokma tavuk daha çiğneyip mekanik bir hareketle yuttum.</p>

    <p><em>Endişe.</em> “Çığlık attığını duydum,” diye devam etti. Artık karşısındaki bir çocukmuşçasına tane tane konuşuyordu. Öyle yaparak bana hakaret mi ediyor, yoksa kendisini anladığımdan emin olmak mı istiyor bilemedim. “Minik bir kuş gibiydin.”</p>

    <p>Sıcak keçi sütünden bir yudum içip ağzımı sildim. Kolum hareket edince üzerimdeki gömlek gerildi ve sırtımdaki şişlik aynı anda yüz eşek arısı şokmuşçasına sızladı.</p>

    <p>“Attığın aşk çığlığı mıydı?” diye sordu Carceret, bilmediğim bir el işareti yaparak. “Vashet sana sarıldı mı? Yanağındaki izi dili mi bıraktı?”</p>

    <p>Biraz muhallebi yedim. Hatırladığım kadar tatlı değildi.</p>

    <p>Carceret de kendi muhallebisinden yedi. “Herkes ne zaman gideceğine dair bahse giriyor,” diye devam etti. Alçak ve yavaş çıkan sesi yalnızca benim kulaklarıma hitap ediyordu. “İki gün dayanamayacağına iki talent koydum. Umduğum gibi gece gidersen gümüş kazanacağım. Yanılırsam ve kalırsan da morlukların ve çığlıklarınla kazanmış olacağım.” <em>Rica.</em> “Kal.”</p>

    <p>Başımı kaldırıp ona baktım. “Köpeğin havladığı gibi konuşuyorsun,” dedim. “Sonu ve anlamı olmadan.”</p>

    <p>Kibar davranacak kadar usulca konuşmama rağmen sesim yakınımızdaki herkesin kulağına ulaşacak kadar yüksekti. Hafif bir sesi herkese herkese duyurmayı iyi bilirim. Sahne fısıltısını biz Ruhlar icat ettik.</p>

    <p>Carceret’in yüzünün kızardığını, kaşındaki ve çenesindeki soluk yara izlerinin belirginleştiğini gördüm.</p>

    <p>Başımı eğip yemeyi sürdürürken sakin bir tasasızlık tablosu çiziyordum. Farklı kültürden birine hakaret etmek incelik isteyen bir iştir. Fakat kelimelerimi dikkatle seçerek Tempi’den duyduğum şeylere dayandırmıştım. Carceret herhangi bir karşılık verecek olsaydı sözlerimi daha da haklı çıkardığıyla kalırdı.</p>

    <p>Hiddetinin dalga dalga yayıldığını hayal ederek yemeğimin geri kalanını yavaşça ve sistematik bir şekilde bitirdim. Küçük de olsa bir muharebeyi kazanmıştım. Bu elbette boş bir zaferdi, ama bazen elinizdekiyle yetinmeniz gerekir.</p>

    <p class="paragraf">Vashet küçük parka döndüğü zaman ben taş banklardan birine oturmuş onu bekliyordum.</p>

    <p>Önümde durup sert bir sesle iç geçirdi. “Harika. Bakıyorum da yavaş öğreniyorsun,” dedi mükemmel Aturcasıyla. “Öyleyse git çubuğunu getir. Bakalım dersi bu sefer daha iyi anlatabilecek miyim?”</p>

    <p>“Çubuğumu çoktan buldum,” dedim. Elimi bankın arkasına attım ve okuldan ödünç aldığım tahta talim kılıcını çıkardım.</p>

    <p>Eski, yağlı kılıcın kabzasını tutan sayısız el onu dümdüz etmişti. Tahta bir demir külçesi kadar sert ve ağırdı. Vashet onu kullanarak sırtıma söğüt dalıyla vurduğu kadar sert vurursa kemiklerim kırılırdı. Suratıma vurması halinde çenem parçalanırdı.</p>

    <p>Talim kılıcını yanıma koydum. Taşa değince takırdamadı. O kadar sertti ki çan gibi çınladı.</p>

    <p>Kılıcı bıraktıktan sonra gömleğimi başımın üstünden çekip çıkardım. Sırtımdaki alev alev yanan şişliğe sürtünürken dişlerimi sıktım.</p>

    <p>“Genç ve körpe bedenini sunarak aklımı çelmeyi mi umuyorsun?” diye sordu Vashet. “Hoşsun, ama o kadar da değil.”</p>

    <p>Gömleğimi de dikkatle banka koydum. “Sana bir şey göstermemin iyi olacağını düşündüm.” Sırtımı görebilsin diye arkamı döndüm.</p>

    <p>“Kırbaçlanmışsın,” dedi. “Şaşırdığımı söyleyemem. Hırsız olduğunu zaten biliyordum.”</p>

    <p>“Bunlar hırsızlıktan değil,” dedim. “Bunlar Üniversite’den. Suçlandım ve kırbaç cezasına çarptırıldım. Böyle bir şey gerçekleştiğinde çoğu öğrenci başka bir yerde eğitim görmek üzere orayı terk eder. Bense kalmaya karar verdim. Ne de olsa sadece üç kırbaç yiyecektim.”</p>

    <p>Arkam dönük olarak bekledim. Vashet’in yemi yutması uzun sürmedi. “Burada üç kırbacın sebep olacağından daha fazla iz var.”</p>

    <p>“Ondan bir süre sonra,” dedim, “yine suçlandım. Bu sefer altı kırbaç yedim. Yine de kaldım.” Dönüp Vashet’e baktım. “Kaldım çünkü öğrenmek istediğimi öğrenebileceğim başka bir yer yoktu. Kırbaçlanmak beni amacımdan uzak tutamazdı.”</p>

    <p>Ağır tahta kılıcı banktan aldım. “Bunu bilmenin hakkın olduğunu düşündüm. Beni acıyla tehdit edersen korkup kaçmam. Bana duyduğu güvenden sonra Tempi’yi terk etmeyeceğim. Öğrenmek istediğim şeyler var ve onları sadece burada öğrenebilirim.”</p>

    <p>Ağır, koyu renkli tahta parçasını ona verdim. “Gitmemi istiyorsan şişliklerden daha kötüsünü yapmalısın.”</p>

    <p>Geri çekildim. Ellerimi indirip gözlerimi kapadım.</p>
  </div>
</body>
</html>
