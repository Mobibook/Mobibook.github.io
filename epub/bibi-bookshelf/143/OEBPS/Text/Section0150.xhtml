<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Yüz Kırk İkinci Bölüm</h1>

    <h2 class="baslik_2 sigil_not_in_toc">Ev</h2>

    <p>Sonunda Tarbean rıhtımına yanaştık. Denizciler Anilin’e doğru nehirden yukarı gidecek bir mavnada ucuz bir yer bulmama yardım ettiler. İki gün sonra Imre’ye vardım ve şafağın ilk mavi ışıkları gökyüzünü renklendirirken Üniversite’ye yürüdüm.</p>

    <p>Hayatım boyunca hiç evim olmamıştı. Küçük bir çocukken kumpanyamla beraber durmaksızın seyahat ederek yollarda büyümüştüm. Ev benim için bir yer değil, insanlar ve arabalardı. Daha sonra Tarbean’da üç çatının bir araya geldiği ve beni yağmurdan koruduğu gizli bir sığınağım olmuştu. Orada uyumama ve az sayıdaki değerli eşyamı saklamama rağmen hiç de eve benzer bir tarafı yoktu.</p>

    <p>Bu yüzden bir yolculuk sonunda eve dönüş hissini hiç yaşayamamıştım. O gün taşları ayaklarıma tanıdık gelen köprüyü kullanarak Omethi’yi aşarken o hisse hayatım boyunca ilk defa kapıldım. Köprünün kemerinin en yüksek noktasına vardığım sırada Arşiv’in gri suretini ilerideki ağaçların üzerinden görebiliyordum.</p>

    <p>Üniversite’nin sokakları huzur vericiydi. Bir yılın dörtte üçü kadar zamanı uzaklarda geçirmiştim. Bu süre bazı açılardan çok daha uzun geliyordu, fakat bir yandan da etrafımdaki her şey o denli tanıdıktı ki sanki hiç zaman geçmemişti.</p>

    <p>Anker’ın Yeri’ne vardığımda vakit hâlâ erken olup ön kapı kilitliydi. Bir an için pencereme kadar tırmanmayı düşündüm, sonra lavta kutuma ve seyahat heybeme ilaveten Durgu’yu da taşıdığım için bundan vazgeçtim.</p>

    <p>Onun yerine Koğuş’a gidip Simmon’un kapısını çaldım. Vakit erkendi ve onu uyandıracağımı biliyordum, fakat tanıdık bir çehre görmeye hasrettim. Bir dakika bekleyip hiçbir şey duymadıktan sonra kapıyı bu sefer daha sert çaldım ve en neşeli tebessümümü takındım.</p>

    <p>Sim saçları karmakarışık, gözleri az uyumaktan kızarık bir halde kapıyı açtı. Mayışmış bir bakış attı, sonra üzerime atlayıp bana tüm gücüyle sarıldı.</p>

    <p>“Tanrı’nın kararmış bedeni aşkına,” dedi, daha önce ondan hiç duymadığım kadar ağır bir dille. “Kvothe, yaşıyorsun.”</p>

    <p class="paragraf">Sim biraz ağladı, bana bir süre bağırdı, ardından gülüşüp meseleyi çözdük. Anlaşılan Threpe yolculuğumu düşündüğümden daha dikkatli takip etmişti. Buna bağlı olarak da gemim kaybolduğu zaman en kötüsünü düşünmüştü.</p>

    <p>Bir mektup her şeyi açıklığa kavuşturabilirdi, fakat mektup göndermek aklımın ucunda bile geçmemişti. Eve yazmanın düşüncesi bana büsbütün yabancıydı.</p>

    <p>“Geminin tüm mürettebatının öldüğü bildirilmiş,” dedi Sim. “Dedikodular Eolian’a da yayılmış. Bil bakalım haberi kimden duydum?”</p>

    <p>“Stanchion’dan mı?” diye sordum, onun felaket bir dedikoducu olduğunu bilerek.</p>

    <p>Sim başını ciddiyetle iki yana salladı. “Ambrose’tan.”</p>

    <p>“Aman ne güzel,” diye alaycı bir gözlemde bulundum.</p>

    <p>“Bu haber kimden gelirse gelsin fena koyardı,” dedi Sim. “Ama ondan gelmesi daha da kötü oldu. Gemini her nasılsa onun batırdığını bile düşündüm.” Soluk bir tebessüm etti. “Haberi bana vermeden önce kayıtların başlamasını bekledi. Herhalde mülakatımı yüzüme gözüme bulaştırdığımı ve fazladan bir dönemi daha E’lir olarak geçirdiğimi söylememe gerek yoktur.”</p>

    <p>“Fazladan mı?” dedim. “Re’lar mı oldun?”</p>

    <p>Sırıttı. “Daha dün. Beni uyandırdığında dün geceki kutlama sebebiyle akşamdan kalmaydım.”</p>

    <p>“Wil nasıl?” diye sordum. “O da üzüldü mü?”</p>

    <p>“Her zamanki gibi bozuntuya vermedi,” dedi Sim. “Ama evet, o da çok üzüldü.” Yüzünü ekşitti. “Ambrose ona Arşiv’de zorluk çıkarıp duruyordu. Sonunda Wil’in canına tak etti ve bir dönemliğine eve gitti. Bugün geri gelmesi lazım.”</p>

    <p>“Diğerleri nasıllar?” diye sordum.</p>

    <p>Ansızın aklına bir şey gelmiş gibi gözüktü. Hızla ayağa kalktı. “Ah Tanrım, Fela!” Sonra dizleri boşalmış gibi küt diye oturdu. “Tanrım, Fela,” dedi tamamen farklı bir ses tonuyla.</p>

    <p>“Ne?” diye sordum. “Ona bir şey mi oldu?”</p>

    <p>“Haber ona da ağır geldi.” Titrek bir tebessüm etti. “Senden epey hoşlandığı anlaşıldı.”</p>

    <p>“Fela benden hoşlanıyor muymuş?” dedim aptal aptal.</p>

    <p>“Hatırlamıyor musun? Wil’le ben bunu çok önceden söylemiştik ya?”</p>

    <p>Aradan yıllar geçmiş gibiydi. “Hatırlıyorum.”</p>

    <p>Sim’in huzursuz bir hali vardı. “Şey, bak, sen gittikten sonra onunla bolca vakit geçirir olduk. Ve...” Anlaşılmaz bir el hareketi yaparken yüzünde mahcup bir sırıtış belirdi.</p>

    <p>Neler döndüğünü anladım. “Sen ve Fela ha? Sim, bu harika bir şey!” Suratıma bir sırıtışın yayıldığını hissettim, sonra dostumun yüzündeki ifadeyi gördüm. “Ah.” Sırıtışım kayboldu. “Sim, aranıza girecek değilim.”</p>

    <p>“Girmeyeceğini biliyorum.” Solgun tebessümünü tekrarladı. “Sana güveniyorum.”</p>

    <p>Gözlerimi ovuşturdum. “Bu acayip bir eve dönüş oldu. Daha mülakata bile girmedim.”</p>

    <p>“Bugün son gün,” diye belirtti Sim.</p>

    <p>“Farkındayım,” deyip ayağa kalktım. “Ama önce halletmem gereken bir iş var.”</p>

    <p class="paragraf">Heybemi Simmon’un odasında bıraktım ve İdare’nin bodrumundaki saymana uğradım. Riem saçları dökülen suratsız bir adamdı ve hocalar okuldaki ilk dönemimde benim için eksi bir harç ücreti belirlediklerinden beri benden hoşlanmıyordu. Kasasından para çıkmasına alışkın değildi ve o tecrübe bam teline dokunmuştu.</p>

    <p>Ona Alveron’dan aldığım açık kredi mektubunu gösterdim. Dediğim gibi Maer’in bizzat attığı imzasıyla, balmumu mühürleriyle, birinci kalite parşömeniyle, dört dörtlük el yazısıyla etkileyici bir belgeydi.</p>

    <p>Harcım için gereken bedel her ne olursa olsun tamamının Maer’in hazinesinden tahsil edilebileceğini gösteren kısma saymanın dikkatini özellikle çektim.</p>

    <p>Sayman belgeyi gözden geçirdi ve bu iddiamı doğruladı.</p>

    <p>Harç ücretimin hep düşük çıkmasının çok yazık olduğunu sesli düşündüm. Şimdiye dek on talenti hiç geçmemişti. Tabii bu da Üniversite için kaçırılmış bir fırsat demekti. Ne de olsa Maer, Vintas kralından bile zengindi. Üstelik <em>ne kadar olursa olsun</em> harç ücretini ödeyecekti...</p>

    <p>Riem kurnaz bir adamdı ve neyi ima ettiğimi hemen anladı. Kısa bir pazarlığın ardından el sıkıştık ve onu ilk kez gülümserken gördüm.</p>

    <p>İki lokma öğle yemeği yedim, sonra da mülakat taşı bulunmayan öğrencilerin bekledikleri kuyruğa girdim. Bunların çoğu yeni öğrenciler olmakla birlikte birkaçı tıpkı benim gibi eğitimine devam edenlerdi. Kuyruk uzundu ve herkes bir dereceye kadar gözle görülür ölçüde tedirgindi. Ben vakit geçirmek için ıslık çaldım ve bir seyyar satıcıdan kıymalı börek ile bir kupa sıcak elma şırası satın aldım.</p>

    <p>Hocaların masasının önündeki ışık havuzuna adım attığımda biraz hareketlenemeye sebep oldum. Ölüm haberimi onlar da almışlar ve beni canlı olarak görmekten şaşırmışlardı. Yine de çoğu bu durumdan hoşnuttu. Kilvin yakın zamanda atölyede hazır bulunmamı talep ederken Mandrag, Dal ve Arwyl hangi dersleri alacağım konusunda aralarında tartıştılar. Bana el sallamakla yetinen Elodin, mucizevi dirilişimden etkilenmemiş görünen tek hocaydı.</p>

    <p>Bir dakikalık sevimli bir kargaşanın ardından Şansölye durumu kontrol altına aldı ve mülakatımı başlattı. Dal’ın ve Kilvin’in sorularını kolayca yanıtladım. Fakat Brandeur’un aritmetik hesabında bocaladım ve Mandrag’ın süblimleşme hakkındaki sorusunun cevabını bilmediğimi itiraf etmek zorunda kaldım.</p>

    <p>Elodin omuz silkerek ve ağzını bir karış açıp esneyerek bana soru sorma fırsatını tepti. Lorren ise Mender dalaletleri hakkında şaşırtıcı ölçüde kolay bir, soru sordu ve ona hızlı olduğu kadar zekice bir cevap vermeyi becerdim. Arwyl’in lasilyum hakkında sorusunu yanıtlamadan evvel epeyce düşünmem gerekti.</p>

    <p>Geriye bir tek hocaların huzuruna çıktığımdan beri kaşlarını hışımla çatan Hemme kalmıştı. Gösterdiğim vasat performans ve verdiğim yavaş cevaplar bu ana kadar dudaklarına kibirli bir tebessüm oturtmuştu. Ne zaman yanlış bir cevap versem gözleri parlamıştı.</p>

    <p>“Vay vay vay,” dedi, önündeki kâğıt tomarını karıştırarak. “Seninle bir daha uğraşmamıza gerek kalmadığını sanıyordum.” Bana samimiyetsiz bir tebessüm etti. “Öldüğünü duymuştum.”</p>

    <p>“Ben de sizin kırmızı bağcıklı bir korse olduğunuzu duydum,” dedim istifimi bozmadan. “Ama kulaktan kulağa yayılan her saçma sapan dedikoduya inanacak değilim.”</p>

    <p>Bunun ardından bazı bağrışmalar yükseldi. Derhal ‘Bir Hocaya Karşı Uygunsuz Hitap’ ile suçlandım ve de bir özür mektubu yazma ve tek bir gümüş talent ödeme cezalarına çarptırıldım. Bu paraya değdi.</p>

    <p>Yine de çirkin bir davranıştı ve bunu sergilediğim vasat performansın hemen ardından yaptığım için zamanlamam kötüydü. Sonuç olarak harç ücretim yirmi dört talent olarak belirlendi. Çok utandığımı söylememe herhalde gerek yoktur.</p>

    <p>Mülakatın ardından saymanın bürosuna geri döndüm. Alveron’un kredi mektubunu Riem’e resmi olarak sundum ve önceden anlaştığımız payımı gayriresmi olarak aldım. Bu pay on talentin üzerindeki her şeyin yarısıydı. Yedi talentimi keseme koyarken daha önce bir öğrenci saygısızlık ve görgüsüzlük yapıp da bu kadar para kazanabilmiş midir diye düşünüyordum.</p>

    <p>Anker’ın Yeri’ne gittiğimde hiç kimsenin han sahibini ölümümden haberdar etmemiş olduğunu sevinerek öğrendim. Odamın anahtarı Centhe Denizi’nin dibinde bir yerde olmasına rağmen Anker’da yedeği vardı. Yukarı çıkınca eğimli tavanın ve dar karyolanın tanıdık görüntüsünü karşısında gevşediğimi hissettim. Her şey ince bir toz tabakasıyla kaplıydı.</p>

    <p>Alveron’un sarayından sonra eğimli tavanıyla ve dar karyolasıyla minik odamın bana çok küçük geldiğini zannedebilirsiniz. Fakat durum bunun tam tersiydi. Heybemi boşaltarak ve köşelerdeki örümcek ağlarını bozarak kendimi meşgul ettim.</p>

    <p>Bir saatin sonunda yatağımın ayakucundaki sandığın kilidini maymuncukla açmayı becerdim ve oraya kaldırdığım eşyalarımı çıkardım. Parçalara ayrılmış haldeki harmoni saatimi bulunca onunla boş boş oyalandım ve onu yaparken mi yoksa bozarken mi yarım bıraktığımı hatırlamaya çalıştım.</p>

    <p>Sonra yapacak acil bir işim olmadığı için nehri geçtim. Eolian’a uğradığımda Deoch ayaklarımı yerden kesen kocaman bir kucaklamayla beni karşıladı. O kadar yol teptikten, yabancıların ve düşmanların arasında onca zaman geçirdikten sonra dostane simalarla çevrili olmanın sıcaklığını unutmuştum. Deoch, Stanchion ve ben birlikte kafaları çektik ve dışarıda hava kararmaya başlayana kadar birbirimize hikâyeler anlattık. Sonra onları işleriyle ilgilenmeye bıraktım.</p>

    <p>Bir müddet şehirde dolanarak tanıdık birkaç pansiyona ve tavernaya, iki üç kamu parkına, bir avludaki ağacın altında yer alan bir banka uğradım. Deoch bir senedir Denna’nın gölgesini bile görmediğini söylemişti. Fakat onu arayıp da bulamamak bile bir açıdan huzur vericiydi. Zaten bu durum bir anlamda ilişkimizin temelini teşkil ediyordu.</p>

    <p>O gecenin ilerleyen saatlerinde Fakülte’nin damına çıkıp bacaların ve birbiriyle uyumsuz arduvaz, kil, teneke çatı kaplamalarının oluşturduğu tanıdık labirenti aştım. Bir köşeyi dönünce Auri’yi bir bacanın üstünde otururken gördüm. İnce telli uzun saçları su altındaymış gibi başının çevresinde uçuşuyordu. Gözlerini aya dikmişti ve çıplak ayaklarını ileri geri sallamaktaydı.</p>

    <p>Genzimi hafifçe temizledim ve Auri dönüp baktı. Bacanın üstünden atladığı gibi damda seyirtti ve benden birkaç adım ötede durdu. Sırıtışı gökteki aydan bile daha parlaktı. “Cırcıriye’de bütün bir kirpi ailesi yaşıyor!” dedi heyecanla.</p>

    <p>İki adım daha attı ve elimi iki eliyle birden tuttu. “Kozalaklar kadar küçük yavrular var!” Beni nazikçe çekiştirdi. “Gelip bakacak mısın?”</p>

    <p>Başımı salladım ve Auri beni damda yürüterek avluya inmek için kullandığımız elma ağacına doğru götürdü. Oraya nihayet vardığımızda önce ağaca, sonra da kendi minik ve bembeyaz elleriyle tuttuğu uzun ve esmerleşmiş elime baktı. Tutuşu sert olmamakla birlikte sıkıydı ve bırakacak gibi görünmüyordu.</p>

    <p>“Seni özledim,” dedi usulca, başını kaldırmadan. “Bir daha hiç gitme.”</p>

    <p>“Öyle bir planım yok,” dedim nazikçe. “Burada yapacak çok işim var.”</p>

    <p>Başını yana eğip bana bulutsu saçlarının arasından bana baktı. “Beni ziyaret etmek gibi mi?”</p>

    <p>“Seni ziyaret etmek gibi,” diye doğruladım.</p>
  </div>
</body>
</html>
