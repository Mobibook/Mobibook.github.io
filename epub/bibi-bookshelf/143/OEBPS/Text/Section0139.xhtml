<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Yüz Otuz Birinci Bölüm</h1>

    <h2 class="baslik_2 sigil_not_in_toc">Ay Işığında Kapkara</h2>

    <p>Fren ile Josh çadırı kurarlarken iyi iş çıkarmışlardı. Ortasındayken ayakta durulabilecek kadar yüksek olmasına rağmen, üçümüz birlikteyken içerisi kalabalık görünüyordu. Altın sarısı saçlı Ellie’yi kalın battaniyelerden oluşan yatağa hafifçe ittim. “Otur,” dedim nazik bir sesle.</p>

    <p>Tepki vermeyince onu omuzlarından tuttum ve yavaşça oturur pozisyona getirdim. Hareket ettirilmesine ses çıkarmazken mavi gözleri açık ve boş bakışlıydı. Kafasında bir yara izi aradım. Bulamayınca da derin şokta olduğunu tahmin ettim.</p>

    <p>Gidip seyahat heybemi karıştırdım, sonra da yanımda taşıdığım bardağa bir miktar yaprak tozu döktüm ve içine su tulumumdan biraz su koydum. Bardağı Ellie’nin eline tutuşturduğumda onu dalgın bir edayla kavradı. “İç,” diye teşvik ettim, Felurian’ın isteklerini hiç düşünmeden yaptırmak için ara sıra kullandığı ses tonunu taklit etmeye çalışarak.</p>

    <p>Ya bu çabam işe yaradı ya kız da sadece susamıştı. Sebep ne olursa olsun, Ellie bardağı dibine kadar bitirdi. Gözlerine hâlâ o dalgın bakış hâkimdi.</p>

    <p>Bardağa toz haline getirilmiş yapraktan bir ölçek daha döktüm, içini yine suyla doldurdum ve bu sefer de içmesi için siyah saçlı kıza doğru uzattım.</p>

    <p>Kolum uzanmış, onun kollarıysa iki yanında hareketsiz durur halde bir iki dakika bekledik. Sonunda gözlerini kırpıştırdı ve bakışları bana odaklandı. “Ona ne verdin?” diye sordu.</p>

    <p>“Dövülmüş velia,” dedim nazikçe. “Bir panzehirdir. Yahni zehirliydi.”</p>

    <p>Gözleri bana inanmadığını söylüyordu. “Ben yahniden hiç yemedim.”</p>

    <p>“Birada da vardı. Ondan içtiğini gördüm.”</p>

    <p>“İyi,” dedi. “Zaten ölmek istiyorum.”</p>

    <p>Derin bir iç geçirdim. “Bu zehir seni öldürmeyecek. Sadece perişan edecek. Bir iki gün boyunca kusacaksın ve kaslarına kramp girecek.” Bardağı kaldırarak ona sundum.</p>

    <p>“Beni öldürseler bile niye kafana takasın ki?” diye donuk bir sesle sordu. “Şimdi yapmazlarsa bile daha sonra yapacaklar. Böyle yaşamaktansa ölmeyi...” Cümlesini bitirmeden dişlerini sıktı.</p>

    <p>“Seni onlar zehirlemedi. Ben onları zehirledim ve sen de tesadüfen birazına maruz kaldın. Üzgünüm, ama bu şey zehrin etkilerini büyük ölçüde azaltacak.”</p>

    <p>Krin’in bakışları bir anlığına bocaladı, sonra yine demir gibi sertleşti. Bardağa baktıktan sonra gözlerini yine bana dikti. “Zararsızsa sen iç.”</p>

    <p>“Yapamam,” diye açıkladım. “Beni uyutur ve bu gece yapacaklarım var.”</p>

    <p>Bakışları çadır zeminine serilmiş kürk kaplı yatağa kaydı.</p>

    <p>En nazik ve kederli tebessümümü ettim. “Öyle şeyler değil.”</p>

    <p>Yine de kıpırdamadı. Orada uzunca bir süre durduk. Koruluğun bulunduğu taraftan boğuk bir öğürtü yükseldiğini işittim. İç geçirerek bardağı indirdim. Aşağı bakınca Ellie’nin çoktan kıvrılıp uyuyakalmış olduğunu gördüm. Yüzü huzurlu gibiydi.</p>

    <p>Derin bir nefes aldım ve tekrar Krin’e döndüm. “Bana güvenmek için bir sebebin yok,” dedim, gözünün içine bakarak. “Hele hele başına gelenlerden sonra. Ama umarım güvenirsin.” Bardağı yine kaldırdım.</p>

    <p>Gözlerini kırpmadan benimkilere baktı, sonra bardağa uzandı. Suyu bir dikişte bitirdi, biraz boğulur gibi oldu ve yere oturdu. Çadırın duvarına bakarken gözleri mermer kadar sert kaldı. Ben de ondan biraz uzağa oturdum.</p>

    <p>On beş dakika içinde o da uyudu. Üzerlerini bir battaniyeyle örtüp suratlarını seyrettim. Uyurken öncekinden de güzeldiler. Krin’in çenesine düşen bir saç tutamını çekmek için uzandım. Gözlerini açarak beni şaşırttı. Az önceki mermer sertliğiyle değil de genç bir Denna’nın kara gözleriyle bakıyordu bana.</p>

    <p>Elim yanağında kalakaldım. Birbirimizi bir saniye daha izledik. Sonra gözleri yeniden kapandı. Onu ilacın mı uyuttuğunu, yoksa kendini uykuya teslim mi ettiğini anlayamadım.</p>

    <p>Çadırın girişine kuruldum ve Durgu’yu dizlerimin üstüne koydum. Hiddetimi içimdeki bir ateş gibi hissediyordum ve uyuyan iki kızın görüntüsü, o ateşi körükleyen bir rüzgâra benziyordu. Dişlerimi sıktım ve kendimi burada olup bitenleri düşünmeye zorlayarak ateşin harıl harıl yanmasına, ısısıyla benliğimi doldurmasına müsaade ettim. Derin nefesler alarak, yaşanacak şeylere kendimi hazırladım.</p>

    <p class="paragraf">Kampın seslerini dinleyerek üç saat bekledim. Kısık sohbetler bana kadar ulaşıyordu. Cümlelerin şekli olsa bile sözcükleri teker teker çıkartamıyordum. Bunlar daha sonra kaybolarak küfürlere ve hasta insanların çıkardıkları seslere karıştı. Vashet’in bana gösterdiği gibi uzun, yavaş nefesler alarak ve verdiğim solukları sayarak vücudumu gevşettim.</p>

    <p>Sonra gözlerimi açtım ve yıldızlara bakarak doğru zamanın geldiğine kanaat ettim. Oturur pozisyondan çıktım ve uzun, yavaş bir hareketle gerindim. Gökyüzünde ayın irice bir hilali asılıydı ve her şey çok parlak görünüyordu.</p>

    <p>Kamp ateşine usulca yaklaştım. Ateş iki arabanın arasındaki boşluğu aydınlatmakta yetersiz kalan sönük korlara dönüşmüştü. Koca bedenini tekerlerden birine gevşekçe dayamış olan Otto oradaydı. Burnuma kusmuk kokusu geldi. “Sen misin Kvothe?” diye baygın bir sesle sordu.</p>

    <p>“Evet,” diyerek ona doğru yaptığım yavaş yürüyüşümü sürdürdüm.</p>

    <p>“Annie kaltağı eti yeteri kadar pişirmedi herhalde,” diye inledi. “Kutsal Tanrı aşkına yemin ederim ki daha önce hiç bu kadar hasta olmamıştım.” Bana baktı. “Sen iyi misin?”</p>

    <p>Durgu savruldu, ay ışığını bir an için yalımında yakaladı ve adamın gırtlağını parçaladı. Otto sendeleyerek bir dizi üstüne düştü, akabinde yan devrildi. Boynunu tutan elleri çabucak siyaha çalındı. Mehtabın altında kanının kara kara akmasına izin verdim. Bağıramıyor, henüz ölü değilse de ölüyordu.</p>

    <p>Ateşin korlarına kırılgan bir demir parçası attım ve diğer çadırlara yollandım.</p>

    <p>Arabanın köşesini döndüğüm sırada Laren beni hayrete düşürdü. Beni elimdeki çıplak kılıcımla köşeyi dönerken görünce şaşkın bir ses çıkardı. Fakat zehir onu ağırlaştırmıştı ve Durgu göğsüne saplanmadan önce ancak ellerini kaldırabildi. Boğuk bir çığlık atarak sırtüstü düştü ve yerde kıvrandı.</p>

    <p>Zehir sebebiyle hiç kimse derin uyumuyordu. Bu yüzden Laren’in çığlığı arabalardan ve çadırlardan dökülmelerine, sendeleyerek durup çılgınca etrafa bakınmalarına sebep oldu. Josh ve Fren olduklarını bildiğim ayırt edilemez iki suret bana en yakın olan arabanın arkasından atladı. Biri daha yere bile basmadan kılıcımı gözüne sapladım ve diğerinin karnını deştim.</p>

    <p>Bunu herkes gördü ve hemen çığlıklar yükseldi. Çoğu sarhoş gibi ağaçlara doğru koşmaya başladı. Bazılarının takılıp düştüğü de oldu. Fakat Tim’in upuzun sureti hızla üzerime geldi. Bütün gece bilediği ağır kılıcı ay ışığında parıldıyordu.</p>

    <p>Fakat hazırdım. Elime ikinci bir uzun, kırılgan kılıç demiri parçası aldım ve bir bağ mırıldandım. Tim vurabilecek kadar yakınıma geldiği anda da demiri parmaklarım arasında sertçe ikiye böldüm. Kılıcı, kırık bir çanın sesiyle paramparça oldu ve parçalar etrafa saçılıp karanlık çimlerin arasında kayboldu.</p>

    <p>Tim benden daha tecrübeli ve kuvvetli olup benden daha uzağa erişebiliyordu. Zehirlenmiş bir halde ve yarım kılıçla bile iyi dayandı. Pencereden Kaçan Sevgili’yle savunmasını aşıp elini bileğinden kesmem neredeyse yarım dakikamı aldı.</p>

    <p>Hırıltılı bir sesle uluyarak ve kesik bileğini tutarak dizleri üstüne düştü. Kılıcımı göğsünün üst kısmına saplayıp ağaçlara yollandım. Dövüş uzun sürmemişti, fakat diğerleri etrafa dağıldığı için her saniye önemliydi.</p>

    <p>Karanlık suretlerden birini sendelerken gördüğüm istikamete doğru hızla ilerledim. Dikkatsizdim, o yüzden Alleg bir ağacın gölgesinden fırladığı zaman beni hazırlıksız yakaladı. Üstüme çullanırken bir kılıcı olmayıp ay ışığında parıldayan küçük bir bıçağı vardı. Fakat adam öldürmek için bir bıçak yeter de artar bile. Beraber yerde yuvarlanırken beni karnımdan bıçakladı. Başımın yanını çıkıntı yapan bir ağaç köküne çarptım ve ağzıma kan tadı geldi. Debelenerek ondan önce ayağa kalktım ve bacağındaki kirişi kestim. Sonra kılıcımı karnına sapladım ve onu yerde sövüp saymaya bırakarak diğerlerini avlamaya devam ettim. Bir elimi sıkıca karnıma bastırıyordum. Acının yakında beni etkisi altına alacağının bilincindeydim ve ondan sonra yaşayacak fazla zamanım kalmayabilirdi.</p>

    <p class="paragraf">O uzun gecenin başka ayrıntılarıyla içinizi sıkmayacağım. Geri kalanların tümünü ormanda yakaladım. Annie pervasızca kaçarken bacağını kırmıştı ve Tim gerek elinin kaybına, gerekse de göğsündeki yaraya rağmen yarım kilometreden fazla ilerlemeyi becermişti. Ben ormanda peşlerinden koşarken bağırdılar, küfrettiler ve merhamet dilendiler. Fakat söyledikleri hiçbir şey beni caydıramazdı.</p>

    <p>Korkunç bir geceydi. Hepsini tek tek buldum. Yaptığımın onurlu, şanlı bir tarafı yoktu. Fakat ortada bir tür adalet ve bol bol kan vardı. Sonunda da cesetleri kampa geri götürdüm.</p>

    <p class="paragraf">Gökyüzü tanıdık bir maviyle renklenmeye başlarken çadırıma geri döndüm. Göbek deliğimin birkaç santim yukarısında keskin, sıcak bir acı hattı uzanıyordu ve kıpırdadığımda hissettiğim nahoş gerilime bakarak kurumuş kanın gömleğimi yaraya yapıştırdığını tahmin edebiliyordum. Ellerim titrerken ve doğru düzgün görmeme yetecek kadar ışık yokken hiçbir şey yapamayacağımı bildiğim için bu hissi mümkün olduğunca yok saydım. Ne derece ciddi bir yara aldığıma ancak şafakta bakabilirdim.</p>

    <p>Revir’deki çalışmalarımdan bildiğim bir gerçeği kafama takmamaya çalıştım. Karna alınan derin bir yara, sonu mezarda bitecek uzun ve acı dolu bir yolculuk anlamına gelir. Doğru teçhizata sahip hünerli bir hekim fark yaratabilir, fakat o anda medeniyetin daha uzağında bulunamazdım. Gökteki ayın bir parçasına sahip olmak istesem daha iyiydi.</p>

    <p>Kılıcımı sildim, çadırın önündeki nemli çimlere oturdum ve düşünmeye koyuldum.</p>
  </div>
</body>
</html>
