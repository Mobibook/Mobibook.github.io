<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Otuz Birinci Bölüm</h1>

    <h2 class="baslik_2 sigil_not_in_toc">Pota</h2>

    <p>Lavtamı geri alınca gündelik hayatım çabucak eski dengesine kavuştu. Balıkhane’deki işlerim artık daha kolaydı. Derslerim rüzgâr gibi geçiyordu. Elodin’in sözleri bile kulağıma daha mantıklı geliyordu.</p>

    <p>Simmon’u simya tesisinde ziyaret ederken moralim yüksekti. Çaldığım zaman kapısını açtı ve beni içeri buyur etti. “İşe yaradı,” dedi heyecanla.</p>

    <p>Kapıyı arkamdan yavaşça kapadım. Simmon beni bazı şişelerin, tüplerin ve hava gazı ocaklarının dizili olduğu bir masaya götürdü. Gururla gülümseyerek rimel veya allık konuları türden basık, sığ bir kavanozu kaldırdı.</p>

    <p>“Gösterebilir misin?” diye sordum.</p>

    <p>Sim küçük bir hava gazı ocağını yaktı ve alevler sığ bir demir tavanın altına vurdu. Bir müddet sessizce bekleyerek tavanın tıslamasını dinledik.</p>

    <p>“Yeni çizmeler aldım,” dedi Sim laf olsun diye. Görebilmem için ayağını kaldırdı.</p>

    <p>“Güzelmiş,” dedim hiç düşünmeden, sonra duraksayıp daha yakından baktım. “Şuradakiler kabara mı?” diye hayretle sordum.</p>

    <p>Hınzırca sırıttı. Kahkaha attım.</p>

    <p>Demir tava ısınınca Sim kavanozun kapağını açtı ve işaret parmağının ucundaki etli kısmı kavanozun içindeki yarı saydam maddeye bastırdı. Akabinde gösterişli bir edayla elini kaldırdı ve parmağını bu sefer de sıcak demir tavanın yüzeyine dokundurdu.</p>

    <p>Dayanamayıp irkildim. Böbürlenircesine gülümseyen Sim ise parmağını geri çekmeden evvel uzunca bir süre bekledi.</p>

    <p>“İnanılmaz,” dedim. “Burada sahiden de çılgınca şeyler yapıyorsunuz. Bir ısı kalkanı ha?”</p>

    <p>“Hayır,” dedi Sim ciddiyetle. “Buna o gözle bakmam büyük bir hata olur. Bu ne bir kalkan ne de bir yalıtıcı. Gerçek derin iyice ısınmadan önce yanıp giden ilave bir deri katmanı.”</p>

    <p>“Ellerinin ıslak olması gibi,” dedim.</p>

    <p>Sim yine başını iki yana salladı. “Hayır. Su ısıyı iletir. Bu şey iletmiyor.”</p>

    <p>“E o zaman yalıtıcı.”</p>

    <p>“Bak,” dedi Sim asabice. “Çeneni kapa ve dinle. Burada simyayla uğraşıyoruz. Ama sen zerre kadar simya bilmiyorsun.”</p>

    <p>Onu yatıştırmak istercesine ellerimi kaldırdım. “Tamam tamam.”</p>

    <p>“Söyle öyleyse. Zerre kadar simya bilmiyorum, de.”</p>

    <p>Ona ters ters baktım.</p>

    <p>“Simya, kimyanın birkaç ufak değişiklik yapılmış hali değildir,” dedi. “Bu da beni dinlemezsen olmadık varsayımlarda bulunacağın ve ölesiye yanılacağın, hatta yanılıp öleceğin anlamına geliyor.”</p>

    <p>Derin bir nefes alıp verdim. “Peki. Konuş bakalım.”</p>

    <p>“Bunu kısa zamanda cildine eşit olarak yayman lazım,” dedi. “Ellerine ve kollarının aşağı kısımlarına eşit olarak sürmek için yaklaşık on saniyen olacak.” Eliyle kolunun aşağı kısmının ortasındaki bir noktayı gösterdi.</p>

    <p>“Dokunulduğu zaman silinmez, ama ellerini birbirine fazla sürtersen bir kısmını kaybedersin. Yüzüne hiç dokunma. Gözlerini ovuşturma. Burnunu karıştırma. Tırnaklarım yeme. Bu madde zehirli sayılır.”</p>

    <p>“Sayılır da ne demek?” diye sordum.</p>

    <p>Bana aldırış etmeksizin sıcak demir tavaya değdirdiği parmağını kaldırdı. “Bu eldiven gibi bir şey değil. Isıya maruz kalır kalmaz yanarak yok olmaya başlar.”</p>

    <p>“Peki koku yayacak mı?” diye sordum. “Ya da varlığını başka bir yolla belli edecek mi?”</p>

    <p>“Hayır. Zaten teknik olarak yandığı falan yok. Sadece ayrışır.”</p>

    <p>“Neye ayrışır?”</p>

    <p>“Bir şeylere,” diye tersledi Simmon. “Zerre kadar simya bilmediğin için anlayamayacağın karmaşık şeylere ayrışır.”</p>

    <p>“Soluması güvenli midir?” diyerek başka bir soru yönelttim.</p>

    <p>“Evet. Yoksa sana vermezdim. Bu eski bir formül. Denenip sınanmış. Bak, bu şey ısıyı iletmediği için ellerin bir an serinken hemen sonra sıcak bir yüzeye bastırılmış gibi olacak.” Bana imalı bir bakış attı. “Tamamen kaybolmadan önce ellerini geri çekmeni öneririm.”</p>

    <p>“Tükenmek üzere olduğunu nereden bilebilirim?”</p>

    <p>“Bilemezsin,” diye kestirip attı. “Zaten bu yüzden çıplak ellerinden başka bir şey kullanmanı tavsiye ediyorum.”</p>

    <p>“Aman ne güzel.”</p>

    <p>“Alkolle karışırsa asitli bir hal alır. Ama azıcık. Öyle bir durumda ellerini yıkaman için yeterli zamanın olacaktır. Biraz suyla, mesela terinle karışırsa sorun çıkmaz. Ama bire yüz oranındaki gibi bol miktarda suyla temas ederse yanıcı bir hale gelir.”</p>

    <p>“Sidikle temas ederse de lezzetli bir şerbete dönüşür, değil mi?” diye güldüm. “Yoksa bu saçmalıkların ne kadarını yutacağım üzerine Wilem’le bahse mi tutuştunuz? Hiçbir şey suya maruz kaldığı zaman yanıcı bir hale gelmez.”</p>

    <p>Sim’in gözleri kısıldı. Eline boş bir pota aldı. “Peki,” dedi. “Git bunu doldur.”</p>

    <p>Gülümsemeyi sürdürerek odanın köşesindeki su bidonuna gittim. Bidon Balıkhane’dekilerle tıpatıp aynıydı. Saf su zahiriyecilikte de önemlidir, özellikle de farklı türdeki kil topaklarını karıştırmak ya da saf kalmasını istediğiniz metalleri soğutmak istiyorsanız.</p>

    <p>İçine bir miktar su doldurduğum potayı Sim’e geri götürdüm. Sim parmağının ucunu suya daldırdı, biraz karıştırdı ve suyu sıcak demir tavaya döktü.</p>

    <p>Tavadan yükselen yaklaşık bir metre boyundaki turuncu alevler çok geçmeden söndü. Sim başını potayı bırakıp bana ciddi bir ifadeyle baktı. “Söyle.”</p>

    <p>Gözlerimi ayaklarıma diktim. “Zerre kadar simya bilmiyorum.”</p>

    <p>Hoşnut gözüken Sim başını salladı. “Doğru,” deyip tekrar çalışma masasına döndü. “Baştan alalım.”</p>
  </div>
</body>
</html>
