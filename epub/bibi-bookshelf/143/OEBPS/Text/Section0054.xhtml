<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Kırk Altıncı Bölüm</h1>

    <h2 class="baslik_2 sigil_not_in_toc">Ara - Biraz Keman</h2>

    <p>Kvothe yavaşça ayağa kalktı ve çabucak gerindi. “Şimdilik ara verelim,” dedi. “Bugün öğle yemeğine her zamankinden daha fazla kimsenin gelmesini bekliyorum. Gidip çorbaya bakmam ve birkaç şey hazırlamam gerekiyor.” Tarihçi’ye bakıp başıyla bir işaret yaptı. “Sen de öyle yapsan iyi olur.”</p>

    <p>Tarihçi sandalyesinde kaldı. “Dur bir dakika,” dedi. “Imre’deki duruşman bu mu?” Önündeki sayfaya hüsranla baktı. “Bu kadar mı?”</p>

    <p>“O kadar,” dedi Kvothe. “Anlatacak fazla bir şey yok.”</p>

    <p>“Ama Üniversite’ye gittiğim zaman hakkında duyduğum ilk öykü oydu,” diye itiraz etti Tarihçi. “Tema dilini bir günde öğrenmen. Savunmanı baştan sona şiir gibi uyaklarla yapman ve sonrasında alkışlanman. Hatta...”</p>

    <p>“Hepsi de safsatadan ibaret,” diye geçiştirdi Kvothe, bara doğru yürürken. “İşin özünü öğrendin.”</p>

    <p>Tarihçi sayfayı tekrar inceledi. “Çok üstünkörü anlatmış gibisin.”</p>

    <p>“Olayı baştan sona öğrenmek istiyorsan git başka yere bak,” dedi Kvothe. “Duruşmayı düzinelerce kişi izledi. İki farklı kaydı tutuldu. Buna üçüncüsünü eklemek için bir sebep görmüyorum.”</p>

    <p>Tarihçi hayrete kapılmıştı. “Bu olayı benden önce başka bir tarihçiye de mi anlattın?”</p>

    <p>Kvothe gevrek gevrek güldü. “Reddedilmiş bir âşık gibi konuşuyorsun.” Barın altından kâse ve tabak yığınları çıkarmaya başladı. “İçin rahat olsun. Hikâyemi ilk sen dinliyorsun.”</p>

    <p>“Yazılı kayıtlar olduğunu söyledin,” dedi Tarihçi. Sonra gözleri kocaman açıldı. “Yani anılarını kaleme aldığını mı söylüyorsun?” Sesinde açlığa benzer tuhaf bir tını mevcuttu.</p>

    <p>Kvothe kaşlarını çattı. “Hayır, pek sayılmaz.” Sert bir soluk aldı. “O tür bir şeye başladım, ama kötü bir fikir olduğuna karar verip vazgeçtim.”</p>

    <p>“Yani Imre’deki duruşmana kadar her şeyi yazdın mı?” dedi Tarihçi, önündeki kâğıda bakarak. Ancak o zaman kalemini hâlâ sayfanın üzerinde tuttuğunu fark etti. Kalemin pirinç ucunu söktü ve bir bezle temizlemeye koyuldu. Büyük bir asabiyete kapıldığı anlaşılıyordu. “Madem tüm bunları daha önce kaleme aldın, beni son bir buçuk gündür elime kramplar girerek yazmaktan kurtarabilirdin.”</p>

    <p>Kvothe’nin alnı hayretle kırıştı. “Ne?”</p>

    <p>Tarihçi elindeki bezi kalem ucuna hızlı hızlı sürterken yaptığı her hareket incinmiş bir gururu haykırıyordu. “Tahmin etmeliydim,” dedi. “Hikâyeni hiç bocalamadan anlatıyorsun.” Başını kaldırıp dik dik baktı. “Bu kâğıdın bana ne kadara mal olduğunun farkında mısın?” Dolu sayfaları tutan yassı çantasını öfkeli bir el hareketiyle işaret etti.</p>

    <p>Kvothe ona aval aval bakmaya devam etti, derken Tarihçi’nin neden bahsettiğini ansızın anlayarak bir kahkaha attı. “Yanlış anladın. Başladıktan bir gün sonra anılarımı yazmayı bıraktım. Topu topu birkaç sayfa yazabildim. Hatta o kadar bile değil.”</p>

    <p>Tarihçi’nin yüzündeki asabiyet yerini mahcup bir ifadeye bıraktı. “Ah.”</p>

    <p>“Sahiden de incinmiş bir âşık gibisin,” dedi Kvothe keyifle. “Tanrım, biraz rahat ol. Hikâyeme henüz el değmedi. Ona dokunan ilk eller seninkiler.” Başını iki yana salladı. “Bir öyküyü kâğıda dökmek farklı bir şey. Sanırım benim öyle bir yeteneğim yok. Yazdıklarım hep kötü çıktı.”</p>

    <p>“Yine de onları görmeyi çok isterim,” dedi Tarihçi, sandalyesinde öne kaykılarak. “Birkaç sayfa bile olsalar.”</p>

    <p>“Aradan epey zaman geçti,” dedi Kvothe. “Nerede olduklarını hatırlamıyorum.”</p>

    <p>“Odandalar Reshi,” diye atıldı Bast. “Masanın üzerindeler.”</p>

    <p>Kvothe derin bir nefes aldı. “Kibar davranmaya çalışıyordum Bast. İşin aslı üzerlerinde birisine göstermeye değecek hiçbir şey yok. Okunmayı hak eden bir şeyler yazsaydım yazmayı bırakmazdım.” Bunun akabinde mutfağa girdi ve içeriden boğuk, telaşlı sesler geldi.</p>

    <p>“İyi denemeydi,” dedi Bast usulca. “Ama boşa kürek çekiyorsun. Aynı şeyi ben de denemiştim.”</p>

    <p>“Bana akıl verme,” diye tersledi Tarihçi. “Bir insanın ağzından hikâyesini nasıl alacağımı bilirim.”</p>

    <p>Arka odadan başka gürültüler de geldi. Bir su sıçraması ve kapanan bir kapı.</p>

    <p>Tarihçi Bast’a baktı. “Ona yardım etmen gerekmiyor mu?”</p>

    <p>Bast omuz silkerek sandalyesinde daha da kaykıldı.</p>

    <p>Az sonra Kvothe bir kesme tahtası ve yeni yıkanmış sebzelerle dolu bir kâse taşıyarak mutfaktan çıktı.</p>

    <p>“Korkarım kafam hâlâ karışık,” dedi Tarihçi. “Başından geçenleri kendin yazmadıysan ve bir tarihçiyle de konuşmadıysan bu olay hakkında nasıl iki yazılı kayıt olabilir?”</p>

    <p>“Bir duruşmada hiç bulunmadın, değil mi?” dedi Kvothe keyifle. “Birleşik Eyaletler mahkemeleri davaların ayrıntılı kayıtlarını tutar ve kilise daha da saplantılıdır. Detaylar için yanıp tutuşuyorsan o mahkemelerin ifade kayıtlarını ve duruşma defterlerini sırasıyla inceleyebilirsin.”</p>

    <p>“Öyleyse bile,” dedi Tarihçi, “duruşmayı bir de senin ağzından dinlemek...”</p>

    <p>“Usandırıcı olur,” dedi Kvothe. Havuçları soymayı bitirip doğramaya başladı. “Duruşma sonu gelmez resmi konuşmalar ve <em>Yol Kitabı</em>’ndan yapılan alıntılarla doluydu. Yaşaması usandırıcıydı. Anlatması da öyle olur.”</p>

    <p>Doğranmış havuçları kesme tahtasından yakındaki bir kâseye aktardı. “Zaten Üniversite’yi çok uzattım,” dedi. “Zamanımızı başka şeylere de harcamamız gerekiyor. Hiç kimsenin görmediği veya duymadığı şeylere.”</p>

    <p>“Reshi, hayır!” diye panikle bağırdı Bast, sandalyesinde dimdik oturarak. Barı işaret ederken yüz ifadesi ağlamaklıydı. “Pancar da mı?”</p>

    <p>Kvothe kesme tahtasındaki koyu kırmızı bitkiye bakarken onu orada görmekten şaşırmış gibi bir hali vardı.</p>

    <p>“Çorbaya pancar koyma Reshi,” dedi Bast. “Tadı berbat.”</p>

    <p>“Pek çok kişi pancar sever Bast,” dedi Kvothe. “Üstelik sağlıklıdır da. Kana iyi gelir.”</p>

    <p>“Pancardan nefret ederim,” dedi Bast zavallı bir sesle.</p>

    <p>“Eh,” dedi Kvothe, “madem çorbayı ben hazırlıyorum, içine ne konulacağını da ben seçerim.”</p>

    <p>Bast ayağa kalkıp sert adımlarla bara yürüdü. “Öyleyse çorbayı ben yaparım,” dedi sabırsızca, eliyle hancıyı kışkışlayarak. “Sen git biraz sosis ve o damarlı peynirlerden bir tane getir.” Kvothe’yi bodruma inen basamaklara itelediği gibi homurdanarak mutfağa daldı. Hemen ardından arka odadan takırtılar ve gümlemeler yükseldi.</p>

    <p>Kvothe dönüp Tarihçi’ye baktı ve geniş, tembel bir tebessüm etti.</p>

    <p class="paragraf">İnsanlar Yoltaşı Hanı’nı yavaş yavaş doldurmaya başladılar. İkili ve üçlü gruplar halinde gelirken ter, at ve yeni biçilmiş buğday kokuyorlardı. Gülüyor, konuşuyor ve temiz tahta zeminde topraklı ayak izleri bırakıyorlardı.</p>

    <p>Tarihçi’nin işleri yoğundu. Sandalyelerinde öne doğru eğilen müşteriler bazen el kol hareketleri yapıyorlar, bazen de kasıtlı bir ahestelikle konuşuyorlardı. Kalemi sayfanın üzerini çiziktirirken, ara sıra da mürekkebe dalıp çıkarken kâtibin yüzü ifadesizdi.</p>

    <p>Bast ve kendine Kote diyen adam rahat bir takım olarak çalıştılar. Çorba ve ekmek servis ettiler. Elma, peynir ve sosis de. Bira, şarap ve arka taraftaki tulumbadan çekilmiş soğuk su da. İsteyenler için kızartılmış koyun eti ve taze elmalı turta bile vardı.</p>

    <p>Ayakta kalmaktan kurtulup gölgede oturmaktan memnun olan erkekler ve kadınlar gevşeyip gülümsüyorlardı. Salon ömürleri boyunca tanıdıkları komşularıyla dedikodu yapan insanların mırıldanmalarıyla doluydu. Şaka yollu edilen tereyağı kadar yumuşak ve zararsız hakaretler havada uçuşuyor, dostlar arasında bira ısmarlama sırasının kimde olduğuna dair rahat münakaşalar yaşanıyordu.</p>

    <p>Fakat tüm bunların altında bir gerginlik mevcuttu. Bir yabancı bunu asla fark edemezdi, ama karanlık ve sessiz bir dip akıntısı gibi oradaydı. Hiç kimse vergilerden, ordulardan veya geceleri kapılarını kilitlemeye başladıklarından bahsetmiyordu. Hiç kimse bir gece önce olanları konuşmuyordu. Hiç kimse yerdeki en ufak bir kan lekesinin bile bulunmadığı o iyice temizlenmiş alana bakmıyordu.</p>

    <p>Onun yerine espriler yapılıyor, hikâyeler anlatılıyordu. Genç bir kadın kocasını öperek salonun geri kalanından ıslıklar ve tezahüratlar kopardı. İhtiyar Benton bastonuyla Dul Creel’in eteğini kaldırdı ve tokadı yiyince kıs kıs güldü. Bir çift küçük kız gülüp eğlenerek masaların arasında birbirini kovaladı ve herkes onları keyifli tebessümlerle izledi. Bunların biraz yararı oldu. Zaten ellerinden daha fazlası gelmezdi.</p>

    <p class="paragraf">Hanın kapısı çarpılarak açıldı. İhtiyar Cob, Graham ve Jake parlak öğle güneşinin altından içeri girdiler.</p>

    <p>“Selam Kote!” diye seslendi İhtiyar Cob, salona yayılmış bir avuç insana bakınarak. “Bugün epey kalabalıksın!”</p>

    <p>“Asıl kalabalığı kaçırdın,” dedi Bast. “Bir süre hiç oturamadık.”</p>

    <p>“Geç kalanlar için de bir şeyleriniz var mı?” diye sordu Graham, kendini taburesine atarken.</p>

    <p>Bast cevap veremeden önce geniş omuzlu bir adam bara boş bir tabak bıraktı ve çatalını nazikçe onun yanına koydu. “İşte bu lanet olasıca şey,” dedi gür bir sesle, “nefis bir turtaydı.”</p>

    <p>Yanında ekşi yüzlü, sıska bir kadın duruyordu. “Ağzını bozma Elias,” dedi sertçe. “Öyle yapmanın hiç lüzumu yok.”</p>

    <p>“Ah, tatlım,” dedi iri yarı adam, “hemen kızma. Lanetol bir tür elmaydı, değil mi?” Barda oturanlara bakarak sırıttı. “Hani Atur’da yetişir? Yanlış hatırlamıyorsam adını Baron Lanetol’dan almış.”</p>

    <p>Graham da sırıtarak karşılık verdi. “Sanırım onu ben de duymuştum.”</p>

    <p>Kadın hepsine ters ters baktı.</p>

    <p>“Bu elmaları Bentonlardan aldım,” dedi hancı uysalca.</p>

    <p>“Ah,” dedi koca çiftçi gülümseyerek. “Demek ki yanılmışım.” Tabaktan bir kabuk kırıntısı alıp ağzına attı ve düşünceli bir ifadeyle çiğnedi. “Bunun bir Lanetol turtası olduğuna yemin edebilirim. Belki de Bentonlar o elmadan yetiştirmişlerdir de haberleri yoktur.”</p>

    <p>Onun bu haline burun kıvıran karısı masasında boş boş oturan Tarihçi’yi gördü ve kocasını çekiştirerek götürdü.</p>

    <p>İhtiyar Cob onların uzaklaşmasını izlerken başını iki yana salladı. “O kadını hayatta neyin mutlu edebileceğini bilmiyorum,” dedi. “Ama umarım dırdırıyla Eli’yi mezara gömmeden önce o şeyi bulur.”</p>

    <p>Jake ile Graham anlaşılmaz homurtular çıkartarak hemfikir olduklarını belirttiler.</p>

    <p>“Buranın böyle dolduğunu görmek güzel.” İhtiyar Cob barın arkasındaki kızıl saçlı adama baktı. “Sen iyi bir aşçısın Kote. Ve otuz kilometre civardaki en güzel biraya sahipsin. İnsanların buraya gelmek için ufak bir bahane bulmaları yetiyor.”</p>

    <p>İhtiyar Cob düşünceli bir edayla burnunu sıvazladı. “Bak ne diyeceğim,” dedi hancıya. “Geceleri bir şarkıcı falan bulundurmalısın. Orrisonların oğlu bile babasının kemanını az çok çalabiliyor. Birkaç içki karşılığında koşa koşa geleceğinden eminim.” Hana bakındı. “Burasının biraz müziğe ihtiyacı var.”</p>

    <p>Hancı başını salladı. Yüzündeki ifade o kadar rahat ve samimiydi ki ona neredeyse ifade bile denemezdi. “Haklı olabilirsin,” dedi Kote. Sesi tamamıyla sakindi. Normaldi. Bir pencere camı kadar renksiz ve berraktı.</p>

    <p>İhtiyar Cob ağzını açtı, fakat o daha bir şey söyleyemeden Bast parmak eklemleriyle bara sertçe vurdu. “İçki?” diye sordu barda oturan adamlara. “Herhalde karnınızı doyurmadan önce iki yudum bir şey içmek istersiniz?”</p>

    <p>İstiyorlardı. Bast barın arkasında işlenerek maşrapalara bira doldurdu ve onları bekleyen ellere tutuşturdu. Hancı bir süre sonra yardımcısına yardıma koyuldu ve çorba getirmek için mutfağa girdi. Yanında ekmek ve tereyağı da. Ve peynir. Tabii elma da.</p>
  </div>
</body>
</html>
