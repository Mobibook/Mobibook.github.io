<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Yirmi Sekizinci Bölüm</h1>

    <h2 class="baslik_2 sigil_not_in_toc">Tutuşma</h2>

    <p>Saldırılar pek de sık değildi, fakat hiçbir uyarıda bulunmaksızın gerçekleşiyordu.</p>

    <p>Taslağı aramaya başlayışımızın beşinci gününde Ambrose kendini fazlasıyla asabi veya bıkkın hissediyor olacak ki tam sekiz saldırı gerçekleşti; ilki Wilem’in odasında uyandığım sırada, iki kere öğle yemeği esnasında, iki kez Revir’de fizyonomi çalışırken, sonra Balıkhane’de soğuk demir işçiliğiyle uğraştığım bir vakitte ardı ardına üç defa.</p>

    <p>Ertesi gün hiçbir saldırıya maruz kalmadım. Böylesi bir açıdan daha bile kötüydü. Saatlerim endişe içinde beklemekle geçiyordu.</p>

    <p>Ben de bu yüzden yemek yerken, yıkanırken, derslere girerken, öğretmenlerimle ve dostlarımla sohbet ederken çelik gibi bir Alar muhafaza etmeyi öğrendim. Üst Düzey Sempati’de düello yaparken bile onu bırakmıyordum. Arayışımızın yedinci gününde bu durum ve vücudumun genel yorgunluğu iki sınıf arkadaşım karşısındaki ilk yenilgime sebep olarak namağlup düello serimi sona erdirdi.</p>

    <p>Bunu umursamayacak kadar yorgundum diyebilirim, ama doğru söylemiş olmam.</p>

    <p class="paragraf">Arayışımızın dokuzuncu gününde Wilem, Simmon ve ben okuma deliğimize taşıdığımız kitapları gözden geçiriyorduk ki kapı açıldı ve Fela sessizce içeri girdi. Her zamanki kucak dolusunun aksine tek bir kitap taşıyor, kesik kesik nefes alıp veriyordu.</p>

    <p>“Buldum,” dedi parıldayan gözlerle. Sesi neredeyse hırçın denebilecek kadar heyecanlı çıkmıştı. “Bir kopyasını buldum.” Kalın deri ciltteki altın varaklı yazıları okuyabilelim diye kitabı bize doğru tuttu: <em>Facci-Moen ve Scrivani.</em></p>

    <p><em>Scrivani</em>’yi arayışımızın daha en başlarında öğrenmiştik. Uzun yıllar önce ölmüş Surthur adlı bir zahiriyecinin kaleme aldığı geniş bir taslak koleksiyonuydu. On iki kalın cildin tamamı ayrıntılı diyagramlarla ve tanımlamalarla doluydu. Fihristi bulduğumuz zaman arayışımızın bitmek üzere olduğunu sanmıştık, zira istediğimiz şey ‘Tahripkâr Sempatilere Mâni Olma Etkisi Tecrübe Edilmiş Fevkalade Bir Beşlik Gremin İnşasına Müteveccih Teferruatlı Çizenek, Konum: dokuzuncu cilt, seksen ikinci sayfa’ olarak geçiyordu.</p>

    <p>Arşiv’de <em>Scrivani</em>’nin sekiz farklı versiyonunu arayıp bulmamıza rağmen serinin tamamını asla elde edememiştik. Hiçbir yerde rastlamadığımız on bir cildin Kilvin’in özel kütüphanesinde durduğuna hiç şüphe yoktu.</p>

    <p>İki gün sabahtan akşama kadar uğraştıktan sonra Scrivani’den vazgeçmiştik. Ne var ki şimdi Fela onu bulmuştu: hem de bulmacanın bir parçasını değil, hepsini.</p>

    <p>“Doğru cilt olduğundan emin misin?” diye sordu Simmon, heyecan ve kuşku karışımı bir sesle.</p>

    <p>Fela elini kapağın alt kısmından çekerek parlak sarı rakamı gözler önüne serdi: <em>9.</em></p>

    <p>Ona doğru atılırken aceleden neredeyse sandalyemi deviriyordum. Fakat Fela gülümseyerek kitabı başının üstüne kaldırdı. “Önce bana bir akşam yemeği için söz ver,” dedi.</p>

    <p>Gülerek kitaba uzandım. “Bu iş bittikten sonra herkesi yemeğe çıkaracağım.”</p>

    <p>Fela iç geçirdi. “Bir de bana gelmiş geçmiş en iyi kâtip olduğumu söylemelisin.”</p>

    <p>“Sen gelmiş geçmiş en iyi kâtipsin,” dedim. “Bir düzine eli ve yüz çift gözü daha çıksa bile Wil’in olup olabileceğinden iki kat iyisin.”</p>

    <p>“Iyy,” dedi Fela ve kitabı bana uzattı. “Al bakalım.”</p>

    <p>Hemen masaya geçip kitabı açtım.</p>

    <p>Simon kısık sesle, “Herhalde sayfaları falan eksiktir,” dedi Wil’e. “Onca uğraştan sonra bu kadar kolay olamaz. Bir şeylerin tekerimize çomak sokacağını biliyorum.”</p>

    <p>Sayfaları çevirmeye ara verip gözlerimi ovuşturdum, sonra da onları kısarak yazılara baktım.</p>

    <p>“Biliyordum,” diyen Sim arkasına yaslanarak sandalyesini iki arka ayağı üzerinde kaldırdı ve yorgun gözlerini elleriyle örttü. “Dur tahmin edeyim: kitap ya çürümüş ya da sayfalarını böcekler yemiş.”</p>

    <p>Fela arkadan yaklaşıp omzum üzerinden baktı. “Ah, hayır!” dedi kederle. “Bulunca hiç bakmamıştım. Öyle heyecanlıydım ki.” Başını kaldırdı. “İçinizde Eld Vintic okumayı bilen var mı?”</p>

    <p>“Sizlerin Aturca dediğiniz o abuk sabuk çiziktirmeleri okumak bana yetiyor,” dedi Wilem huysuzca. “Bir yabancı dile daha ihtiyacım yok.”</p>

    <p>“Ben çat pat bilirim,” dedim. “En fazla birkaç düzine sözcük.”</p>

    <p>“Ben Eld Vintic okuyabilirim,” dedi Sim.</p>

    <p>“Sahi mi?” İçimde yine bir umut yeşerdi. “Ne zaman öğrendin?”</p>

    <p>Sim kitabı yakından görebilene dek sandalyesini yerde sürüdü. “E’lirliğimin ilk döneminde Eld Vintic dilinde yazılmış bazı şiirler duymuştum. Sonraki üç dönem Şansölye’den ders aldım.”</p>

    <p>“Ben oldum olası şiirden hazzetmem,” dedim.</p>

    <p>“Sen kaybediyorsun,” dedi Sim dalgın bir halde, birkaç sayfa çevirirken. “Eld Vintic şiirler gök gürültüsü gibidir. İnsanın içini titretir.”</p>

    <p>“Vezni nasıldır?” diye sordum, ister istemez meraka kapılarak. “Ben vezin falan bilmem,” dedi dikkatini önündeki sayfaya vermiş olan Simmon. “Eld Vintic şiirler genelde şöyledir:</p>

    <blockquote class="dize">
      <p><em>“Scrivani’yi aradık; Surthur’un eserini</em></p>

      <p><em>Ortalarda yoktu; umutlarımız söndü gitti</em></p>

      <p><em>Lakin dostluk ağır bastı; kitap ayağımıza geldi</em></p>

      <p><em>Avcı buldu getirdi; Fela, heyecandan yüzünü al basan</em></p>

      <p><em>Göğsünde kalmamış nefesi; damarlarında asil kan</em></p>

      <p><em>Kızartır yanaklarını; güzelliğin kızılı</em></p>
    </blockquote>

    <p>“İşte bunun gibi,” dedi Simmon, önündeki sayfaları taramaya devam ederek.</p>

    <p>Fela’nın ona baktığını fark ettim. Gözlerine Simmon’u orada otururken görüp de hayrete kapılmış gibi bir bakış hâkimdi.</p>

    <p>Hayır, sanki o noktaya dek Simmon tıpkı bir mobilya gibi boşluk işgal eden bir nesneydi. Fakat Fela bu sefer onu bütünüyle algılıyordu. Açık sarı saçları, çene hatları, gömleğinin altındaki omuzlarının genişliği... Bu sefer onu gerçekten <em>görüyordu.</em></p>

    <p>Bakın şu kadarını söyleyeyim. Sırf bu anın gerçekleşmesi bile Arşiv’i arayarak geçirdiğimiz tüm o berbat, sinir bozucu günlere değdi. Fela’nın Simmon’a âşık olduğunu görünce, döktüğüm kana ve yaşadığım ölüm korkusuna değdi. Aşk diyorsam sırılsıklam değil, azıcık. Yalnızca aşkın o ilk ve belli belirsiz nefesini kastediyorum. Bu nefes o denli ufaktı ki herhalde Fela bile fark etmemişti. Öyle gökyüzünde çakan ve peşinden gümbürtüsü yükselen bir şimşek gibi dramatik de değildi. Hani çakmaktaşı çeliğe çarptığında çıkan kıvılcım neredeyse gözle takip edemeyeceğiniz kadar çabuk kaybolur. Yine de onun orada, göremediğiniz bir yerde tutuştuğunu bilirsiniz.</p>

    <p>“Sana kim Eld Vintic şiirleri okudu?” diye sordu Wil. Fela gözlerini kırpıştırarak kitaba doğru döndü.</p>

    <p>“Kukla,” dedi Sim. “Onunla ilk tanıştığımda.”</p>

    <p>“Kukla ha!” Wil saçını başını yolacak gibi oldu. “Tanrı cezamı versin! Niye daha en başından gidip ondan yardım istemedik ki? Bu kitabın Aturca yazılmış bir versiyonu varsa o mutlaka yerini biliyordur!”</p>

    <p>“Aynı şey son birkaç gündür yüzlerce kez benim de aklımdan geçti,” dedi Simmon. “Ama Kukla’nın durumu son zamanlarda pek iyi değil. Bize fazla bir faydası dokunmaz.”</p>

    <p>“Ayrıca Kukla nelerin yasaklılar listesinde olduğunu da bilir,” dedi Fela. “Öyle bir şeyi bize vereceğinden şüpheliyim.”</p>

    <p>“Şu Kukla denen adamı benden başka herkes tanıyor mu?” diye sordum.</p>

    <p>“Kâtipler tanır,” dedi Wilem.</p>

    <p>“Sanırım ben bunun çoğunu kendi başıma çıkartabilirim,” dedi Simmon, dönüp benden tarafa bakarak. “Diyagramdan bir şey anlıyor musun? Bana zerre bir anlam ifade etmiyor.”</p>

    <p>“Şunlar birer sigaldri sembolü.” Parmağımla işaret ettim. “O kadarı gün gibi açık. Şunlar da metalürji işaretleri.” Daha yakından baktım. “Geri kalanı... bilemiyorum. Belki de kısaltmadır. Herhalde üzerinde çalıştıkça ne olduklarını öğrenebiliriz.”</p>

    <p>Gülümseyerek Fela’ya baktım. “Tebrikler. Hâlâ gelmiş geçmiş en iyi kâtipsin.”</p>

    <p class="paragraf">Simmon’un da yardımlarıyla <em>Scrivani</em>’deki diyagramları çözmem iki günümü aldı. Daha doğrusu bu iş bir gün sürdü; sonraki günü sonuçları üst üste kontrol etmekle geçirdik.</p>

    <p>Gremimi nasıl üreteceğimi öğrendikten sonra Ambrose’la tuhaf bir saklambaç oyununa tutuştum. Gremin sigaldrisi üzerinde çalışırken konsantrasyonumun hiç bozulmaması gerekiyordu. Bu da kendimi savunamayacağım anlamına geliyordu. Yani grem yapımında ancak Ambrose’un bir şeylerle uğraştığından emin olduğum zamanlar çalışabilirdim.</p>

    <p>Grem üretmek çok hassas bir işti. Küçücük gravürleri yaparken hataya yer yoktu. Ayrıca bölük pörçük çalışabiliyor olmam işimi zorlaştırıyordu. Ambrose genç bir kadınla beraber bir kafede kahve içerken yarım saat. Sembolik mantık dersine girdiği esnada kırk dakika. Arşiv’in giriş masasında görevliyken bir buçuk saat.</p>

    <p>Gremim üzerinde çalışamadığım zamanlarda kendi özel projeme kafa yoruyordum. Aslında Kilvin beni Re’larlığa yakışır bir şey yapmakla görevlendirdiği için bir bakımdan şanslıydım. Bu bana Balıkhane’de istediğim kadar zaman geçirmek için harika bir bahane sağlıyordu.</p>

    <p>Vaktimin geri kalanını Altın Midilli’nin ortak salonunda tembellik ederek değerlendirmekteydim. Kendimi oranın sürekli müşterilerinden biri olarak belletmem gerekiyordu. Böylece zamanı gelince fazla şüphe uyandırmayacaktım.</p>
  </div>
</body>
</html>
