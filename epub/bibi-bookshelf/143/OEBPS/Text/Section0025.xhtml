<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">On Yedinci Bölüm</h1>

    <h2 class="baslik_2 sigil_not_in_toc">Ara - Roller</h2>

    <p>Kvothe elini kaldırınca Tarihçi kalemini kâğıdın üzerinden çekti.</p>

    <p>“Bir süre ara verelim,” dedi Kvothe, başıyla pencereyi işaret ederek. “Cob’un geldiğini görebiliyorum.”</p>

    <p>Ayağa kalkıp elleriyle önlüğünü süpürdü. “Siz ikinize biraz kendinizi toparlamanızı önerebilir miyim?” Tarihçi’ye baktı. “Yapmamanız gereken bir şeyi yapıyormuş gibi bir haliniz var.”</p>

    <p>Gidip barın arkasında durdu. “Aslında durum bunun tam tersi tabii. Tarihçi, sana iş verecek birinin gelmesini beklerken canın sıkılmış. Yazım araçların bu yüzden masanın üstünde. Atın ölüp de bu ıssız kasabaya tıkılıp kaldığın için kafan bozuk. Ama tıkılıp kalmışsın ve en azından boş oturmak istemiyorsun.”</p>

    <p>Bast sırıttı. “Hey! Benim için de bir senaryo uydur!”</p>

    <p>“Senden beklendiği gibi davran Bast,” dedi Kvothe. “Hiç kimsenin tarlalarda yardım istemeyi aklından bile geçirmeyeceği miskin bir serseri olduğun için yegâne müşterimizle beraber kafayı çekiyorsun.”</p>

    <p>Bast hevesle sırıttı. “Peki benim de canım sıkılıyor mu?”</p>

    <p>“Elbette Bast. Aksi mümkün olabilir mi?” Kvothe keten bezi katlayıp bara bıraktı. “Öte yandan ben canım sıkılamayacak kadar meşgulüm. Hanın düzgün işlemesi için yapılması gereken yüz farklı işle uğraşarak oradan oraya koşturuyorum.”</p>

    <p>Masadaki iki kişiyi süzdü. “Tarihçi, sandalyende biraz kaykıl. Bast, sırıtmayı bırakmayacaksan bari dostumuza üç rahip ve demircinin kızıyla ilgili o fıkrayı anlat.”</p>

    <p>Bast’ın sırıtışı genişledi. “Bak o çok güzel bir fıkradır.”</p>

    <p>“Herkes rolünü biliyor mu?” Kvothe bezi bardan alıp mutfağa yöneldi. Tam kapıdan girecekken başını çevirmeksizin konuştu. “Ve sahne İhtiyar Cob’un.”</p>

    <p>Tahta sundurmaya basan ayakların gürültüsü duyuldu, sonra da İhtiyar Cob asabi adımlarla Yoltaşı Hanı’na daldı. Bast’ın sırıtarak ve el kol hareketleri yaparak bir şeyler anlatmakta olduğu masaya göz göz ucuyla baktı, ardından bara gitti. “Hey! Orada mısın Kvothe?”</p>

    <p>Bir saniye sonra hancı ıslak ellerini önlüğüne silerek mutfaktan çıktı. “Selamlar Cob. Senin için ne yapabilirim?”</p>

    <p>“Graham, Owenların küçük oğlunu gönderip beni çağırttı,” dedi Cob kızgın bir tavırla. “Niye yulaf taşıyacağım yerde burada olduğumu bari sen biliyor musun?”</p>

    <p>Kote başını iki yana salladı. “Murrionların buğdayını bugün Graham taşıyacak sanıyordum.”</p>

    <p>“Olmaz böyle şey,” diye homurdandı Cob. “Bu gece yağmur yağacak ve tarlamda kuru yulaf balyaları dururken ben burada dikiliyorum.”</p>

    <p>“Madem buraya kadar gelmişsin,” dedi hancı umutla, “sana biraz elma şırası ikram edebilir miyim? Daha bu sabah sıktım.”</p>

    <p>Yaşlı adamın yıpranmış yüzündeki asabiyet geçer gibi oldu. “Eh, madem bekliyorum,” dedi, “bir maşrapa şıra hiç de fena olmaz.”</p>

    <p>Kote arka odaya geçip az sonra bir testiyle geri geldi. Sundurmadan yine ayak sesleri yükseldi, akabinde Graham yanında Jake, Carter ve demirci çırağıyla beraber kapıdan girdi.</p>

    <p>Cob dönüp onlara dik dik baktı. “Sabahın bu saatinde beni buraya getirtecek kadar önemli olan nedir?” diye bilmek istedi. “Gün boşa geçiyor ve-”</p>

    <p>Aniden Tarihçi’yle Bast’ın oturdukları masadan kahkahalar yükseldi. Herkes dönüp yüzü kıpkırmızı kesilen ve bir eliyle ağzını kapatan Tarihçi’ye baktı. Bast da kahkahalar atarak masaya vuruyordu.</p>

    <p>Graham diğerlerini de arkasına katıp bara yürüdü. “Carter ile çocuğun Orrisonlara koyunlarını pazara götürmeleri için yardım edeceğini duydum,” dedi. “Baedn’e gidiyorsunuz, değil mi?”</p>

    <p>Carter ve demirci çırağı aynı anda başlarını salladılar.</p>

    <p>“Anlıyorum.” İhtiyar Cob ellerine baktı. “Öyleyse cenazeyi kaçıracaksınız.”</p>

    <p>Carter ağırbaşlı bir edayla başını salladı, fakat Aaron’un yüzünde mustarip bir ifade belirmişti. Bakışları surattan surata gezindiyse de başka herkes hiç kıpırdamadan duruyor, bardaki ihtiyar çiftçiyi izliyordu.</p>

    <p>“İyi,” dedi Cob nihayet, başını kaldırıp Graham’a bakarak. “Bizi çağırdığınız iyi olmuş.” Oğlanın yüz ifadesini görünce gülüp geçti. “Kedini öldürmüşsün gibi bir halin var çocuk. Koyun eti pazara gider. Shep bunu bilirdi. Yaşasaydı yapılması gerekeni yaptığın için hakkında en ufak bir kötü düşünce bile beslemezdi.”</p>

    <p>Uzanıp demirci çırağının sırtını sıvazladı. “Hep beraber bir şeyler içip ona doğru düzgün veda edeceğiz. Önemli olan bu. Bu akşam kilisede yapılacaklar rahibin gevezelik etmesinden başka bir şey değil. Biz veda etmesini ondan iyi biliriz.” Barın arkasına baktı. “Bize Shep’in en sevdiğinden getir Kote.”</p>

    <p>Hancı hemen harekete geçip tahta maşrapalar çıkardı ve onları barın arkasındaki fıçıların daha küçük olanına dayayarak içlerini koyu renkli bir birayla doldurdu.</p>

    <p>İhtiyar Cob maşrapasını kaldırınca diğerleri de onu taklit etti. “Shep’imize.”</p>

    <p>İlk Graham konuştu. “Çocukluğumuzda bir gün ava çıktık ve ben bacağımı kırdım,” dedi. “Ona yardım getirmesini söyledim, ama o beni yalnız bırakmaya yanaşmadı. Sırf inat olsun diye neredeyse hiçbir şey kullanmadan bir sedye yapıverdi. Sonra da beni kasabaya kadar çekti.”</p>

    <p>Herkes içti.</p>

    <p>“Beni hanımımla tanıştırdı,” dedi Jake. “Bunun için ona adamakıllı teşekkür edip etmediğimi bilmiyorum.”</p>

    <p>Herkes içti.</p>

    <p>“Kuşpalazından yatağa düştüğümde beni her gün ziyarete geldi,” dedi Carter. “Çoğu kimse öyle yapmadı. Karısının yaptığı çorbadan da getirdi.”</p>

    <p>Herkes içti.</p>

    <p>“Buraya ilk geldiğimde bana iyi davrandı,” dedi demirci çırağı. “Bana fıkralar anlatırdı. Bir keresinde tamir etmem için getirdiği arabasının dingilini kırdım. Beni Caleb Usta’ya şikâyet etmedi.” Sertçe yutkunup tedirgin gözlerle diğerlerine baktı. “Onu sahiden severdim.”</p>

    <p>Herkes içti.</p>

    <p>“Hepimizden daha cesurdu,” dedi Cob. “Geçen gece o herife bıçağı ilk saplayan o oldu. Herif azıcık normal biri olsaydı işi oracıkta biterdi.”</p>

    <p>Cob’un sesi biraz titriyordu. Kısa bir süreliğine, en az olduğu kadar ufak tefek, yorgun ve yaşlı göründü. “Ama öyle olmadı. Bunlar cesur biri için kötü günler. Yine de cesurdu. Keşke onun yerine ben cesur davranıp ölseydim de o şimdi evinde genç karısını öpüyor olsaydı.”</p>

    <p>Ötekilerden mırıldanmalar yükseldi ve hepsi de birasını başına dikip bitirdi. Graham maşrapasını bara bırakmadan önce biraz öksürdü.</p>

    <p>“Başka ne diyeceğimi bilemedim,” dedi demirci çırağı usulca.</p>

    <p>Graham gülümseyerek onun sırtına hafif hafif vurdu. “Güzel konuştun çocuk.”</p>

    <p>Hancı genzini temizledi ve tüm gözler ona çevrildi. “Umarım bana kızmazsınız,” dedi. “Onu sizin kadar iyi tanımazdım. Belki ilk seferkine yetecek kadar değil, ama ikinci kez sizlerle beraber kadeh kaldırmak isterim.”</p>

    <p>Konuştuğu için utanmışçasına önlüğünün bağlarıyla oynadı. “Henüz vaktin erken olduğunu biliyorum, ama Shep’in anısına sizinle bir yudum viski paylaşmayı çok isterim.”</p>

    <p>Oradakiler mırıldanarak rızalarını gösterirlerken hancı barın altından kadehler çıkarıp doldurmaya başladı. Üstelik şişe viskisiyle de değil –kızıl saçlı adam kadehleri barın arkasındaki tezgâhta duran dev fıçıların birinden doldurdu. Fıçı viskisinin yudumu bir peniydi, bu yüzden kadehlerini daha bir şevkle kaldırdılar.</p>

    <p>“Peki bu seferki neyin şerefine olacak?” diye sordu Graham.</p>

    <p>“Berbat geçen bir yıla?” dedi Jake.</p>

    <p>“Bu o tür bir kadeh kaldırma değil,” diye ona homurdandı İhtiyar Cob.</p>

    <p>“Krala?” dedi Aaron.</p>

    <p>“Hayır,” dedi hancı, şaşırtıcı ölçüde kendinden emin bir sesle. Ardından o da kadehini kaldırdı. “Başlarına gelenlerden daha iyisini hak eden eski dostların şerefine.”</p>

    <p>Barın diğer tarafındakiler ciddiyetle kafa salladılar ve içkilerini tek dikişte bitirdiler.</p>

    <p>“Tanrı aşkına, bu harika bir devrik,” dedi İhtiyar Cob saygıyla, gözleri hafifçe yaşararak. “Sen tam bir beyefendisin Kote. Ve seni tanıdığıma memnunum.”</p>

    <p>Demirci çırağının bara koyduğu kadeh yan yatıp yuvarlandı. Barın kenarından düşmeden evvel genç adam onu yakaladı ve altını çevirerek kadehin dibine kuşkuyla baktı.</p>

    <p>Jake onun bu haline gür bir çiftçi kahkahası atarken Carter kadehini bara baş aşağı bırakmaya özen gösterdi. “Rann’da nasıl yaparlar bilmem,” dedi Carter delikanlıya. “Ama buralarda ona boşu boşuna devrik demeyiz.”</p>

    <p>Demirci çırağı yeterince utanmış gözüktü ve kadehini diğerleriyle uyumlu bir şekilde barın üstüne koydu. Hancı ona güven verici bir bakış attı ve kadehleri toplayıp mutfağa geçti.</p>

    <p>“Tamamdır,” dedi İhtiyar Cob şevkle, ellerini ovuşturarak. “Siz ikiniz Baedn’den döndükten sonra bütün bir akşamı böyle geçireceğiz. Ama yağmur beni beklemez ve Orrisonların da bir an önce yola düşmek istediğinden hiç şüphem yok.”</p>

    <p>Onlar bölük pörçük bir grup halinde Yoltaşı’ndan ayrıldıktan sonra Kvothe mutfaktan çıkıp Bast’la Tarihçi’nin oturduğu masaya gitti.</p>

    <p>“Shep’i severdim,” dedi Bast usulca. “Cob ağzı bozuk ihtiyarın teki olabilir, ama genelde doğru konuşuyor.”</p>

    <p>“Cob bildiğini zannettiklerinin yarısını bile bilmiyor,” dedi Kvothe. “Dün gece herkesi kurtaran sendin. Sen olmasaydın o yaratık ekinlerini biçen bir çiftçi gibi önüne ne çıkarsa devirirdi.”</p>

    <p>“Bu doğru değil Reshi,” dedi Bast, gücendiğini açık eden bir ses tonuyla. “Sen onu durdururdun. Sen hiçbir şey yapmadan bekleyecek biri değilsin.”</p>

    <p>Onunla tartışmaya yanaşmayan hancı omuz silkerek bu yorumu geçiştirdi. Bast’ın dudakları sert, öfkeli bir ifadeyle kıvrıldı ve gözleri kısıldı.</p>

    <p>“Yine de,” dedi Tarihçi usulca, ortamın iyice gerilmesine fırsat bırakmadan, “Cob haklıydı. Shep cesur davrandı. En azından o kadarına saygı göstermek zorundasın.”</p>

    <p>“Hayır, değilim,” dedi Kvothe. “Cob haklıydı. Cesur olmak için iyi bir zamanda yaşamıyoruz.” Tarihçi’ye kalemini almasını işaret etti. “Ama keşke ben de daha cesur davransaydım ve Shep şimdi evinde genç karısını öpüyor olsaydı.”</p>
  </div>
</body>
</html>
