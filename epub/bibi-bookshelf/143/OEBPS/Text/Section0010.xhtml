<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">İkinci Bölüm</h1>

    <h2 class="baslik_2 sigil_not_in_toc">Çobanpüskülü</h2>

    <p>Tarihçi merdivenin aşağısına ulaştı ve omzuna asılı yassı deri çantasıyla Yoltaşı’nın ortak salonuna yaklaştı. Kapı eşiğinde durup barın üstündeki bir şeyi dikkatle incelemekte olan kızıl saçlı hancıyı süzdü.</p>

    <p>Tarihçi odaya girerken genzini temizledi. “Bu kadar çok uyuduğum için özür dilerim,” dedi. “Aslında...” Bardaki şeyi görünce cümlesini yarım bıraktı. “Turta mı yapıyorsun?”</p>

    <p>Kabuğun kenarlarını parmaklarıyla şekillendirmekte olan Kote başını kaldırdı. “Turta<em>lar,</em>” dedi, çoğul ekine vurgu yaparak. “Evet. Neden?”</p>

    <p>Tarihçi ağzını açtı ve kapadı. Gözleri önce barın arkasında sessiz sedasız asılı duran gri kılıca, sonra da bir tavanın kenarlarına yapışmış turta kabuğunu temkinle mıncıklayan adama kaydı. “Ne tür bir turta?”</p>

    <p>“Elmalı.” Kote doğruldu ve turtayı kaplayan kabukta üç yarık açtı. “İyi bir turta yapmanın ne kadar zor olduğunu biliyor musun?”</p>

    <p>“Pek sayılmaz,” diye itiraf etti Tarihçi, sonra kaygıyla etrafına bakındı. “Yardımcın nerede?”</p>

    <p>“Ancak Tanrı bilir,” dedi hancı. “Oldukça zordur. Yani turta yapmak. Belki ilk bakışta anlamazsın, ama bir sürü iş gerektirir. Ekmek kolaydır. Çorba kolaydır. Muhallebi de kolaydır. Ama turta karmaşıktır. Kendin denemedikçe asla tam olarak anlayamazsın.”</p>

    <p>Ne yapmasının beklendiğinden emin olamayan Tarihçi, başını kararsızca sallayarak hancıyı doğruladı. Omzunu silkerek çantayı kolundan aldı ve yakındaki bir masaya bıraktı.</p>

    <p>Kote ellerini önlüğüne sildi. “Suyunu çıkarmak için elmaları ezdikten sonra geriye kalan püreyi biliyor musun?”</p>

    <p>“Posayı mı diyorsun?”</p>

    <p><em>“Posa,”</em> dedi Kote derin bir huzurla. “Adı buydu işte. Suyunu çıkardıktan sonra insanlar onunla ne yaparlar?”</p>

    <p>“Üzüm posasıyla cıvık bir şarap yapılabilir,” dedi Tarihçi. “Ya da elinde bolca varsa yağ. Ama elma posası yararsızdır. Gübre veya malç olarak kullanılabilir, ama ikisi için de pek iyi değildir. İnsanlar genelde onunla hayvanlarını beslerler.”</p>

    <p>Düşünceli görünen Kote başını salladı. “Zaten ben de atmadıklarını tahmin ediyordum. Buralarda her şeyi o veya bu şekilde değerlendirirler. Posa.” Konuşurken sanki sözcüğün tadını alıyordu. “Bu mesele son iki senedir kafamı kurcalıyordu.”</p>

    <p>Tarihçi hayrete kapılmıştı. “Kasabada kime sorsan söylerdi.”</p>

    <p>Hancı kaşlarını çattı. “Herkesin bildiği bir şeyi soramam,” dedi.</p>

    <p>Çarpan bir kapının sesini şen, havai bir ıslık izledi. Bast beyaz bir çarşafla sarılmış kucak dolusu çobanpüskülü dalı taşıyarak mutfaktan çıktı.</p>

    <p>Kote ciddiyetle baş sallayıp ellerini ovuşturdu. “Harika. Şimdi nasıl-” Gözleri kısıldı. “O çarşaf temiz miydi?”</p>

    <p>Bast başını eğerek dal demetine baktı. “Şey Reshi,” dedi yavaşça, “duruma göre değişir. Hiç kirli çarşafın var mı?”</p>

    <p>Hancının gözleri bir an öfkeyle parladı, sonra adam iç geçirdi. “Neyse, fark etmez.” Uzanıp demetten uzun bir dal çıkardı. “Bununla ne yapacağız ki?”</p>

    <p>Bast omuz silkti. “Ben de emin değilim Reshi. Deri dansçılarını avlamaya çıktıklarında Sithelerin çobanpüskülü taçlar takarak at bindiklerini biliyorum, o kadar.”</p>

    <p>“Kafamıza çobanpüskülünden taçlar takarak ortalıkta dolaşamayız,” diye kestirip attı Kote. “Dillere sakız oluruz.”</p>

    <p>“Civardaki ahmakların ne düşündüğü umurumda değil,” diye homurdandı Bast, birkaç uzun ve esnek dalı birbirine dolamaya başlarken. “Vücuduna bir dansçı girdiği zaman kuklaya dönersin. Sana kendi dilini bile ısırtıp kopartabilir.” Yarısı tamamlanmış bir halkayı başına koyarak uyup uymadığına baktı. Sonra yüzünü ekşitti. “Dikenliymiş.”</p>

    <p>“Duyduğum öykülerde,” dedi Kote, “çobanpüskülü onları bir vücuda hapsedebilirmiş de.”</p>

    <p>“Demir taksak olmaz mı?” diye sordu Tarihçi. Barın arkasındaki iki adam sanki onun varlığını unutmuşçasına Tarihçi’ye merakla baktı. “Yani bir peri-”</p>

    <p>“Ona peri denmez,” diye çıkıştı Bast. “Öyle konuşunca bir çocuğa benziyorsun. Doğrusu fey yaratığıdır. Faen de denilir.”</p>

    <p>Tarihçi kısa bir tereddüdün ardından sözlerine devam etti. “Bu şey demir takan birinin vücuduna girerse canı yanmaz mı? Hemen başka bir vücuda atlamaya kalkmaz mı?”</p>

    <p>“Sana. Kendi. Dilini. Bile. Isırtıp. Kopartabilirler,” diye tane tane yineledi Bast, geri zekâlı bir çocukla konuşurcasına. “Bir kez içine girdiler mi elini kullanarak papatya toplar gibi sana kendi gözünü oydurtabilirler. Niye bir bileziği ya da yüzüğü çıkartamasınlar ki?” Başını iki yana salladı ve parlak yeşil renkli başka bir çobanpüskülü dalını elindeki halkaya eklemek için aşağı baktı. “Ayrıca benim demir takmaya niyetim yok.”</p>

    <p>“Madem bir dansçı içinde bulunduğu vücuttan çıkabiliyor,” dedi Tarihçi, “neden dün gece o adamın vücudundan kaçmadı? Niye birimizin içine girmedi?”</p>

    <p>Uzun bir sessizlik yaşandı, ta ki Bast diğer iki adamın ona baktıklarını fark edene kadar. “Bana mı soruyorsunuz?” Hayretle güldü. “Hiçbir fikrim yok. <em>Anpauen.</em> Dansçıların sonuncusu asırlar evvel yok edildi. Benim doğumumdan çok önce. Ben yalnızca hikâyeler duydum.”</p>

    <p>“Öyleyse o vücuttan <em>kaçmadığını</em> nereden biliyoruz?” diye sormaya bile çekinircesine ağır ağır konuştu Tarihçi. “Şu anda birimizin içinde olmadığını?”</p>

    <p>“Askerin vücudu öldüğü zaman o da ölmüş gibi gözüktü,” dedi Kote. “Dansçı dışarı çıkacak olsa bunu fark ederdik.” Bast’a bir bakış attı. “İçinde bulundukları bedeni terk ettikleri zaman koyu bir gölge veya duman gibi görünmeleri lazım, öyle değil mi?”</p>

    <p>Bast başıyla onayladı. “Zaten dışarı kaçsaydı girdiği yeni vücutla etrafındakileri öldürmeye başlardı. Genelde öyle yaparlar. Herkes ölene kadar vücut değiştirip dururlar.”</p>

    <p>Hancı döndü ve Tarihçi’ye güven veren bir tebessüm etti. “Gördün mü? Belki yaratık bir dansçı bile değildi. Belki de ona benzer bir şeydi, o kadar.”</p>

    <p>Tarihçi’nin ürkmüş bir hali vardı. “Ama nasıl bilebiliriz ki? Şu an kasabadaki herhangi bir kimsenin içinde olabilir...”</p>

    <p>“Belki de benim içimdedir,” dedi Bast tasasızca. “Dikkati elden bırakmanı bekliyor olabilirim. Belki tam o anda seni göğsünden, kalbinin tam üstünden ısırıp kanını son damlasına kadar emerim. Bir eriğin suyunu emer gibi.”</p>

    <p>Tarihçi dudaklarını sıktı. “Hiç komik değil.”</p>

    <p>Bast uçarı, dişlek bir sırıtışla Tarihçi’ye baktı. Fakat yüzünde bir tuhaflık vardı. Sırıtışı fazlaca genişti ve normalden uzun sürdü. Gözleri kâtip yerine onun yanına doğru odaklanmıştı.</p>

    <p>Bast bir anlığına hiç kıpırdamadı. Artık parmakları yeşil yapraklar arasında çevik hareketlerle gidip gelmiyordu. Adam merakla ellerine baktı, derken yarısı tamamlanmış çobanpüskülü halkasını bara düşürdü. Yavaşça silinen sırıtışının yerini boş bir ifade aldı ve ortak salona bön bön bakındı. “Te veyan?” dedi garip bir sesle. Gözleri donuk ve şaşkındı. <em>“Te-tanten ventelanet?”</em></p>

    <p>Bast bunun ardından ürkütücü bir süratle barın arkasından hamle yaptı ve Tarihçi’nin üstüne atıldı. Kâtip sandalyesinden ok gibi fırlayarak telaşla uzaklaştı. İki masayı ve yarım düzine sandalyeyi devirdikten sonra ayakları birbirine dolandı. Yere kapaklandığında bile durmadı ve kollarıyla bacaklarını delicesine savurarak kapıya doğru ümitsizce süründü.</p>

    <p>Yerde çılgınca debelenen Tarihçi dehşet dolu ve solgun bir suratla arkasına çabucak göz gezdirdiğinde Bast’ın en fazla üç adım atmış olduğunu gördü. Koyu saçlı genç adam barın yanında durmuş, attığı kahkahalar yüzünden neredeyse iki büklüm olmuştu. Bir eliyle yüzünü tutarken diğeriyle Tarihçi’yi işaret etmekteydi. Kahkahaları öylesine şiddetliydi ki nefes almakta zorlanıyordu. Çok geçmeden uzanıp bardan destek alması gerekti.</p>

    <p>Tarihçi’nin kan beynine sıçradı. “Seni gidi namussuz!” diye bağırdı acı içinde ayağa kalkarken. “Seni... seni gibi namussuz!”</p>

    <p>Hâlâ nefes alamayacak kadar çok gülen Bast ellerini kaldırdı ve ayı taklidi yapan bir çocuk gibi güçsüz, gayretsiz bir hareketle havayı pençeledi.</p>

    <p>“Bast,” diye onu payladı hancı, “hadi ama. Uzatma.” Kote’nin sesi sert çıksa da gözleri neşeyle parlıyor ve titreyen dudakları kıvrılmamaya çalışıyordu.</p>

    <p>Tarihçi gücenik bir ağırbaşlılıkla masaları ve sandalyeleri kaldırmaya koyuldu. Bunu yaparken onları yere gerekenden daha sert bırakıyordu. Kaçtığı masaya varınca surat asarak yerine oturdu. O zamana dek barın arkasına geri dönmüş olan Bast soluk soluğaydı ve gözlerini manalı bir ifadeyle ellerindeki çobanpüskülüne dikmişti.</p>

    <p>Tarihçi ona dik dik bakarak kavalkemiğini ovdu. Bast öksürük olabilecek bir ses çıkardı.</p>

    <p>Kote alçak bir sesle genzinden kıkırdayarak demetten bir çobanpüskülü dalı daha çekip aldı ve onu yapmakta olduğu şeride ekledi. “Unutmadan söyleyeyim, bugün kasabalılar kâtiplik hizmetinden faydalanmak için buraya uğrayacaklar.”</p>

    <p>Tarihçi şaşırmış gibiydi. “Öyle mi?”</p>

    <p>Kote başını sallayıp asabi bir sesle iç geçirdi. “Evet. Haber şimdiden yayıldı, o yüzden yapacak bir şey yok. Gelenlerle tek tek ilgilenmemiz gerekecek. Neyse ki iki sağlam ele sahip olan herkes öğlene kadar tarlalarda çalışacak. Yani-”</p>

    <p>Hancının parmakları sakar bir hareketle çobanpüskülü dalını kırdı ve dikenlerden biri başparmağının etli kısmının derinlerine battı. Kızıl saçlı adam ne irkildi ne de sövdü; yalnızca parmağında beliren dut kadar parlak kan damlasına öfkeyle baktı.</p>

    <p>Hancı kaşlarını çatarak başparmağını ağzına götürdü. Yüzündeki tebessüm bütünüyle silindi ve gözleri sert, koyu bir hale büründü. Daha bitmemiş çobanpüskülü şeridini o kadar soğukkanlı bir hareketle fırlatıp attı ki korkutucu gözüktüğü söylenebilirdi.</p>

    <p>Tarihçi’ye tekrar baktığında sesi bütünüyle sakindi. “Yani rahatsız edilene kadar zamanımızı iyi değerlendirmeliyiz,” dedi. “Ama herhalde ondan önce kahvaltı etmek istersin.”</p>

    <p>“Fazla zahmet olmazsa,” dedi Tarihçi.</p>

    <p>“Hiç de bile,” diyen Kote dönüp mutfağa yöneldi.</p>

    <p>Onun gitmesini seyrederken Bast’ın yüzünde kaygılı bir ifade mevcuttu. “Elma suyunu da fırının üstünden alıp soğuması için arkaya bıraksan iyi olacak,” diye hancının peşinden seslendi. “Geçen sefer yaptığın şıradan çok reçele benzemişti. Bir de dışarıdayken bazı otlar buldum. Yağmur fıçısının üstündeler. Akşam yemeğinde işe yararlar mı diye bir bak.”</p>

    <p>Ortak salonda yalnız kalan Bast ile Tarihçi barın iki tarafında birbirlerini uzun uzun süzdüler. Tek ses uzaktaki arka kapı kapanırken çıkan gürültüydü.</p>

    <p>Bast ellerindeki taçta son bir değişiklik yapıp ona her açıdan baktı. Sonra tacı koklamak istercesine yüzüne doğru kaldırdı. Fakat onun yerine derin bir nefes aldı, gözlerini kapadı ve çobanpüskülü yapraklarına öyle nazikçe üfledi ki neredeyse hiç kıpırdamadılar.</p>

    <p>Bast gözlerini açıp Tarihçi’ye özür dilercesine gülümsedi ve onun yanına yürüdü. “İşte.” Çobanpüskülü halkasını sandalyedeki adama uzattı.</p>

    <p>Tarihçi tacı almaya davranmadı.</p>

    <p>Bast’ın tebessümü silinmedi. “Düşmekle meşgul olduğun için fark etmedin,” dedi alçak sesle. “Ama sen yerinden fırlayınca cidden güldü. Karnından gelen üç gerçek kahkahayla. Öyle harika bir gülüşü var ki. Meyve gibi. Müzik gibi. Aylardır duymuyordum.”</p>

    <p>Bast utangaç bir tebessüm ederek çobanpüskülü halkasını yine uzattı. “Bu senin için. Üzerinde taşıyabileceğim tüm sözleri kattım. O yüzden sandığından daha uzun bir süre yeşil ve canlı kalacak. Çobanpüskülünü yapılması gerektiği gibi toplayıp kendi ellerimle şekillendirdim. Bulundu, örüldü ve bir amaca hizmet eder hale getirildi.” Onu buket tutan tedirgin bir oğlan gibi biraz daha ileri uzattı. “İşte. Karşılıksız verilen hediye bu. Ödevim, görevim olmadan ve düstur beklemeden sunuyorum.”</p>

    <p>Tarihçi çekinerek uzanıp tacı aldı. Onu ellerinde çevirerek inceledi. Koyu yeşil yaprakların arasındaki kızıl dutlar pırlantalara benziyordu ve dallar dikenleri dışarı bakacak şekilde ustaca örülmüştü. Kâtip onu yavaşça başına koydu; taç kafasına tam oturdu.</p>

    <p>Bast sırıttı. “Hınzırların Efendisi’ne selam olsun!” diye bağırarak ellerini kaldırdı ve neşe dolu bir kahkaha attı.</p>

    <p>Tacı başından çıkartırken Tarihçi’nin dudaklarında ufak bir tebessüm belirdi. “Eee,” dedi usulca, ellerini kucağına koyarak. “Bu aramızın düzeldiği anlamına mı geliyor?”</p>

    <p>Bast şaşkın bir halde başını yana eğdi. “Affedersin?”</p>

    <p>Tarihçi huzursuz görünüyordu. “Hani dün gece söylediklerin var ya...”</p>

    <p>Bast’ın kafası karışmış gibiydi. “Ah, hayır,” dedi ciddiyetle, başını iki yana sallayarak. “Hayır. Kesinlikle hayır. Hâlâ iliklerine kadar bana aitsin. Arzularımın hizmetkârısın.” Yüzünde buruk bir ifade beliren Bast mutfaktan tarafa göz attı. “Ve neyi arzuladığımı biliyorsun. Onun turta pişiren bir hancıdan daha fazlası olduğunu hatırlamasını sağla,” derken <em>turta</em> sözcüğünü tükürürcesine telaffuz etti.</p>

    <p>Tarihçi gözlerini kaçırarak sandalyesinde huzursuzca kıpırdandı. “Ne yapabileceğimi halen bilmiyorum.”</p>

    <p>“Elinden geleni yap,” dedi Bast sesini yükseltmeden. “Onu kendi içinden çıkar. Onu uyandır.” Son kelimeleri hararetle dile getirmişti.</p>

    <p>Bir elini Tarihçi’nin omzuna koyarken Bast’ın gözleri belli belirsiz kısıldı. “Hatırlamasını sağlayacaksın. Bunu <em>yapacaksın.</em>”</p>

    <p>Tarihçi bir an için tereddüde kapıldı, sonra da kucağındaki çobanpüskülü halkasına bakarak başını hafifçe salladı. “Elimden geleni yapacağım.”</p>

    <p>“Başka ne yapabiliriz ki zaten?” diyen Bast adamın sırtını dostane bir hareketle sıvazladı. “Bu arada omzun nasıl?”</p>

    <p>Kâtip omzunu birkaç kez çevirdi. Vücudunun geri kalanı kıpırdamadığı için hareketi yersiz gözüktü. “Uyuşuk. Soğuk. Ama acımıyor.”</p>

    <p>“Olacak o kadar. Yerinde olsam fazla kafa yormazdım.” Bast adama cesaret verici bir tebessüm etti. “Hayat siz insanlar için ufak tefek şeylere kafa yormayacak kadar kısa.”</p>

    <p class="paragraf">Kahvaltı gelip geçti. Patates, kızarmış ekmek, domates ve yumurta. Tarihçi hatırı sayılır bir porsiyonu mideye indirirken Bast üç kişiye yetecek kadar yedi. Kote ise ufak tefek işlerle meşgul olarak yakacak odun taşıdı, turtalara hazırlık maksadıyla ocağı harladı ve soğuyan elma suyunu testilere doldurdu.</p>

    <p>O bir çift testiyi bara taşırken hanın önündeki tahta sundurmada kapının çalınması kadar yüksek çıkan çizme sesleri duyuldu. Hemen akabinde demirci çırağı içeri daldı. Geniş omuzlara ve kalın kollara sahip delikanlı henüz on altısında olmasına rağmen kasabadaki en uzun boylu insandı.</p>

    <p>“Merhaba Aaron,” dedi hancı sakin bir sesle. “Kapıyı kapatır mısın? Dışarısı epey tozlu.”</p>

    <p>Demirci çırağı kapıya dönerken hancı ve Bast tez, dile getirilmemiş bir uyumla hareket ederek çobanpüskülünün çoğunu barın altına sakladılar. Demirci çırağı tekrar geriye döndüğünde Bast küçük, eğreti bir büküm gibi gözüken bir şeyle oyalanmaktaydı. Boşta duran parmakları can sıkıntısından kurtaracak bir şeyle.</p>

    <p>Aceleyle bara doğru yürüyen Aaron bir değişiklik fark etmişe benzemiyordu. “Bay Kote,” dedi heyecanla, “biraz yolluk alabilir miyim?” Boş bir bez çuvalı sağa sola salladı. “Carter ne demek istediğimi anlayacağını söyledi.”</p>

    <p>Hancı başını salladı. “Bir miktar ekmeğim ve peynirim, sosisim ve elmam var.” Verdiği bir işaretle Bast çuvalı alıp mutfağa girdi. “Carter bugün bir yerlere mi gidiyor?”</p>

    <p>“O ve ben,” dedi oğlan. “Orrisonlar bugün Treya’da koyun eti satacaklar. Yollar kötü diye beni ve Carter’ı tuttular.”</p>

    <p>“Treya,” diye mırıldandı hancı. “Öyleyse yarına kadar yoksunuz.”</p>

    <p>Demirci çırağı ince bir gümüş kırığı barın parlak maununun üstüne dikkatle koydu. “Carter gitmişken Nelly’nin yerini doldurmayı da umuyor. Ama bir at bulamazsa muhtemelen kralın emrine girecekmiş.”</p>

    <p>Kote’nin kaşları kalktı. “Carter askere mi yazılacakmış?”</p>

    <p>Oğlanın yüzünde beliren sırıtış neşeyle ciddiyetin tuhaf bir karışımıydı. “Arabasına bir at bulamazsa yapacak fazla bir şeyi olmadığını söyledi. Dedi ki orduda karnını güzelce doyururlarmış ve bir sürü yeri gezermişsin.” Heyecan dolu gözlerle konuşan delikanlının yüz ifadesi bir çocuğun hevesiyle bir adamın ciddi kaygısı arasında kısılıp kalmış gibiydi. “Hem artık öyle bir gümüş baş verip geçmiyorlar. Bugünlerde askere yazılanlara bir dam veriyorlar. Koca bir <em>altın</em> dam.”</p>

    <p>Hancının yüzü asıldı. “Askerliği sadece Carter düşünüyor, değil mi?” Oğlanın gözlerinin içine baktı.</p>

    <p>“Dam büyük para,” diye muzip bir sırıtışla itiraf etti demirci çırağı. “Ve babam ölüp annem Ranna taşındığından beri elim darda.”</p>

    <p>“Peki annen kralın emrine girmene ne diyor?”</p>

    <p>Oğlanın sırıtışı kayboldu. “Yoksa onun tarafını mı tutacaksın?” diye yakındı. “Anlarsın sanıyordum. Sen de erkeksin; bir adamın annesine bakması gerektiğini bilirsin.”</p>

    <p>“Annenin altın bir küvette yıkanmaktansa seni evinde güven içinde görmeyi yeğleyeceğini biliyorum çocuk.”</p>

    <p>“Bana ‘çocuk’ denmesinden bıktım,” diye parlayan demirci çırağının yüzü kızardı. “Orduda bir işe yarayabilirim. Asilerin Tövbekâr Kral’a sadakat yemini etmelerini sağlayabilirsek durum tekrar düzelmeye başlar. Ek vergiler kaldırılır. Bentleyler topraklarını kaybetmezler. Yollar yine güvenli olur.”</p>

    <p>Sonra yüzü yine ciddileşti ve bir anlığına hiç de genç gözükmedi. “Ayrıca ben yokum diye annemin evde endişe içinde beklemesine gerek kalmaz,” dedi sert bir sesle. “Her gece üç kez kalkıp pencere panjurlarını ve kapı sürgüsünü kontrol etmeyi bırakır.”</p>

    <p>Aaron hancının gözlerinin içine bakarak dimdik doğruldu. Kambur durmadığı zaman ondan neredeyse bir kelle boyu daha uzundu. “Bazen bir adamın kralına ve ülkesine arka çıkması gerekir.”</p>

    <p>“Peki ya Rose?” diye usulca sordu hancı.</p>

    <p>Yüzünü al basan çırak utançla başını eğdi. “Tanrım, herkesin mi bizden haberi var?”</p>

    <p>Hancı nazik bir tebessüm eşliğinde salladı. “Böyle bir kasabada sır diye bir şey olmaz.”</p>

    <p>“Eh,” dedi Aaron kararlı bir edayla, “bunu onun için de yapıyorum. Bizim için. Aldığım avansla ve biriktireceğim parayla kanı bozuk bir faizciye gitmek zorunda kalmadan bize bir ev alabilir ya da kendi dükkânımı açabilirim.”</p>

    <p>Kote ağzını açtı, sonra yine kapadı. Uzun ve derin bir nefes alınabilecek bir müddet sessiz kaldı, ardından sözcüklerini büyük bir dikkatle seçercesine konuştu. “Aaron, Kvothe’nin kim olduğunu biliyor musun?”</p>

    <p>Demirci çırağı gözlerini yuvarladı. “Geri zekâlı değilim. Daha dün gece onun hakkında hikâyeler anlatıyorduk, hatırladın mı?” Hancının omzu üzerinden mutfağa baktı. “Dinle, artık yola koyulmam lazım. Yoksa Carter küplere-”</p>

    <p>Kote eliyle teskin edici bir hareket yaptı. “Gel seninle anlaşalım Aaron. Söyleyeceklerimi dinlersen sana yolluğunu bedavaya veririm.” Barın üstündeki gümüş kırığı delikanlıya doğru itti. “Sen de bununla Treya’dan Rose için güzel bir armağan alabilirsin.”</p>

    <p>Aaron ihtiyatla başını salladı. “Anlaştık.”</p>

    <p>“Duyduğun hikâyelerden Kvothe hakkında neler öğrendin? Sence nasıl biri?”</p>

    <p>Aaron bir kahkaha patlattı. “Ölmüş olması dışında mı?”</p>

    <p>Kote donuk bir tebessüm etti. “Ölmüş olması dışında.”</p>

    <p>“Her türlü gizli sihri bilirmiş,” dedi Aaron. “Bir atın kulağına fısıldadığı altı sözcükle onu yüz elli kilometre koşturtabilirmiş. Demiri altına çevirebilir, yıldırımları bir kavanoza kapatıp sonrası için saklayabilirmiş. Her türlü kilidi açan bir şarkı söyleyebilirmiş ve sağlam bir meşe kapıyı tek eliyle kırabilirmiş...”</p>

    <p>Aaron sözlerinin devamını getirmedi. “Aslına bakarsan hikâyesine bağlı. Bazen Beyaz Atlı Prens gibi iyi biriymiş. Bir keresinde bazı kızları bir ogre çetesinin elinden kurtarmış...”</p>

    <p>Donuk bir tebessüm daha. “Biliyorum.”</p>

    <p>“...ama diğer hikâyelerde piç kurusunun teki olarak geçiyor,” diye devam etti Aaron. “Üniversite’den bazı sırlar çalmış. Onu bu yüzden kovmuşlar. Ayrıca Kralkatili Kvothe lakabını sırf lavta çaldığı için edinmemiş.”</p>

    <p>Hancının tebessümü artık yoktu, ama tekrar kafa salladı. “Tamam da nasıl biriymiş?”</p>

    <p>Aaron’un alnı biraz kırıştı. “Kızıl saçlıymış, tabii onu kastettiysen. Tüm hikâyelerde geçer bu. Kılıcı canavar gibi kullanırmış. Felaket akıllıymış. Dili de çok iyi laf yaparmış. Konuşarak her türlü beladan kurtulabilirmiş.”</p>

    <p>Hancı kafasını salladı. “Doğru. Diyelim ki Kvothe’sin ve dediğin gibi felaket akıllısın. Bir anda kellene bin dam ve bir düklük ödül kondu. Ne yaparsın?”</p>

    <p>Söyleyecek bir şey bulamadığı anlaşılan demirci çırağı başını iki yana sallayarak omuz silkti.</p>

    <p>“Eh, eğer <em>ben</em> Kvothe olsaydım,” dedi hancı, “kendimi ölmüş gibi gösterir, adımı değiştirir ve kuş uçmaz kervan geçmez bir yerde küçük bir kasaba bulurdum. Sonra bir han açar ve ortadan kaybolmak için uğraşırdım.” Genç adama uzun uzun baktı. “Ben olsam öyle yapardım.”</p>

    <p>Aaron’un bakışları hancının kızıl saçlarında, barın yukarısında asılı duran kılıçta, sonra yine hancının gözlerinde gezindi.</p>

    <p>Kote başını yavaşça sallayıp Tarihçi’yi işaret etti. “Bu adam alelade bir kâtip değil. Gerçek hayat hikâyemi yazmak için burada bulunan bir tür tarihçi. Hikâyenin başını kaçırdın, ama istersen devamı için burada kalabilirsin.” Rahat bir tebessüm etti. “Sana daha önce hiç kimsenin duymadığı ve bir daha hiç kimsenin duymayacağı öyküler anlatabilirim. Felurian’la ve dövüşmeyi Ademlerden nasıl öğrendiğimle ilgili öyküler. Prenses Ariel’le ilgili gerçekler.”</p>

    <p>Hancı barın arkasından uzanıp oğlanın koluna dokundu. “İşin aslı şu ki Aaron, seni severim. Bence az bulunur bir zekâya sahipsin ve hayatını bir hiç uğruna harcamanı istemem.” Derin bir nefes alıp demirci çırağının gözlerinin içine baktı. Kendi gözleri şaşırtıcı bir yeşil renkteydi. “Bu savaşın nasıl çıktığını biliyorum. İşin aslından haberdarım. Beni dinledikten sonra gidip onun orta yerinde can vermek için bu kadar hevesli olmayacaksın.”</p>

    <p>Hancı dönüp Tarihçi’nin oturduğu masadaki boş sandalyelerden birini gösterdi ve masallardaki bir prense ait olabilecek naiflikte, cezbedici bir tebessüm etti. “Ne dersin?”</p>

    <p>Aaron ciddi gözlerle hancıyı uzun müddet süzdü. Bakışları kılıca kaydı, derken tekrar aşağı indi. “Sahiden söylediğin kişiysen...” Cümlesini yarım bıraksa da yüz ifadesi onu bir soruya dönüştürdü.</p>

    <p>“Sahiden öyleyim,” diye oğlanı nazikçe temin etti Kote.</p>

    <p>“...öyleyse renksiz pelerinini görebilir miyim?” diye sırıtarak sordu çırak.</p>

    <p>Hancının cezbedici tebessümü cam gibi parçalanıverdi.</p>

    <p>“Kvothe’yi Ulu Taborlin’le karıştırıyorsun,” diye odanın öte yanından açıkladı Tarihçi. “Renksiz pelerin Taborlin’indi.”</p>

    <p>Kâtibe bakmak için dönerken Aaron’un yüz ifadesi şaşkındı. “Peki Kvothe’nin neyi vardı?”</p>

    <p>“Bir gölge pelerini,” dedi Tarihçi. “Tabii doğru hatırlıyorsam.”</p>

    <p>Oğlan yine bara doğru döndü. “Öyleyse bana gölge pelerinini gösterebilir misin?” diye sordu. “Veya biraz sihir? Hep sihir görmek istemişimdir. Biraz ateş ya da yıldırım yeter. Seni fazla yormak istemem.”</p>

    <p>Hancı henüz bir karşılık veremeden Aaron ansızın kahkahalara boğuldu. “Seninle biraz kafa bulayım dedim Bay Kote.” Öncekinden de geniş sırıttı. “Tanrı aşkına, ömrümde senin gibi bir yalancı görmedim. Alvan amcam bile bu kadar güzel yalan söyleyemezdi.”</p>

    <p>Hancı başını eğip anlaşılmaz bir şeyler mırıldandı.</p>

    <p>Aaron barın üstünden uzanarak iri ellerinden birini Kote’nin omzuna koydu. “Yardım etmeye çalıştığını biliyorum Bay Kote,” dedi samimiyetle. “Sen iyi bir adamsın ve dediklerini düşüneceğim. Hemen gidip askere yazılmak gibi bir niyetim yok. Seçeneklerimi değerlendirmek istedim, hepsi bu.”</p>

    <p>Demirci çırağı başını esefle iki yana salladı. “Yemin ederim bu sabah kimse denemeden geçmiyor. Annem tüberküloz olduğunu söyledi. Rose da hamile kaldığını.” Oğlan kıkırdayarak bir elini saçlarında gezdirdi. “Yine de seninki hepsinin içinde kurdele kazananıydı, bunu söylemeliyim.”</p>

    <p>“Eh, bilirsin işte...” Kote zoraki bir tebessüm edebildi. “Denemeseydim annenin yüzüne bakamazdım.”</p>

    <p>“Biraz daha yenilir yutulur bir şey söyleseydin şansın olabilirdi,” dedi oğlan. “Ama Kvothe’nin kılıcının gümüşten yapıldığını herkes bilir.” Gözlerini duvarda asılı duran kılıca çevirdi. “Hem adı Düşüncesiz değilmiş. Kaysera’ymış, yani şair katili.”</p>

    <p>Bunu duymak Hancı’yı şaşırttı. “Şair katili mi?”</p>

    <p>Aaron kendinden emin bir halde kafa salladı. “Evet bayım. Hem kâtibin de haklı. Pelerini örümcek ağlarından ve gölgelerden oluşuyormuş. Ayrıca her parmağında bir yüzük varmış. Dur bakayım, nasıldı o?</p>

    <blockquote class="dize">
      <p><em>“Bir elindeki yüzükler taştı,</em></p>

      <p><em>Demir, kehribar, kemik ve tahtaydı.</em></p>

      <p><em>Diğer elinde-”</em></p>
    </blockquote>

    <p>Demirci çırağının alnı kırıştı. “Geri kalanını hatırlayamadım. Alev mi ne deniyordu...”</p>

    <p>Hancının yüz ifadesi anlaşılmazdı. Başını eğip barın üstünde açık tuttuğu ellerine baktı ve kısa süre sonra ezberden okudu:</p>

    <blockquote class="dize">
      <p><em>“Diğer elindeki yüzükler görünmezdi.</em></p>

      <p><em>Biri akan kandan bir şeritti.</em></p>

      <p><em>Biri nefes misali bir fısıltıydı,</em></p>

      <p><em>Ve buz yüzüğünde bir çatlak vardı.</em></p>

      <p><em>Alev yüzüğü hafif hafif parlardı,</em></p>

      <p><em>Ve son yüzüğün yoktu bir adı.”</em></p>
    </blockquote>

    <p>“İşte bu,” diye gülümsedi Aaron. “Barın arkasında o yüzüklerden bir tane bulundurmuyorsun ya?” Daha iyi görmeye çalışırcasına parmak uçlarında yükseldi.</p>

    <p>Kote titrek, utangaç bir tebessüm etti. “Hayır. Hayır, bulundurduğumu söyleyemem.”</p>

    <p>Bast bez çuvalı hızla bara bırakınca ikisi de irkildi. “Bu kadar yiyecek hem sana hem Carter’a iki gün yeter de artar,” dedi gence sertçe.</p>

    <p>Aaron çuvalı omzuna vurup gitmeye davrandı, sonra tereddüt ederek barın ardındaki iki kişiye baktı. “Size iş çıkarmak istemem. İhtiyar Cob anneme göz kulak olacağını söyledi, ama...”</p>

    <p>Bast barın etrafından dolanıp Aaron’u kapıya doğru itelemeye başladı. “Ona bir şey olacağını sanmam. İstersen Rose’a da uğrarım.” Demirci çırağına geniş, hınzır bir tebessüm etti. “Yalnızlık çekmediğinden emin olmak için.”</p>

    <p>“Minnettar kalırım,” diyen Aaron’un ne denli rahatladığı sesinden anlaşılıyordu. “Ben yanından ayrılırken iyi durumda değildi. Biraz teselli ona iyi gelecektir.”</p>

    <p>Han kapısını açmakta olan Bast aniden durdu ve geniş omuzlu oğlana hayretler içinde bakakaldı. Sonra başını iki yana sallayarak kapıyı açma işini bitirdi. “Tamam, hadi bakalım. Şehirde sana iyi eğlenceler. Sakın suyundan içeyim deme.”</p>

    <p>Bast kapıyı kapadı ve yorgun düşmüş gibi alnını tahtaya dayadı. <em>“Biraz teselli ona iyi gelecektir?”</em> diye hayretle tekrar etti. “O çocuğun akıllı olduğuna dair söylediğim her şeyi geri alıyorum.” Bir parmağını suçlamasına kapıya doğru uzatarak bardan tarafa döndü. “Her gün,” dedi havaya, “demirle çalışırsan olacağı bu.”</p>

    <p>Hancı neşesiz bir sesle gevrek gevrek gülerek bara yaslandı. “Efsanevi dilimden buraya kadarmış.”</p>

    <p>Bast aşağılarcasına homurdandı. “Çocuk budalanın teki Reshi.”</p>

    <p>“Bir budalayı bile ikna edemediğim için kendimi iyi hissetmem mi gerekiyor Bast?”</p>

    <p>Tarihçi hafifçe genzini temizledi. “Aslında yaşananlar burada sergilediğin performansın kalitesini gösteriyor,” dedi adam. “Hancı rolünü öyle iyi oynamışsın ki sana başka bir gözle bakamıyorlar.” Boş ortak salonu işaret etti. “Oğlanı ordudan uzak tutmak için hayatını böyle tehlikeye atmana şaşırdım açıkçası.”</p>

    <p>“Fazla bir tehlike yok,” dedi hancı. “Çünkü fazla bir hayat yok.” Doğrulup barın etrafından dolandı ve Tarihçi’nin oturduğu yere gitti. “Bu aptalca savaşta can veren herkesten ben sorumluyum. En azından bir kişiyi kurtarayım dedim. Demek bu kadarını bile yapamıyormuşum.”</p>

    <p>Adam Tarihçi’nin karşısındaki sandalyeye oturdu. “Dün nerede kalmıştık? Aynı şeyleri tekrarlamanın gereği yok.”</p>

    <p>“Rüzgârı çağırarak Ambrose’a hak ettiği dersi vermiştin,” dedi Bast kapının oradan. “Ve senin hatuna yazıp duruyordun.”</p>

    <p>Kote başını kaldırdı. “Ben <em>yazmam</em> Bast.”</p>

    <p>Tarihçi yassı deri çantasını aldı ve dörtte üçü küçük, düzgün bir el yazısıyla dolu bir sayfa çıkardı. “İstersen son kısmı sana okuyabilirim.”</p>

    <p>Kote elini uzattı. “Kodunu kendim okuyabilecek kadar iyi hatırlıyorum,” dedi bitkince. “Bana ver. Hem belki biraz açılırım.” Bast’a göz ucuyla baktı. “Dinleyeceksen gel otur. Öyle ayakta dikilmeni istemiyorum.”</p>

    <p>Bast alelacele yanlarına gelirken Kote derin bir nefes aldı ve dünkü hikâyenin son sayfasına göz gezdirdi. Uzunca bir süre ses çıkarmadı hancı. Ağzı aşağıya doğru kıvrılır gibi oldu, sonra bir tebessümün belli belirsiz gölgesi ortaya çıktı.</p>

    <p>Adam gözlerini sayfadan ayırmaksızın dalgın bir edayla başını salladı. “Genç yaşamımın büyük bölümü Üniversite’ye girmeye çalışmakla geçti,” dedi. “Kumpanyam öldürülmeden önce bile oraya gitmek istiyordum. Chandrialıların bir kamp öyküsünden fazlası olduğunu bilmezken. Amyrleri aramaya başlamamışken.”</p>

    <p>Sandalyesinde arkasına yaslanırken yüzündeki bitkin görünüm yerini düşünceli bir ifadeye bıraktı. “Bir kez oraya kapağı atınca işlerin kolaylaşacağını sanıyordum. Sihir öğrenip tüm sorularıma cevap bulacaktım. Her şey masallardaki kadar kolay olacaktı.”</p>

    <p>Utangaca kaçan bir tebessüm eden Kvothe’nin ifadesi onu şaşırtıcı ölçüde genç gösterdi. “Ve öyle olabilirdi de, tabii düşman kazanmak ve başımı belaya sokmak konularında büyük bir yeteneğim olmasaydı. Tek arzum müzik yapmak, derslere girmek ve aradığım cevapları bulmaktı. İstediğim her şey Üniversite’deydi. Tek istediğim orada kalmaktı.” Başını kendi kendine sallandı. “Başlamamız gereken yer orası.”</p>

    <p>Hancı tuttuğu kâğıdı Tarihçi’ye geri verdi, o da tek elini kullanarak sayfayı dalgın bir edayla düzeltti ve hokkanın tıpasını çıkartıp kalemini mürekkebe batırdı. Hevesle öne eğilen Bast heyecanlı bir çocuk gibi sırıtıyordu.</p>

    <p>Kvothe’nin odayı tarayan gözleri her şeyi belledi. Adam derin bir nefes aldı, sonra beklenmedik bir tebessüm etti; bir an için bile olsa hiç de hancıya benzer bir tarafı yoktu. Keskin ve parlak gözleri çimden bir bıçak gibi yeşildi. “Hazır mısınız?”</p>
  </div>
</body>
</html>
