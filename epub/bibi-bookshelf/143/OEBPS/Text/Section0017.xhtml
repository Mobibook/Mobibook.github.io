<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Dokuzuncu Bölüm</h1>

    <h2 class="baslik_2 sigil_not_in_toc">Edepli Bir Dil</h2>

    <p>Saçlarım hâlâ ıslakken kısa bir koridordan geçtim, bir merdiveni çıktım ve boş bir tiyatro sahnesine adım attım. Her zamanki gibi, hilal şeklinde kocaman bir masa hariç içerisi karanlıktı. Işığın kenarında durup kibarca bekledim.</p>

    <p>Şansölye bana yaklaşmamı işaret edince masanın ortasına yürüdüm ve taşımı ona verdim. Bunun akabinde geri çekildim ve masanın dışa doğru çıkıntı yapan iki boynuzu arasındaki daha parlak ışık halkasının içine girdim.</p>

    <p>Dokuz hoca bana bakıyordu. Bir çitin üstüne tünemiş kuzgunlar gibi dramatik göründüklerini söylemek isterdim, fakat hepsi de resmi cüppelerini giymiş olsa bile düzenli bir gruba benzemeyecek kadar uyumsuzdular.</p>

    <p>Dahası yüzlerinde bitkinliğin emarelerini seçebiliyordum. Öğrenciler mülakattan ne kadar nefret ederlerse etsinler, bunun hocalar için de parkta gezinti yapmaya benzemediğini ancak o zaman anladım.</p>

    <p>“Arliden oğlu Kvothe,” diye resmi bir dille konuştu Şansölye. “Re’lar.” Masanın sağ boynuzunun olduğu tarafı işaret etti. “Baş Hekim?”</p>

    <p>Arwyl yuvarlak gözlük camlarının ardındaki babacan yüzüyle bana baktı. “Mhenkanın tıbbi özellikleri nelerdir?”</p>

    <p>“Kuvvetli bir anestetiktir,” dedim. “Ayrıca güçlü bir katatonik ve potansiyel bir arındırıcıdır.” Tereddüt ettim. “Komplikasyonlar doğuran pek çok ikincil özelliği de vardır. Onları da sayayım mı?”</p>

    <p>Arwyl başını iki yana salladı. “Bir hasta eklem ağrıları ve zor nefes alma şikâyetiyle Revir’e geliyor. Ağzı kuru ve dilinde şekerli bir tat olduğunu iddia ediyor. Üşümekten yakınmasına rağmen terli ve ateşi yüksek. Teşhisin nedir?”</p>

    <p>Bir nefes aldım, derken tereddüde kapıldım. “Revir’de bir teşhis koymam Arwyl Hoca. El’thelerinizden birini çağırırım.”</p>

    <p>Gözlerinin kenarları kırışarak bana gülümsedi. “Doğru,” dedi. “Ama laf olsun diye rahatsızlığı ne olabilir?”</p>

    <p>“Hastamız bir öğrenci mi?”</p>

    <p>Arwyl bir kaşını kaldırdı. “Tereyağı fiyatıyla bunun ne ilgisi var?”</p>

    <p>“Balıkhane’de çalışıyorsa dökümcü gribine yakalanmış olabilir,” dedim. Arwyl’in kaşı yine kalkınca ekledim: “Balıkhane’de farklı türde metal zehirlenmelerine maruz kalınabilir. Burada bu vakalara sık rastlanmaz çünkü öğrenciler iyi eğitimlidirler. Ama sıcak bronzla çalışan biri dikkatli davranmazsa ölümüne sebep olabilecek kadar çok duman soluyabilir.” Kilvin’in baş salladığını gördüm ve bunu bilmemin yegâne sebebinin yaklaşık bir ay önce önce benim de aynı hastalığa yakalanmam olduğunu söylemek zorunda kalmadığıma sevindim.</p>

    <p>Arwyl düşünceli bir <em>hıh</em> sesi çıkardı, sonra da masanın diğer tarafını işaret etti. “Baş Aritmetikçi?”</p>

    <p>Brandeur masanın sol ucunda oturmaktaydı. “Takasçının yüzde dört aldığını farz edersek bir talenti kaç peniye bozdurabilirsin?” Soruyu sorarken başını önündeki kâğıtlardan kaldırmamıştı.</p>

    <p>“Ne tür bir peni Brandeur Hoca?”</p>

    <p>Bunun üzerine başını kaldırıp kaşlarını çattı. “Yanlış hatırlamıyorsam hâlâ Birleşik Eyaletler’deyiz.”</p>

    <p>Onun Arşiv’e bıraktığı kitaplardaki açıklamalardan faydalanarak sayıları kafamdan hesapladım. Bu kitaplarda bulunan değişim oranları bir faizcide rastlayacaklarınızdan değildi; birbirlerine ortak bir paydada yalan söyleyebilsinler diye hükümetlerin ve finansçıların yayınladıkları resmi rakamlardı. “Demir peni olarak üç yüz elli,” dedim, sonra da ekledim: “Bir. Ve de yarım.”</p>

    <p>Ben henüz son cümlemi bitirmemişken Brandeur kâğıtlarına baktı. “Pusulan iki yüz yirminci noktada altın, yüz on ikinci noktada platin ve otuz ikinci noktada kobalt gösteriyor. Neredesin?”</p>

    <p>Soru beni hazırlıksız yakaladı. Üç nokta yöntemiyle yer belirlemek detaylı haritalar ve zorlu bir nirengi gerektirip genelde yalnızca tecrübeli gemi kaptanları ile haritacılar tarafından kullanılırdı. Zaten bu kişiler de gerekli hesaplamaları yaparken ayrıntılı çizelgelerden faydalanırlardı. Benimse hayatım boyunca sadece iki kez nirengi pusulası görmüşlüğüm vardı.</p>

    <p>Ya bu soru Brandeur’un öğrenciler için ayırdığı kitaplardan birinde yer alıyordu ya da tekerime çomak sokmak için özel olarak seçilmişti. Brandeur ile Hemme’nin arkadaş oldukları düşünülürse ikinci ihtimalin doğru olduğunu tahmin ettim.</p>

    <p>Gözlerimi kapadım, medeni dünyanın bir haritasını hayalimde canlandırdım ve en iyi tahminimi yaptım. “Tarbean mı?” dedim. “Yll’deki bir yer de olabilir.” Gözlerimi açtım. “Açıkçası bilmiyorum.”</p>

    <p>Brandeur bir kâğıt parçasına not aldı. “Baş İsimci,” dedi başını kaldırmadan.</p>

    <p>Elodin bana hınzır, imalı bir bakış attı ve o sabah Hemme’nin odasındaki rolümü açığa vuracağına dair bir korkuya kapıldım.</p>

    <p>Onun yerine gösterişli bir edayla üç parmağını kaldırdı. “Elinde üç maça var,” dedi. “Ve ortada beş maça duruyor.” Ellerini bitiştirip bana büyük bir ciddiyetle baktı. “Toplam kaç maça eder?”</p>

    <p>“Sekiz maça,” dedim.</p>

    <p>Diğer hocalar sandalyelerinde hafifçe kıpırdandılar. Arwyl iç geçirdi. Kilvin boynunu büktü. Hemme ile Brandeur bakışıp gözlerini yuvarlayacak kadar ileri gittiler. Bıkkınlıkları uzun zamandır devam ediyormuş gibi bir halleri vardı.</p>

    <p>Elodin onlara kaşlarını çattı. “Ne?” diye bilmek isterken sesi sert çıktı. “Çaldığınız şarkı için daha ciddi dans etmemi mi istiyorsunuz? Ona sadece bir isimcinin cevap verebileceği sorular mı sorayım?”</p>

    <p>“Pekâlâ,” diyen Elodin tekrar bana döndü. Gözlerine sert bir ifade hâkimdi ve sesinde tuhaf bir tını mevcuttu. Yüksek çıkmasa bile konuşurken adeta bütün salonu dolduruyor, başka bir sese yer bırakmıyordu. “Ay tepemizdeki gökyüzünde bulunmadığı zaman,” dedi Elodin haşince, “nereye gider?”</p>

    <p>Sustuğu zaman salon doğal olmayan bir sessizliğe büründü. Sanki sesi dünyada bir delik açmıştı.</p>

    <p>Sorunun devamının gelip gelmeyeceğini görmek için bekledim. “En ufak bir fikrim bile yok,” diye itiraf ettim. Elodin’in sesinden sonra benimki epey ince ve güçsüz çıkar gibiydi.</p>

    <p>Elodin omuz silkti, ardından zarifçe masanın karşısını işaret etti. “Baş Sempatici.”</p>

    <p>Yalnızca Elxa Dal resmi cüppesinin içinde rahat gözüküyordu. Koyu renkli sakalı ve ince suratı her zamanki gibi bana kötü yazılmış pek çok Atur oyununda bulunan o şeytani büyücü karakterini hatırlatmaktaydı. Bana halden anlar bir bakış attı. “Lineer galvanik çekim kuvveti için hangi bağ gerekir?” deyip geçti.</p>

    <p>Kolaylıkla cevapladım.</p>

    <p>Başını salladı. “Demir için önlenemez tükenme mesafesi nedir?”</p>

    <p>“Dokuz kilometre,” diyerek kitapta yazan cevabı verdim, fakat ‘önlenemez’ terimiyle alıp veremediğim vardı. Hatırı sayılır bir enerji miktarının on kilometreden daha uzağa taşınması istatistiksel açıdan mümkün olmasa bile sempati kullanarak çok daha uzun mesafelere aktarım yapılabilirdi.</p>

    <p>“Kaynamaya başlayan bir ons suyun tamamen buharlaşması için ne kadar ısı gerekir?”</p>

    <p>Balıkhane’de öğrendiğim buharlaşma çizelgelerinden hatırlayabildiğim kadarını çekip aldım. “Yüz seksen thaum,” dedim hissettiğimden daha büyük bir kendine güvenle.</p>

    <p>“Benim için bu kadarı yeterli,” dedi Dal. “Baş Simyacı?”</p>

    <p>Mandrag lekeli ellerinden birini boş verircesine salladı. “Beni geçin.”</p>

    <p>“Maçalarla ilgili sorularda çok başarılı,” diye fikir verdi Elodin.</p>

    <p>Mandrag ona kaşlarını çattı. “Baş Arşivci.”</p>

    <p>Uzun yüzü ifadesiz olan Lorren beni süzdü. “Arşiv’in kuralları nedir?”</p>

    <p>Bu soru üzerine yüzüm kızardı ve başımı eğdim. “Sessizce hareket et,” dedim. “Kitaplara saygı duy. Kâtiplerin sözünü dinle. İçeri su sokma. Yiyecek sokma.” Yutkundum. “Ateş sokma.”</p>

    <p>Lorren başını salladı. Ses tonundan veya tavırlarından bir hoşnutsuzluk sezilemese de onun bu hali durumu daha da kötüleştiriyordu. Gözleri masanın ilerisine çevrildi. “Baş Zahiriyeci.”</p>

    <p>İçimden küfrettim. Son bir dönü içerisinde Lorren Hoca’nın Re’larlar için ayırdığı kitapların altısını da okumuştum. Sadece Feltemi Reis’in <em>İmparatorlukların Çöküşü</em> adlı eseri bile on saatimi almıştı. Arşiv’e erişim hakkından daha çok istediğim şeylerin sayısı yok denecek kadar azdı ve aklına gelebilecek her türlü soruya bir çırpıda cevap vererek Lorren Hoca’nın gözüne girmeyi ummuştum.</p>

    <p>Fakat artık yapacak bir şey yoktu. Kilvin’e baktım.</p>

    <p>Büyük bir ayıya benzeyen hoca, “Bakırın galvanik verimliliği,” diye sakalının arasından homurdandı.</p>

    <p>Cevaplamam zor olmadı. Güverte lambaları için hesaplamalar yaparken bu bilgiyi kullanmam gerekmişti.</p>

    <p>“Galyumun iletkenlik katsayısı.”</p>

    <p>Lambaların ışık yayıcılarını üretmek için bunu da bilmem gerekiyordu. Yoksa Kilvin bana bile bile kolay sorular mı sormaktaydı? Cevabı verdim.</p>

    <p>“Güzel,” dedi Kilvin. “Baş Hatip?”</p>

    <p>Hemme’ye dönerken derin bir nefes aldım. Hitabetten ve lüzumsuz felsefelerden hiç hoşlanmasam da kitaplarından üçünü okumuştum.</p>

    <p>Yine de kişisel tercihlerimi iki dakikalığına rafa kaldırıp iyi ve mütevazı bir öğrenci rolü oynayabilirdim. Ben bir Ruh’tum ve rol kesmek doğamda vardı.</p>

    <p>Yuvarlak yüzü öfkeli birayı andıran Hemme bana dik dik baktı. “Dairemi sen mi ateşe verdin seni gidi süprük piç kurusu?”</p>

    <p>Sorunun hışmı beni büsbütün gafil avladı. Aşırı derecede zor sorulara, şaşırtmacalı sorulara veya her türlü cevabı yanlış çıkartabilecek iki uçlu sorulara hazırdım. Fakat bu beklenmedik suçlama beni hazırlıksız yakalamıştı. Ayrıca süprük lafından özellikle nefret ediyordum. İçimdeki duygular kabardı ve aniden ağzımda o erik tadını aldım. Beynimin bir parçası verilebilecek en uygun cevabı ararken farkında bile olmadan konuşmaya başladım. “Daireni ben yakmadım,” dedim dürüstçe. “Ama keşke yaksaydım. Ve keşke sen de o sırada yatağında mışıl mışıl uyuyor olsaydın.”</p>

    <p>Hemme’nin yüz ifadesindeki öfke yerini hayrete bıraktı.</p>

    <p>“Re’lar Kvothe!” diye çıkıştı Şansölye. “Edepli bir dille konuşmazsan seni bizzat Uygunsuz Davranışla suçlarım!”</p>

    <p>Erik tadı geldiği kadar çabuk gitti ve beni hafif bir baş dönmesiyle bıraktı. Korku kadar utançtan da terliyordum. “Özür dilerim Şansölye,” dedim çabucak, bakışlarımı ayaklarıma dikerek. “Öfkeyle konuştum. Halkım süprük sözünü büyük bir hakaret kabul eder. Bu söz binlerce Ruh’un sistematik bir şekilde katledilmesini alaya almakta kullanılır.”</p>

    <p>Şansölye’nin kaşları arasında merakını gösteren bir kırışıklık belirdi. “Bu etimolojik kökeni bilmediğimi itiraf etmeliyim,” diye mırıldandı. “Eh, benim sorum da bu olsun.”</p>

    <p>“Dur,” diye lafa karıştı Hemme. “Daha işim bitmedi.”</p>

    <p>“Bitti,” dedi Şansölye, sert ve kendinden emin bir sesle. “En az bu çocuk kadar kötüsün Jasom, üstelik daha az bahaneyle. Profesyonel davranamayacağını açıkça gösterdin, o yüzden çeneni kapa ve sana kınama cezası vermediğim için kendini şanslı say.”</p>

    <p>Öfkeden yüzü bembeyaz kesilse de Hemme dilini tuttu.</p>

    <p>Şansölye bana baktı. “Baş Filolog,” diye kendini resmi bir dille tanıttı. “Re’lar Kvothe: Süprük sözcüğünün etimolojik kökeni nedir?”</p>

    <p>“İmparator Alcyon tarafından başlatılan uygulamalardan gelir,” dedim. “İmparator yayınladığı bir fermanda yollardaki gezgin <em>süprüntülere</em> para ve hapis cezası verilmesinin yanı sıra bu kişilerin yargısız olarak sürgüne gönderilebileceğini duyurmuştur. Bahsi geçen terim metaplazmik dönüşümle kısalarak ‘süprük’ halini almıştır.”</p>

    <p>Şansölye bu cevap üzerine bir kaşını kaldırdı. “Demek öyle?”</p>

    <p>Başımı sallayarak doğruladım. “Ayrıca bu sözcüğün gezgin kumpanyacıların hırpani görünümlerine gönderme yapmak amacıyla da kullanıldığı kanaatindeyim.”</p>

    <p>Şansölye resmi bir edayla başını salladı. “Teşekkürler Re’lar Kvothe. Biz görüşmemizi yaparken oturup bekle.”</p>
  </div>
</body>
</html>
