<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Yüz Dokuzuncu Bölüm</h1>

    <h2 class="baslik_2 sigil_not_in_toc">Barbarlar ve Deliler</h2>

    <p>Doğrusunu söylemek gerekirse, Severen’e dönmekten başka bir şey istemiyordum. Yine bir yatakta yatmak, henüz tazeyken Maer’in minnetinden istifade etmek istiyordum. Denna’yı bulmak ve aramızı düzeltmek istiyordum.</p>

    <p>Fakat beni eğittiği için Tempi’nin başı dertteydi. Çekip gidemez, onu derdiyle yapayalnız bırakamazdım. Dahası Cthaeh bana Denna’nın Severen’den ayrıldığını söylemişti. Zaten bunu bilmek için kâhinimsi bir feye ihtiyacım da yoktu. Bir aydır yollardaydım ve Denna asla oturduğu yerde oturan bir insan olmamıştı.</p>

    <p>Bu yüzden ertesi sabah grubumuzun yolları ayrıldı. Dedan, Hespe ve Marten, hem Maer’e rapor vermek hem de ücretlerini almak için Severen’e gideceklerdi. Tempi’yle ben ise kuzeydoğudaki Fırtınaduvarı’na ve Ademre’ye yollanacaktık.</p>

    <p>“Kutuyu ona götürmemi istemediğinden emin misin?” diye beşinci kez sordu Dedan.</p>

    <p>“Parasını ona bizzat teslim edeceğime dair Maer’e söz verdim,” diye yalan söyledim. “Ama ona bunu verebilirsin.” Dün gece yazdığım mektubu iri yarı fedaiye uzattım. “Seni niye grubun başına geçirdiğimi açıklıyor.” Sırıttım. “Ücretine zam bile yapabilir.”</p>

    <p>Dedan mektubu alırken gururla şişindi.</p>

    <p>Yakında duran Marten öksürük olabilecek bir ses çıkardı.</p>

    <p class="paragraf">Beraber yolculuk ederken Tempi’nin ağzından birkaç laf almayı becerdim. Onun toplumsal konumundaki birinin öğrenci seçmeden önce izin istemesi gerektiğini öğrendim sonunda.</p>

    <p>Yabancı olmam meseleyi daha da karmaşık hale getiriyordu. Ben bir barbardım. Tempi benim gibi birini eğiterek bir âdeti çiğnemekten fazlasını yapmıştı. Gerek öğretmeninin, gerekse halkının güvenini boşa çıkarmıştı.</p>

    <p>“Bir tür duruşma mı görülecek?” diye sordum.</p>

    <p>Başını iki yana salladı. “Duruşma yok. Shehyn bana soru soracak. Diyeceğim ki, ‘Kvothe’de bekleyen iyi demir gördüm. O da Lethani’den. Ona yol göstermesi için Lethani’ye ihtiyacı var.’”</p>

    <p>Başıyla beni işaret etti. “Shehyn doğru gördüğümü görmek için sana Lethani’yi soracak. Shehyn dövülmeye değer bir demir misin karar verecek.” Eli daire çizerek <em>huzursuzluk</em> anlamına gelen hareketi yaptı.</p>

    <p>“Peki değilsem ne olacak?” diye sordum.</p>

    <p>“Sana?” <em>Kararsızlık.</em> “Bana? Atılacağım.”</p>

    <p>“Atılmak mı?” diye sorarken yanlış anladığımı umuyordum.</p>

    <p>Elini kaldırıp parmaklarını oynattı. “Adem.” Elini sıkıca yumruk yapıp salladı. “Ademre.” Elini açtı ve serçe parmağına dokundu. “Tempi.” Diğer parmaklarına dokundu. “Dost. Kardeş. Anne.” Başparmağa dokundu. “Shehyn.” Sonra serçe parmağını kesip atar gibi bir hareket yaptı. “Atılmak,” dedi.</p>

    <p>Demek öldürülmeyip sürgün edilecekti. Daha rahat nefes alır oldum, ta ki Tempi’nin solgun gözlerine bakana dek. Kusursuz, sakin maskesinde anlık bir çatlak belirdi ve o çatlağın ardında gerçeği gördüm. Ölüm, atılmaktan daha hafif bir cezaydı. Tempi korku içindeydi.</p>

    <p class="paragraf">En büyük ümidimizin Haert’e yaptığımız yolculuk esnasında kendimi tamamen Tempi’nin ellerine teslim etmemde yattığını kararlaştırdık. Pürüzlerimi gidermek için aşağı yukarı on beş günüm vardı. Amacımız Tempi’nin üstlerinin karşısına çıktığımda iyi bir izlenim bırakmamdı.</p>

    <p>Birinci günümüzde, eğitime başlamadan önce, Tempi shaedimi kaldırmam için bana talimat verdi. İsteğini gönülsüzce yerine getirdim. Shaedi şaşırtıcı ölçüde küçük bir hale gelene dek katladım ve seyahat heybeme kolayca tıktım.</p>

    <p>Tempi’nin belirlediği çalışma temposu epey meşakkatliydi. Önce ikimiz birlikte, daha önce defalarca seyrettiğim dansçı esnemesini yaptık. Sonra hızlı yürüyüşümüzün yerine bir saat koştuk. Akabinde Tempi’nin sayısız hatamı düzelttiği Ketan’a geçtik. O da bitince bir buçuk kilometre yürüdük.</p>

    <p>Sonunda oturup Lethani hakkında konuştuk. Bu sohbetlerin Ademce olması işimizi kolaylaştırmıyordu, fakat Haert’e vardığımda medeni bir insan gibi konuşabilmem için onların diline iyice alışmam gerektiğinde hemfikirdik.</p>

    <p>“Lethani’nin amacı nedir?” diye sordu Tempi.</p>

    <p>“Bize izleyebileceğimiz bir yol sağlamak mı?” diye cevapladım.</p>

    <p>“Hayır,” dedi Tempi katiyetle. “Lethani bir yol değil.”</p>

    <p>“Lethani’nin amacı nedir Tempi?”</p>

    <p>“Davranışlarımızda bizi yönlendirmek. Lethani’ye uyarak doğru davranırsın.”</p>

    <p>“Bu bir yol değil mi?”</p>

    <p>“Hayır. Lethani kendimize bir yol seçmemize yardım eder.”</p>

    <p>Sonra bu döngüye baştan başladık. Bir saatlik koşu, Ketan talimi, bir buçuk kilometrelik yürüyüş, Lethani sohbeti. Bu süreç iki saat aldı ve kısa sohbetimizin ardından hepsini yeniden yaptık.</p>

    <p>Lethani sohbetimizin bir yerinde <em>hafife alma</em> hareketini yapacak oldum. Fakat Tempi elini benimkinin üstüne koyarak beni durdurdu.</p>

    <p>“Lethani hakkında konuşurken bunu hiç yapmayacaksın.” Sol eli çabucak <em>heyecan, ret</em> ve bilmediğim bir dizi başka hareket yaptı.</p>

    <p>“Niye?”</p>

    <p>Tempi bir süre düşündü. “Lethani’den konuşurken sözcükler buradan gelmemeli,” diyerek başıma dokundu. “Veya buradan.” Göğsüme, kalbinim hemen üstüne dokunup parmaklarını sol elime doğru sürttü. “Gerçek Lethani bilgisi daha derinde yaşar. Burada.” Karıma, göbeğimin altına değdi parmakları. “Buradan, hiç düşünmeden konuşmalısın.”</p>

    <p>Devam ettikçe, sohbetimizin dile getirilmemiş kurallarını yavaş yavaş anlar oldum. Bu konuşmalar bana Lethani’yi öğretmekle kalmıyor, aynı zamanda Lethani anlayışının içimde ne kadar derinlere kök saldığını göstermeyi amaçlıyordu.</p>

    <p>Bu da soruların çabucak yanıtlanması ve Ademce konuşmalarda yaygın olan kasıtlı duraksamalara başvurulmaması anlamına geliyordu. Dikkatli değil, samimi cevaplar verilmeliydi. Lethani’yi sahiden öğrenmişseniz bu anlayış cevaplarınızdan hemen belli olurdu.</p>

    <p>Koşu. Ketan. Yürüyüş. Sohbet. Öğle yemeğinden önce bu döngüyü üç defa tamamladık. Altı saatin sonunda kan ter içindeydim ve öleceğimden emin gibiydim. Bir saatlik yemeğin ve istirahatin peşinden yine başladık. Geceyi geçirmek için mola vermeden önce üç döngü daha bitirdik.</p>

    <p>Yol kenarında kamp kurduk. Yemeğimi çiğnerken uyudum uyuyacaktım. Battaniyemi serdim ve shaedime sarındım. O yorgunluğumda pelerinim bana kuş tüyü bir yorgan kadar yumuşak ve sıcak geldi.</p>

    <p>Tempi gecenin ortasında beni sarsarak uyandırdı. İçimdeki hayvansı bir parça ondan nefret etse de, kalkar kalkmaz bunun gerekli olduğunu anladım. Kaskatı kesilen vücudum ağrılar içindeydi, fakat Ketan’ın yavaş ve tanıdık hareketleri gergin kaslarımın gevşemesini sağladı. Tempi esneme hareketlerinin akabinde bana su içirdi. Gecenin geri kalanı boyunca kütük gibi uyudum.</p>

    <p>İkinci gün daha da kötüydü. Lavtam sırtıma sıkıca bağlı olmasına rağmen berbat bir yük gibi geliyordu. Henüz kullanmayı bile bilmediğim kılıcım belimi zorluyordu. Seyahat heybem sanki bir değirmen taşı kadar ağırdı ve Maer’in kutusunu Dedan’a vermediğim için bin pişmandım. Kaslarım lastik gibiydi ve itaatsizdi. Koştuğumuz zaman gırtlağım alev alev yanıyordu.</p>

    <p>Tempi’yle Lethani konuştuğumuz anlar tek gerçek istirahat fırsatıydı, fakat bunlar beni hayal kırıklığına uğratacak denli kısaydı. Zihnim o yorgunlukla laçkaydı ve düşüncelerimi hizaya sokarak doğru düzgün cevaplar vermeye uğraşırken konsantrasyonumun tamamını kullanmam gerekiyordu. Buna rağmen yanıtlarım Tempi’nin asabını bozuyordu. Başını tekrar tekrar iki yana sallıyor, bana ne kadar yanıldığımı söylüyordu.</p>

    <p>Sonunda haklı çıkmaya çalışmaktan vazgeçtim. Umursamayacak kadar bezgin bir halde, düşüncelerimi düzene sokmayı bıraktım ve birkaç dakikalığına da olsa oturmanın keyfini çıkarmaya başladım. Çoğunlukla söylediklerimi hatırlamayacak kadar yorgun oluyordum, fakat Tempi o şekilde verdiğim cevaplardan daha çok hoşlanarak beni şaşırttı. Bu benim için bir lütuftu. Cevaplarım hoşuna gittiğinde sohbetlerimiz daha uzun sürüyordu ve böylece daha çok dinlenebiliyordum.</p>

    <p>Üçüncü gün kendimi nispeten daha iyi hissetmekteydim. Kaslarım artık o kadar kötü ağrımıyordu. Nefes alırken eskisi kadar zorlanmıyordum. Zihnim açıktı ve rüzgârda süzülen bir yaprak kadar hafifti. O haldeyken Tempi’nin sorularının cevabı ağzımdan rahatça dökülüyor, onları bulmak bana şarkı söylemek kadar kolay geliyordu.</p>

    <p>Koşu. Ketan. Yürüyüş. Sohbet. Üç döngü. Bir keresinde, yol kenarında Ketan yaparken yere yığıldım.</p>

    <p>Gözü üzerimde olan Tempi, daha vücudum yere çarpmadan beni yakaladı. Dünya birkaç dakika gözlerimin önünde dönüp durdu. Sonra yol kenarındaki bir ağacın gölgesinde yattığımı fark ettim. Tempi beni oraya taşımış olmalıydı.</p>

    <p>Su tulumumu uzattı. “İç.”</p>

    <p>Canım su çekmese de bir ağız dolusu içtim. “Özür dilerim Tempi.”</p>

    <p>Başını iki yana salladı. “Düşmeden önce epey ilerledin. Şikâyet etmedin. Zihninin bedeninden daha güçlü olduğunu gösterdin. Bu iyi bir şey. Zihnin vücudu kontrol etmesi Lethani’dir. Ama sınırlarını bilmek de Lethani’dir. Mecbur kaldığın zaman durmak, koşup da düşmekten iyidir.”</p>

    <p>“Tabii Lethani düşmeni gerektirmiyorsa,” dedim düşünmeden. Zihnim bana hâlâ rüzgârda savrulan bir yaprak kadar hafif geliyordu.</p>

    <p>Tempi o ender tebessümlerinden birini etti. “Evet. Görmeye başlıyorsun.”</p>

    <p>Ben de gülümsedim. “Aturcan çok gelişti Tempi.”</p>

    <p>Hayretle gözlerini kırpıştırdı. <em>Endişe.</em> “Benim dilimi konuşuyoruz, seninkini değil.”</p>

    <p>“Hayır, ben senin dilini...” diye itiraz edecek oldum, fakat aynı anda kullandığım sözcükler kulağıma çalındı. <em>Sceopa teyas.</em> Bir an başım döndü.</p>

    <p>“Yine iç,” dedi Tempi. Yüzünü ve sesini dikkatle kontrol altında tutmasına rağmen endişelendiğini görebiliyordum.</p>

    <p>Onu rahatlatmak için bir yudum daha su içtim. Sonra vücudum buna ihtiyacı olduğunu anlamışçasına bir anda çok susadım ve büyük yudumlar aldım. Fazla su içip de karnıma kramp girmeden önce içmeyi bıraktım. Tempi başını salladı. <em>Tasvip.</em></p>

    <p>“Peki iyi konuşuyor muyum?” diye sordum, susuzluğumu unutmak amacıyla.</p>

    <p>“Bir çocuk için iyi konuşuyorsun. Bir barbar için çok iyi.”</p>

    <p>“Sadece iyi mi? Sözcükleri yanlış mı yapıyorum?”</p>

    <p>“Gözlere çok dokunuyorsun.” Gözlerini kocaman açtı ve onları hiç kırpmadan imalı bir şekilde benimkilere dikti. “Bir de sözcüklerin güzel ama basit.”</p>

    <p>“Öyleyse bana daha çok sözcük öğretmelisin.”</p>

    <p>Başını iki yana salladı. <em>Ciddiyet.</em> “Zaten çok fazla sözcük biliyorsun.”</p>

    <p>“Çok fazla mı? Tempi, çok az biliyorum.”</p>

    <p>“Mesele sözcükler değil, onların kullanımı. Ademce konuşmak bir sanat. Tek bir şey söyleyerek pek çok şey diyebilenler var. Shehynim öyle biri. Onların bir nefeste söylediklerinden, başkaları bir sene anlam çıkarır.” <em>Hafif kınama.</em> “Hep ihtiyacından fazla konuşuyorsun. Aturca şarkı söylediğin gibi Ademce konuşmamalısın. Bir kadını övmek için yüz sözcük. Çok fazla. Bizim konuşmamız daha küçük.”</p>

    <p>“Yani bir kadınla tanıştığımda yalnızca, ‘Çok güzelsiniz,’ mi diyeceğim?”</p>

    <p>Tempi başını iki yana salladı. “Hayır. Sadece ‘güzel’ diyeceksin ve kadın senin ne demek istediğine kendi karar verecek.”</p>

    <p>“İyi de bu biraz...” Henüz ‘müphem’ veya ‘belirsiz’ kelimelerinin karşılığını bilmediğim için cümlemi baştan almam gerekti. “Öyle konuşmak karışıklığa sebep olmaz mı?”</p>

    <p>“Düşünmeye sebep olur,” dedi Tempi katiyetle. “Hassas bir konu. Biri konuştuğu zaman bunu aklından hiç çıkarmamalısın. Yani fazla konuşmayı.” Başını iki yana salladı. <em>Hoşnutsuzluk.</em> “Bu...” Susup uygun sözcüğü aradı.</p>

    <p>“Kaba mı?”</p>

    <p><em>Ret. Hüsran.</em> “Severen’e gittiğimde kokan insanlar var. Kokmayan insanlar da var. İkisi de insan, ama kokmayanlar seçkin insan.” İki parmağıyla göğsümü sertçe dürttü. “Sen bir keçi çobanı değilsin. Sen bir Lethani öğrencisisin. Benim öğrencim. Seçkin bir insan gibi konuşmalısın.”</p>

    <p>“Peki ya açıklık ne olacak? Ya bir köprü inşa ediyorsan? Köprünün pek çok parçası vardır. Hepsi de açıkça belirtilmelidir.”</p>

    <p>“Elbette,” dedi Tempi. <em>Kabul.</em> “Bazen. Ama çoğu şeyde, önemli şeyde hassas daha iyi. Küçük daha iyi.”</p>

    <p>Uzanıp omzumu sıkıca kavradı. Sonra başını kaldırdı, gözlerimin içine baktı ve kısa bir müddet öylece durdu. Onun için çok nadir bir davranıştı bu. Ufak, sessiz bir tebessüm etti.</p>

    <p>“Gururluyum,” dedi.</p>

    <p class="paragraf">Günün geri kalanı istirahatle geçti. Birkaç kilometre yürüyor, Ketan yapıyor, Lethani’den konuşuyor, sonra tekrar yürüyorduk. O akşam yol kenarındaki bir handa durduk. Üç adama yetecek kadar yedim ve güneş gökyüzünü terk etmeden kendimi yatağa attım.</p>

    <p>Ertesi gün döngüye geri döndük, ama öğleden önce ve sonra ikişer defa olmak üzere. Vücudum yanıyor ve sızlıyordu, fakat artık yorgunluktan hezeyan geçirmiyordum. Neyse ki, azıcık bir akli çabayla önceki gün Tempi’nin sorularını yanıtlarken kullandığım o tuhaf, ileriye dönük zihin açıklığını geri kazanabiliyordum.</p>

    <p>Sonraki günlerde bu garip zihinsel durumu Dönen Yaprak olarak düşünmeye başladım.</p>

    <p>Dönen Yaprak dediğim bu durum Taşın Kalbi’nin, uzun zaman önce öğrendiğim zihin egzersizinin uzaktan akrabası gibiydi. Yine de ikisi arasında çok az benzerlik mevcuttu. Taşın Kalbi kullanışlıydı: duyguları silip atıyor ve zihni odaklıyordu. Zihnimi parçalara ayırmamı ya da Alarımı sabit tutmamı kolaylaştırıyordu.</p>

    <p>Öte yandan, Dönen Yaprak büyük ölçüde işlevsiz görünüyordu. Zihnimi boşaltıp temizlemek, sonra bir konudan diğerine ağır ağır kondurmak huzur veriyordu. Fakat Tempi’nin sorularına şıp diye cevap vermemi sağlaması dışında pratik bir kullanımı yok gibiydi. Bir kart hilesinin zihinsel karşılığına benziyordu.</p>

    <p>Yoldaki sekizinci günümde, vücudum durmaksızın ağrımaz olmuştu. İşte o zaman Tempi döngüye yeni bir şey ekledi. Ketan’ı uyguladıktan sonra dövüşmeye başladık. Ketan’ın hemen sonrası en yorgun düştüğüm zaman dilimi olduğu için bu bana epey zor geldi. Fakat her dövüşün akabinde oturup dinleniyor ve Lethani konuşuyorduk.</p>

    <p>Bir ara, “Bugün dövüşürken niye gülümsedin?” diye sordu Tempi.</p>

    <p>“Çünkü mutluydum.”</p>

    <p>“Dövüşmekten zevk mi aldın?”</p>

    <p>“Evet.”</p>

    <p>Tempi hoşnutsuzluğunu açıkça belli etti. “Bu dediğin Lethani’ye uygun değil.”</p>

    <p>Durup sonraki sorumu düşündüm. “Bir insan dövüşmekten zevk almamalı mıdır?”</p>

    <p>“Hayır. Doğru davranmaktan ve Lethani’yi izlemekten zevk alırsın.”</p>

    <p>“Peki ya Lethani’yi izlemek dövüşmemi gerektiriyorsa? O zaman da zevk almayacak mıyım?”</p>

    <p>“Hayır. Lethani’yi izlemekten zevk almalısın. İyi dövüşürsen bir şeyi iyi yaptığın için zevk almalısın. Dövüşten sadece vazife ve keder hissetmelisin. Sadece barbarlar ve deliler kavgadan zevk alır. Kavgayı seven, Lethani’yi arkasında bırakır.”</p>

    <p>Tempi on birinci gün bana kılıcımı Ketan’a nasıl dahil edeceğimi gösterdi. Öğrendiğim ilk şey, kol boyunda tutulduğu zaman bir kılıcın ne kadar kısa zamanda kurşun gibi ağırlaştığıydı.</p>

    <p>Dövüşlerimizin yanına bir de kılıçlar eklenince, her döngü neredeyse iki buçuk saat sürmeye başladı. Yine de programımıza her gün bağlı kaldık. Öğleden önce üç, sonra yine üç döngü. Toplamda on beş saat. Vücudumun sertleştiğini, Tempi’ninki gibi hızlı ve esnek bir hal aldığını hissedebiliyordum.</p>

    <p>Koştuk, öğrendim ve Haert giderek yaklaştı.</p>
  </div>
</body>
</html>
