<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Yüz Yirminci Bölüm</h1>

    <h2 class="baslik_2 sigil_not_in_toc">İyilik</h2>

    <p>İki saat sonra yemek salonunda tek başıma oturuyordum. Başım ağrıyor, yüzümün yan tarafı sıcak ve şiş geliyordu. Bir ara dilimi ısırdığım için yemek yemek canımı yakıyordu ve her şeyden kan tadı alıyordum. Moralim tıpkı tahmin edebileceğiniz gibi, hatta daha fenaydı.</p>

    <p>Karşımdaki banka kırmızı bir suretin oturduğunu görünce başımı kaldırmaktan korktum. Gelen Carceret ise kötüydü. Ama Vashet’in gelmesi daha bile kötü olurdu. İkisinden de kaçınmak umuduyla yemeğe gelmeden önce salonun neredeyse tamamen boşalmasını beklemiştim.</p>

    <p>Fakat başımı kaldırınca gelenin Penthe, yani Shehyn’i mağlup eden haşin genç kadın olduğunu gördüm.</p>

    <p>“Merhaba,” dedi biraz aksanlı bir Aturcayla.</p>

    <p>Elimle <em>kibar resmi selam</em> işareti yaptım. Günümün nasıl geçtiği düşünülürse mümkün mertebe tedbirli davranmakta fayda olduğu fikrindeydim. Vashet’in yorumları beni Penthe’nin okulun üst mevkili ve saygın bir mensubu olduğuna inandırmıştı.</p>

    <p>Başarısına rağmen pek de yaşlı değildi. Belki ufak tefek cüssesinden, belki de kalp şeklinde suratından olacak, yirmisinden büyük göstermiyordu. “Dilini konuşabilir miyiz?” diye Aturca sordu. “Bu bir iyilik olur. Konuşmama pratik yapma ihtiyacındayım.”</p>

    <p>“Sana seve seve katılırım,” dedim Aturca. “Çok güzel konuşuyorsun. Kıskandım. Ben Ademce konuşurken kendimi ağır çizmeler içerisinde paldır küldür yürüyen koca bir ayı gibi hissediyorum.”</p>

    <p>Penthe küçük, utangaç bir tebessüm etti, hemen ardından biraz yüzü kızararak eliyle ağzını kapadı. “Gülümsemek doğru mu?”</p>

    <p>“Doğru ve kibar. O tür bir tebessüm küçük bir keyfi gösterir. Esprim küçük olduğu için de çok uygun.”</p>

    <p>Elini ağzından çekti ve utangaç tebessümünü yineledi. Bahar çiçekleri kadar sevimliydi. Ona bakmak yüreğimi ferahlatıyordu.</p>

    <p>“Normalde,” dedim, “seninkine cevap olarak ben de gülümserdim. Ama başkalarının bunu kaba bulacağından çekiniyorum.”</p>

    <p>“Lütfen,” derken herkesin görebileceği kadar bariz bir dizi işaret yaptı. <em>Açık davet. Yalvarır rica. Samimi karşılama.</em> “Pratik yapmalıyım.”</p>

    <p>Bir tebessüm ettim, ama normalde yapacağım kadar geniş değildi. Kısmen tedbir olsun diye ve kısmen de yüzüm ağrıdığı için. “Tekrar gülümsemek iyi geldi,” dedim.</p>

    <p>“Gülümsemem için endişem var.” Yine bir el işareti yapacak gibi olduysa da kendini durdurdu. Yüz ifadesini değiştirerek sinirlenmişçesine gözlerini kıstı.</p>

    <p>“Bunu mu kastediyorsun?” diye sordum, <em>hafif endişe</em> işaretini yaparak.</p>

    <p>Başını salladı. “Onu suratınla nasıl yapıyorsun?”</p>

    <p>“Böyle.” Kaşlarımı hafifçe yaklaştırdım. “Ayrıca bir kadın olarak bunu yapabilirsin.” Dudaklarımı azıcık büzdüm. “Ben bir erkek olarak böyle yapabilirim.” Dudaklarımı sıkıca birleştirdim.</p>

    <p>Penthe bana ifadesizce baktı. <em>Hayret.</em> “Erkekler ve kadınlar için farklı mı?” diye sordu, ses tonuna kuşku karışarak.</p>

    <p>“Sadece bazen,” diye onu temin ettim. “Ve sadece ufak tefek şeylerde.”</p>

    <p>“Ne kadar çok şey var,” derken sesine hafif bir ümitsizlik kattı. “İnsan ailesinin yanındayken yüzün her küçük hareketinin ne olduğunu biliyor. İzleyerek büyüyorsun. Onlarda olan her şeyi biliyorsun. Her şeye sırıtmaman gerektiğini öğrenmeden önce birlikte genç olduğun arkadaşların. Onlarla kolay. Ama bu...” Başını iki yana salladı. “İnsan dişlerini ne zaman göstereceğini doğru nasıl bilir? Gözlere ne sık dokunmalıyım?”</p>

    <p>“Anlıyorum,” dedim. “Ben kendi dilimi konuşmakta çok iyiyim. En akıllı anlamları yapabilirim. Ama burada hiçbir işe yaramıyor.” İç geçirdim. “Yüzümü hareketsiz tutmak çok zor. Sürekli nefesimi tutuyormuşum gibi geliyor.”</p>

    <p>“Sürekli değil,” dedi Penthe. “Yüzlerimiz sürekli durgun değil. Biriyle birlikte...” Cümlesini yarım bıraktı ve çabucak özür işaretini yaptı.</p>

    <p>“Yakın olduğum kimsem yok,” dedim. <em>Hafif esef.</em> “Vashet’le yakınlaştığımı umuyordum, ama korkarım bugün onu da mahvettim.”</p>

    <p>Penthe başını salladı. “Gördüm.” Elini uzatıp başparmağını yüzümün kenarında gezdirdi. Teni oradaki şişliğe serin geldi. “Onu kızdırmış olmalısın çok.”</p>

    <p>“O kadarını kulaklarımın çınlamasından ben de anladım,” dedim.</p>

    <p>Başını iki yana salladı. “Hayır. İzlerin.” Bu sefer kendi yüzünü işaret etti. “Bir başkasıyla hata olabilirdi, ama Vashet herkesin görmesini istemese böyle bırakmaz.”</p>

    <p>Bir anda içim boşaldı ve elim bilinçsizce yüzüme gitti. Tabii ya. Bu sadece bir ceza değildi. Tüm Ademre’ye verilmiş bir mesajdı.</p>

    <p>“Amma budalayım,” dedim usulca. “Bunu şimdiye kadar anlamadım.”</p>

    <p>Birkaç dakika sessiz sedasız yemek yedik. Sonra sessizliği bozdum. “Niye bugün gelip benimle oturdun?”</p>

    <p>“Seni bugün gördüğümde pek çok kimseyi hakkında konuşurken duyduğumu hatırladım. Ama hakkında hiç kendi bilgim yok.” Bir duraksama.</p>

    <p>“Peki başkaları ne diyor?” diye küçük, buruk bir tebessümle sordum.</p>

    <p>Uzanıp parmak uçlarıyla ağzımın kenanna dokundu. “Bu,” dedi. “Bu eğri gülümseme ne?”</p>

    <p><em>Hafif alay</em> işaretini yaparak açıkladım. “Ama seninle değil kendimle. Neler dediklerini tahmin edebiliyorum.”</p>

    <p>“Hep kötü değil,” dedi nazikçe.</p>

    <p>Başını kaldırıp benimle göz göze geldi. Küçük suratında kocaman duran gözleri alışılmıştan daha koyu bir griydi. O kadar parlak ve berraktılar ki gülümsediği zaman yüreğim parçalanır gibi oldu. Kendi gözlerimin yaşardığını hissettim ve utanarak hemen başımı eğdim.</p>

    <p>“Ah!” dedi usulca ve alelacele bir <em>endişeli özür</em> işareti yaptı. “Hayır. Gülümsemem ve göze dokunmam yanlıştı. Bunu demek istedim.” <em>Yardımsever teşvik.</em></p>

    <p>“Gülümsemen doğruydu,” dedim başımı kaldırmadan. Gözyaşlarımı geçirmek için hışımla gözlerimi kırpıştırdım. “Beklenmedik bir iyilik yaptın, hem de öyle bir şeyi hak etmediğim bir günde. Benimle kendi arzusuyla konuşan ilk kişi sensin. Ve yüzünde kalbimi acıtan bir tatlılık var.” Sol elimle <em>minnet</em> yaparken hislerimi açıklamak için yüzüne bakmak zorunda olmadığıma seviniyordum.</p>

    <p>Sol eli masayı aşıp benimkini tuttu. Sonra elimi ters çevirdi ve avcuma hafifçe teselli bastırdı.</p>

    <p>Başımı kaldırıp güven verici olduğunu umduğum bir tebessüm ettim ona.</p>

    <p>Tebessümümü neredeyse tıpatıp yansıttı, sonra ağzını tekrar kapadı. “Gülümsemem hakkında endişemi tutuyorum.”</p>

    <p>“Tutmamalısın. Ağzın gülümsemek için mükemmel.”</p>

    <p>Penthe bana tekrar baktı. Gözleri benimkilerle bir anlığına buluştuktan sonra onları hemen kaçırdı. “Doğru?”</p>

    <p>Başımı salladım. “Kendi dilimde ağzın, uğruna bir-" Aniden durdum.Az daha şarkı diyeceğimi fark edince biraz ter bastı.</p>

    <p>“Şiir?” diye tahmin yürüterek yardımcı oldu.</p>

    <p>“Evet,” dedim hemen. “Ağzın, uğruna bir şiir yazılacak kadar güzel.”</p>

    <p>“Öyleyse yaz bir tane,” dedi. “Benim dilimde.”</p>

    <p>“Hayır,” dedim çabucak. “Öylesi bir ayının şiiri olur. Sana çok kaba gelir.”</p>

    <p>Bu sözüm üzerine daha da heveslenir gibi oldu ve gözleri şevkle doldu. “Yap. Kaba olursa kendi tökezlemem için daha iyi hissederim.”</p>

    <p>“Ben yazacaksam,” diye tehdit ettim, “sen de yazmalısın. Benim dilimde.”</p>

    <p>Bunun Pentheyi korkutup caydıracağını sanmıştım, fakat anlık bir tereddüdün akabinde başını salladı.</p>

    <p>Duyduğum tek Ademce şiiri düşündüm: yaşlı ipek dokumacısından bölük pörçük bir şeyler ve Shehyn’in okçuyla ilgili anlattığı hikâyeden bir parça. Elimde başka kaynak yoktu.</p>

    <p>Bildiğim sözcükleri ve anlamlarını aklımdan geçirdim. İşte burada lavtamın eksikliğini açıkça hissettim. Ne de olsa bu yüzden müzik yaparız. Kelimeler onlardan yapmalarını istediğimiz işi her zaman beceremezler. Müzik, kelimelerin boşa çıktığı zamanlar içindir.</p>

    <p>Sonunda başımı kaldırıp etrafıma bakındım. Yemek salonunda tek tük insanın dağınık vaziyette oturuyor olmasından hoşnuttum. Penthe’ye doğru eğilip dedim ki:</p>

    <blockquote class="dize">
      <p><em>Çift silahlı Penthe</em></p>

      <p><em>Elinde kılıç yokken.</em></p>

      <p><em>Çiçek-ağzı kıvrılır ve keser</em></p>

      <p><em>Bir kalbi on metre öteden.</em></p>
    </blockquote>

    <p>Bana yeniden ettiği tebessüm tıpkı şiirimdeki gibiydi. Keskinliğini göğsümde hissettim. Felurian’ın da güzel bir tebessümü vardı, ama onunki eski ve bilgiçti. Penthe’ninkiyse yeni bir peni kadar parlaktı. Kuru, yorgun kalbime serpilen serin bir su gibiydi.</p>

    <p>Genç bir kadının tatlı tebessümü. Dünyada bundan iyisi yoktur. Tuzdan daha değerlidir. Onsuz kalınca içimizdeki bir şey hastalanıp ölür. Bundan eminim. Oysa ki ne kadar basit bir şey. Ne tuhaf. Ne harika ve tuhaf.</p>

    <p>Penthe gözlerini kısa bir süreliğine kapadı ve kendi şiirinin sözcüklerini seçerken ağzı sessizce oynadı.</p>

    <p>Sonra gözlerini açıp Aturca konuştu.</p>

    <blockquote class="dize">
      <p><em>Bir dal gibi yanan,</em></p>

      <p><em>Kvothe konuşur.</em></p>

      <p><em>Ama çizmelerle tehdit eden ağız</em></p>

      <p><em>Dans eden bir ayı gösterir.</em></p>
    </blockquote>

    <p>Yüzümü acıtacak kadar geniş bir tebessüm ettim. “Çok güzel,” dedim dürüstçe. “Birinin benim için yazdığı ilk şiir.”</p>

    <p class="paragraf">Penthe’yle yaptığım konuşmadan sonra kendimi nispeten daha iyi hissettim. Flört edip etmediğimizden emin değildim, ama bunun bir önemi yoktu. Haert’te ölmemi istemeyen en azından bir kişinin olduğunu bilmek bana yeterdi.</p>

    <p>Yemeklerden sonra sık sık yaptığım gibi Vashet’in evine kadar yürüdüm. Bir yarım sabahki nahoşluğun lafını bile etmeden onu geride bırakmasını, beni o alaycı üslubuyla gülümseyerek karşılamasını umuyordu. Diğer yarımsa benimle konuşmayı reddedeceğinden korkuyordu.</p>

    <p>Tepeyi aşarken onu kapısının önündeki tahta bankta otururken gördüm. Akşamüstü güneşinin tadını çıkarırcasına evinin pürüzlü taş duvarına yaslanmıştı. Derin bir nefes alıp verdim ve gevşediğimi hissettim.</p>

    <p>Fakat yaklaştıkça yüzünü daha net görür oldum. Ne gülümsüyor, ne de o ifadesiz Adem maskesini takıyordu. Gelmemi izlerken yüzü bir celladınki kadar asıktı.</p>

    <p>Ona yeterince yaklaşır yaklaşmaz konuştum. “Vashet,” dedim samimiyetle, “çok-”</p>

    <p>Vashet oturmayı sürdürerek elini kaldırdı ve ağzıma vurmuşçasına konuşmayı hemen kestim. “Artık özrün bir önemi yok,” derken sesi arduvaz kadar düz ve soğuktu. “Bu noktadan sonra söyleyeceğin hiçbir şeye güvenilmez. Gerçekten ve tamamen kızdığımın farkındasın. Bu yüzden korkunun pençesindesin.</p>

    <p>“Bu da korkudan doğduğu için hiçbir sözüne güvenemeyeceğim anlamına geliyor. Akıllısın, sevimlisin ve yalancısın. Sözlerinle dünyayı bükebileceğim biliyorum. O yüzden dinlemeyeceğim.”</p>

    <p>Banktaki konumunu değiştirdi, sonra sözlerine devam etti. “İlk başlarda sende bir hoşgörü sezdim. Bu kadar genç bir insanda böyle bir şeye nadiren rastlanır. Zaten eğitilmeye değer olduğuna beni asıl bu ikna etti. Ama günler geçtikçe gözüme daha başka bir şey çarptı. Hoşgörüden çok uzak başka bir yüz. Bunları genç bir adamın tafraları veya bir barbarın tuhaf esprileri sanarak gördüğüme yanılsama deyip geçtim.</p>

    <p>“Ama bugün konuşurken hoşgörünün bir maske olduğunu anladım. Ve yarısı görülen bu surat, bu karanlık ve acımasız şey altta saklanan gerçek yüzün.”</p>

    <p>Bana uzun uzun baktı. “İçinde endişe verici bir şey var. Bunu Shehyn de sohbetlerinizde gördü. Bir Lethani eksikliği değil bu. Ama öyle olmaması huzursuzluğumu azaltmıyor aksine arttırıyor. İçinde Lethani’den daha derin bir şey olduğu anlamına geliyor. Lethani’nin onaramayacağı bir şey.”</p>

    <p>Gözlerimin içine baktı. “Eğer öyleyse seni eğitmekle hata yaptım. Bunca zamandır bana sahte yüzünü gösterecek kadar akıllıysan sadece okul için tehlikeli olmakla kalmıyorsun. Eğer öyleyse Carceret haklı ve herkesin iyiliği için çabucak öldürülmen gerek.”</p>

    <p>Vashet ayağa kalktı. Çok yorgunmuş gibi hareket ediyordu. “Bugün bunu düşündüm. Ve gecenin uzun saatleri boyunca da düşüneceğim. Yarına kararımı vereceğim. Düşüncelerini hizaya sokarak ve uygun bulduğun hazırlıkları yaparak bu zamanı değerlendir.”</p>

    <p>Gözlerime tekrar bakmaksızın dönüp evine girdi ve kapıyı arkasından sessizce örttü.</p>

    <p class="paragraf">Bir süre boş boş dolaştım. Celean’ı orada bulmayı umarak kılıç ağacını izlemeye gittim, ama küçük kız görünürde yoktu. Ağacı izlemek beni rahatlatmadı. Bugün değil.</p>

    <p>Ben de kalkıp hamama gittim ve neşesizce yıkandım. Sonrasında daha küçük odalara bırakılmış aynaların birinde Vashet bana vurduğundan beri ilk kez yüzümü gördüm. Suratımın yarısı kızarıp şişmişti. Şakağımda ve çene hizamda mavili sarılı morluklar belirmeye başlıyordu. Mosmor olacak bir gözün başlangıç belirtilerine de sahiptim ayrıca.</p>

    <p>Aynada kendime bakarken içimde bir öfke kıvılcımının parladığını hissettim. Başkaları gelip gitmeme karar verirken çaresizce beklemekten bıktığıma karar verdim. Oyunlarını oynamış, dillerini öğrenmiş, daima kibar davranmış ve karşılığında köpek muamelesi görmüştüm. Dövülmüş, alay edilmiş, ölümle ve daha kötüsüyle tehdit edilmiştim. Artık canıma yetmişti.</p>

    <p>Ben de yavaş yavaş Haert’i gezdim. İkiz kız kardeşlere, geveze demirciye ve giysilerimi aldığım terziye uğradım. Sıcak sohbetler ederek, sorular sorarak ve daha birkaç saat önce bayılasıya dövülen birine benzemiyormuş gibi yaparak vakit geçirdim.</p>

    <p>Hazırlıklarım uzun sürdüğü için akşam yemeğini kaçırdım. Okula vardığımda hava kararıyordu. Dosdoğru odama gidip kapıyı arkamdan kapadım.</p>

    <p>Sonra kimisini satın aldığım, kimisini çaldığım eşyalarımı yatağıma döktüm. İki adet kaliteli, yumuşak balmumundan mum. Kötü dövülmüş bir kılıcın uzun ve kırılgan bir parçası. Bir makara kan kırmızı iplik. Hamamdan alınmış suyla dolu, ağzı tıpalı küçük bir şişe.</p>

    <p>Sonuncusunu yumruğumda sıktım. Çoğu insan suyun, içinde ne kadar ısı tuttuğunu bilmez. Zaten kaynaması bu yüzden uzun sürer. Suyu aldığım neredeyse kaynar sıcaklıktaki havuz bir kilometreden daha uzak olmasına rağmen elimde tuttuğum şey bir sempatici için yanan bir kömürden bile daha kullanışlıydı. Bu suyun içinde ateş vardı.</p>

    <p>Penthe’yi düşünürken hafif bir pişmanlığa kapıldım. Ardından bir mum aldım ve ellerimde çevirerek tenimle ısıttım. Yumuşayan balmumuna bebek şekli vermeye başladım.</p>

    <p>Odamda oturup karanlık şeyler düşündüğüm esnada gökyüzündeki son ışık da kayboldu. Topladığım gereçleri gözden geçirirken, içine düştüğümüz durumların bazen kelimeler işe yaramaz hale gelecek kadar karıştığını ta kalbimde biliyordum. Kelimeler boşa çıktığına göre başka ne seçeneğim vardı?</p>

    <p>Kelimeler boşa çıktığında ne yaparız?</p>
  </div>
</body>
</html>
