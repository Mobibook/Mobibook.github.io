<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Kırk Yedinci Bölüm</h1>

    <h2 class="baslik_2 sigil_not_in_toc">Ara - Kenevir Dizesi</h2>

    <p>Tarihçi bara doğru yürürken gülümsüyordu. “Son bir saat epey yoğun geçti,” dedi gururla, bardaki taburelerden birine otururken. “Herhalde mutfakta bana bir şey kalmamıştır?”</p>

    <p>“Veya Eli’nin bahsettiği şu turtadan?” diye ümitle sordu Jake.</p>

    <p>“Ben de turta istiyorum,” dedi Bast. Jake’in yanına otururken onun da elinde bir içki vardı.</p>

    <p>Hancı gülümseyerek ellerini önlüğüne sildi. “Siz üçünüz diğerlerinden geç gelebilirsiniz diye kenara bir tane ayırmış olabilirim.”</p>

    <p>İhtiyar Cob ellerini ovuşturdu. “En son ne zaman sıcak bir elmalı turta yediğimi hatırlamıyorum,” dedi.</p>

    <p>Hancı yine mutfağa girdi. Turtayı fırından çıkardı, böldü ve parçaları özenle tabaklara koydu. Onları ortak salona götürdüğü sırada oradan bazı sesler geldiğini işitebiliyordu.</p>

    <p>“Sahiden de bir iblisti Jake,” diyordu İhtiyar Cob öfkeyle. “Geçen gece de söyledim, gerekirse yüz kere daha söyleyeceğim. Ben başkalarının çorap değiştirdikleri gibi fikir değiştirmem.” Yaşlı adam bir parmağını kaldırdı. “Çağırdığı iblis o herifi ısırıp eriğin suyunu emer gibi kanını emmiş. Bunu olup bitenleri kendi gözleriyle gören bir kadından duymuş bir adamdan öğrendim. İnzibat ve yardımcıları onu bu sebeple alıp götürmüşler. Karanlık güçlerle uğraşmak Amary taraflarında yasadışıdır.”</p>

    <p>“Yine de bence iblis gördüklerini sandılar,” diye üsteledi Jake. “İnsanlar nasıldır bilirsin.”</p>

    <p>“Bilirim,” dedi İhtiyar Cob, kaşlarını çatarak. “Hikâyeyi de biliyorum. Senden daha uzun zamandır bu dünyadayım Jacob.”</p>

    <p>Barda uzun ve gergin bir sessizlik yaşandı. Sonunda Jake başını çevirdi. “Öylesine konuşuyordum işte,” diye homurdandı.</p>

    <p>Hancı elindeki kâseyi bara bırakıp Tarihçi’ye doğru itti. “Neler oluyor?”</p>

    <p>Kâtip ona muzip bir bakış attı. “Cob bize Kvothe’nin Imre’deki duruşmasından bahsediyordu,” dedi keyifli bir sesle. “Hatırlamıyor musun? Hikâyeye geçen gece başlamıştı, ama sadece yarısına kadar gelebilmişti.”</p>

    <p>“Tamam.” Cob biri sözünü kesmeye cüret edecek mi diye etrafına bakındı. “Kvothe’nin başı dertteymiş. Suçlu bulunursa asılacağını biliyormuş.” Bir ilmiği tutarcasına elini boynuna kadar kaldırdı ve başını yana eğdi.</p>

    <p>“Amma Kvothe Üniversite’deyken pek çok kitap okumuş ve bildiği bir numara varmış.” İhtiyar Cob çatalıyla turtadan bir lokma almak için sustu ve ağzındakini çiğnerken gözlerini kısa bir süreliğine kapalı tuttu. “Ah, yüce Tanrım,” dedi kendi kendine. “İşte ben turta diye buna derim. Yeminle anamın yaptıklarından bile güzel. O şekerini hep az kordu.” Bir lokma daha aldı ve yaşlı yüzüne mutlu bir ifade yayıldı.</p>

    <p>“Kvothe’nin bildiği bir numara mı varmış?” diye teşvik etti Tarihçi.</p>

    <p>“Ne? Ah.” Cob nerede olduğunu yeni hatırlamışa benziyordu. “Evet. Bakın, <em>Yol Kitabı</em>’nda iki satır vardır. Bunları yalnızca rahiplerin bildiği eski Tema dilinde yüksek sesle okursanız demir yasası gereği size bir rahip gibi muamele edilir. Yani bir Birleşik Eyaletler yargıcı kılınıza bile dokunamaz. O satırları okursanız davanıza kilise mahkemelerinin bakması gerekir.”</p>

    <p>İhtiyar Cob turtadan bir lokma daha aldı ve yavaşça çiğnedikten sonra yuttu. “O iki satıra kenevir dizesi denir, çünkü onları biliyorsanız asılmaktan paçayı sıyırabilirsiniz. Kilise mahkemeleri kimseyi idam edemez.”</p>

    <p>“Nedir o satırlar?” diye sordu Bast.</p>

    <p>“Keşke söyleyebilseydim,” dedi İhtiyar Cob esefle. “Ama ben Tema dili bilmem. Kvothe de bilmiyormuş. Lakin dizeyi evvelden ezberlemiş. Sonra da kitaptan okur gibi yapmış ve Birleşik Eyaletler mahkemesi onu serbest bırakmak zorunda kalmış.</p>

    <p>“Kvothe, Amary’ye bir Tehlin Hâkimi gelene kadar iki günü olduğunu biliyormuş. O yüzden Tema öğrenmeye başlamış. Kitaplar okuyup bütün bir gün ve gece çalışmış. Öyle zekiymiş ki sabaha kalmadan Tema’yı ömrü boyunca konuşanlardan daha iyi bilir olmuş.</p>

    <p>“İkinci gün Hâkim çıkagelmeden önce Kvothe kendine bir iksir hazırlamış. Onu yaparken bal, sadece bir yılanın beyninde bulabileceğiniz özel bir taş ve yalnızca denizin dibinde yetişen bir bitki kullanmış. İksiri içtiği zaman sesi o kadar güzelleşmiş ki onu dinleyen hiç kimse kendini onunla hemfikir olmaktan alıkoyamamış.</p>

    <p>“İşte bu yüzden Hâkim nihayet gelebildiğinde bütün duruşma altı üstü on beş dakika sürmüş,” diye kıkırdadı Cob. “Kvothe kusursuz bir Temayla güzel bir konuşma yapmış, mahkeme onu haklı bulmuş ve herkes evine gitmiş.”</p>

    <p>“Ve sonsuza dek mutlu yaşamışlar,” dedi barın arkasındaki kızıl saçlı adam usulca.</p>

    <p class="paragraf">Bara sessizlik hâkimdi. Dışarıdaki sıcak ve kuru hava tozla olduğu kadar tahıl kabuklarıyla da doluydu. Gün ışığı bir altın külçesi gibi sert ve parlaktı.</p>

    <p>Yoltaşı Hanı’nın içerisi loş ve serindi. Turtalarının son lokmalarını da ağır ağır yiyen müşterileri maşrapalarında hâlâ biraz bira vardı. Bu yüzden azıcık daha oturdular ve layıkıyla tembellik edemeyecek kadar mağrur adamların o suçluluk duyan havasıyla barda oyalandılar.</p>

    <p>“Şahsen ben Kvothe hikâyelerinden oldum olası hazzetmedim,” diye açıkladı hancı, herkesin tabağını toplarken.</p>

    <p>İhtiyar Cob başını birasından kaldırdı. “Öyle mi?”</p>

    <p>Hancı omuz silkti. “Sihirle ilgili bir hikâye dinleyeceksem içinde doğru düzgün bir büyücü olsun isterim. Ulu Taborlin, Serapha veya Tarihçi gibi.”</p>

    <p>Barın sonunda oturmakta olan kâtip ne irkildi ne de öksürüklere boğuldu. Yine de ikinci defa doldurulmuş çorba kâsesine kaşığını daldırmadan önce yarım saniyeliğine durakladı.</p>

    <p>Hancı boş tabakların sonuncularını da toplayıp mutfağa yönelirken salon yine huzurlu bir sessizliğe büründü. Fakat Kote kapıdan geçemeden Graham konuştu. “Tarihçi mi?” dedi, “Onu hiç duymadım.”</p>

    <p>Hancı şaşırarak arkasına döndü. “Hiç mi?”</p>

    <p>Graham başını iki yana salladı.</p>

    <p>“Duyduğundan eminim,” dedi hancı. “Yanında kocaman bir defter taşır ve o deftere ne yazsa gerçek olur.” Hepsine beklentili gözlerle baktı. Jake de Graham gibi başını sağa sola salladı.</p>

    <p>Hancı barın ucundaki kâtibe döndü. Adamın dikkati önündeki yemekteydi. “Ama sen illa ki duymuşsundur,” dedi Kote. “Ona Öykülerin Efendisi derler ve sırlarından birini bile öğrenecek olursa defterine senin hakkında istediğini yazabilir.” Kâtiple göz teması kurdu. “Yoksa onu sen de mi duymadın?”</p>

    <p>Tarihçi gözlerini kaçırarak başını iki yana salladı. Ekmeğinin ucunu çorbasına bandırdı ve konuşmadan yedi.</p>

    <p>Hancının hayreti iyice artmış gibiydi. “Çocukken Tarihçi’yi Taborlin’den ve diğerlerinden daha çok severdim. Damarlarında biraz fey kanı olduğu ve bunun onu normal bir insandan daha üstün kıldığı söylenir. Bulutlu bir günde yüz kilometre ötesini görebilir ve kalın bir meşe tahtası kapının arkasından bile bir fısıltıyı duyabilirmiş. Aysız bir gecede ormandaki bir farenin izini de sürebilirmiş.</p>

    <p>“Ben onu duymuştum,” dedi Bast hevesle. “Kılıcının adı Tomar’mış ve yalımı tek bir kâğıt parçasından ibaretmiş. Tüy kadar hafif olmasına rağmen öyle keskinmiş ki seni keserse daha yaralandığını bile hissetmeden kanını görürmüşsün.”</p>

    <p>Hancı başını salladı. “Adını öğrenirse onu kılıcının yalımına yazabilir ve seni bin kilometre öteden öldürebilirmiş.”</p>

    <p>“Ama kendi kanıyla yazması gerekirmiş,” diye ekledi Bast. “Ve şimdiye dek on yedi isim yazdığı için kılıcının üstünde fazla boş yer kalmamış.”</p>

    <p>“Eskiden Modeg yüce kralının saray erkânı arasındaymış,” dedi Kote. “Ama yüce kralın kızına âşık olmuş.”</p>

    <p>Graham ile İhtiyar Cob artık kafa sallıyorlardı. Bu tür öykülere yabancı değillerdi.</p>

    <p>Kote sözlerini sürdürdü. “Tarihçi kızıyla evlenmek isteyince yüce kral çok sinirlenmiş. Tarihçi’ye kızı hak ettiğini göstermesi için bir görev vermiş...” Etki yaratmak maksadıyla duraksadı. “Tarihçi ancak prensesten daha değerli bir şey bulup yüce krala getirirse kızla evlenebilirmiş.”</p>

    <p>Graham halden anlar bir ses çıkardı. “Olacak iş değil. İnsanın elinden ne gelir ki? Bir şey götürüp de, ‘Al, bu senin kızından daha değerli,’ diyemezsin ya...”</p>

    <p>Hancı büyük bir ciddiyetle başını salladı. “Tarihçi de krala götürebileceği bir şey bulma ümidiyle kadim hazineleri ve eski sihirleri arayarak dünyayı dolaşmış.”</p>

    <p>“Niye kralı sihirli defterine yazmamış ki?” diye sordu Jake. “Niçin şöyle dememiş: ‘Ve kral piçlik yapmayı bırakıp evlenmemize izin verdi’?”</p>

    <p>“Çünkü Tarihçi, kralın hiçbir sırrını bilmiyormuş,” diye izah etti hancı. “Ayrıca Modeg yüce kralı sihirden biraz anlıyormuş ve kendini koruyabilirmiş. Daha da önemlisi Tarihçi’nin zayıf noktasından haberdarmış. Tarihçi’yi kandırıp ona mürekkep içirtebilirsen ondan isteyeceğin üç lütfü yerine getirmek zorunda kalırmış. Üstüne üstlük adını güvenli bir yere saklarsan Tarihçi’nin seni kontrol edemeyeceğini de biliyormuş. Yüce kralın ismi cam bir deftere yazılıp bakır bir kutunun içine konmuş. O kutu da hiç kimsenin erişemeyeceği bir yerdeki kocaman demir bir sandığa kilitlenmiş.”</p>

    <p>Herkes anlatılanları gözden geçirirken kısa bir sessizlik yaşandı. Sonra İhtiyar Cob düşünceli bir ifadeyle başını sallamaya başladı. “O sonuncusu hafızamı canlandırdı,” dedi ağır ağır. “Tarihçi denen o adamın gidip sihirli bir meyve aradığına dair bir hikâye anımsar gibiyim. Meyveyi her kim yerse bir anda her şeyin adını öğrenirmiş ve Ulu Taborlin’inkiler gibi güçlere kavuşurmuş.”</p>

    <p>Çenesini sıvazlayan hancı yavaşça baş salladı. “Sanırım onu ben de duymuştum,” dedi. “Ama aradan çok zaman geçti ve tüm ayrıntıları hatırladığımı söyleyemem.</p>

    <p>“Eh, neyse,” diyen İhtiyar Cob birasından artakalanı da içip maşrapasını bara vurdu. “Utanacak bir şey yok Kvothe. Bazı insanların hafızaları güçlüdür, bazılarınınkiyse değildir. Turtayı pek güzel yapıyorsun, ama burada kimin gerçek bir öykücü olduğunu hepimiz biliyoruz.”</p>

    <p>İhtiyar Cob zorlanarak taburesinden indi ve Graham ile Jake’e el etti. “Hadi artık. Byreslerin yerine kadar birlikte gidebiliriz. Yolda size ondan bahsederim. Şimdi bu Tarihçi var ya, uzun boylu ve solgun yüzlü bir adammış. Çıta gibi incecikmiş ve saçları mürekkep kadar siyah-”</p>

    <p>Yoltaşı Hanı’nın kapısı çarparak kapandı.</p>

    <p>“Tanrı aşkına, o da neydi öyle?” diye bilmek istedi Tarihçi.</p>

    <p>Kvothe ona göz ucuyla baktı ve küçük ama sert bir tebessüm etti. “Nasılmış?” diye sordu. “İnsanların senin hakkında öyküler anlatması?”</p>

    <p>“Öykü anlattıkları falan yok!” dedi Tarihçi. “Söyledikleri saçmalıktan ibaret.”</p>

    <p>“Saçmalık değil,” dedi Kvothe, biraz alınmış gözükerek. “Anlatılanlar doğru değilse de bu onların saçmalık olduğu anlamına gelmez.” Bast’a baktı. “Kâğıttan kılıç hoşuma gitti.”</p>

    <p>Bast sırıttı. “Kral kısmı da iyiydi Reshi. Ama fey kanından pek emin değilim.”</p>

    <p>“İblis kanı çok meşum kaçardı,” dedi Kvothe. “Karaktere renk katmam gerekiyordu.”</p>

    <p>“En azından onu dinlemek zorunda kalmayacağım,” dedi Tarihçi huysuzca, kaşığıyla bir patates parçasını dürterek.</p>

    <p>Kvothe onu bir müddet süzdü, sonra haşince kıkırdadı. “Anlamıyorsun, değil mi? Hasat günü böyle taptaze bir hikâye? Yeni bir oyuncak bulmuş çocuklar gibi davranacaklar. Saman yığarlarken ve gölgede su içerlerken İhtiyar Cob bir düzine insana Tarihçi’den bahsedecek. Bu gece Shep’in cenaze töreninde on farklı kasabadan gelenler Öykülerin Efendisi’ni duyacaklar. Tarla yangını misali her tarafa yayılacak.”</p>

    <p>Yüzünde dehşete benzer bir ifade beliren Tarihçi’nin bakışları ikisi arasında gidip geldi. “Niye?”</p>

    <p>“Bu bir hediye,” dedi Kvothe.</p>

    <p>“Şöhrete kavuşmak istediğimi mi sanıyorsun?” dedi Tarihçi hayretle.</p>

    <p>“Şöhret değil,” dedi Kvothe sertçe. “Perspektif. Başkalarının hayatını eşeliyorsun. Bir dedikodu duyduğun zaman gidip tozpembe yalanların altındaki acı verici gerçekleri kazıp çıkartıyorsun. Böyle davranma hakkına sahip olduğunu sanıyorsun. Ama değilsin.” Tarihçi’ye dik dik baktı. “Biri sana hayatından bir parçayı anlattığı zaman sana hakkın olanı değil, sadece bir hediye verir.”</p>

    <p>Kvothe ellerini temiz keten beze sildi. “Hayat hikâyemi sana tüm çıplaklığıyla veriyorum. Hatalarımı ve ahmaklıklarımı ortaya döküyorum. Canımı sıktığı için küçük bir kısmı atlamaya karar vermek en doğal hakkım. Bir çiftçi masalı anlatarak bana fikrimi değiştirtemezsin. Ben geri zekâlı değilim.”</p>

    <p>Tarihçi gözlerini çorbasına dikti. “Kabalık ettim, değil mi?”</p>

    <p>“Evet,” dedi Kvothe.</p>

    <p>Tarihçi derin bir nefes alarak başını kaldırdı ve ufak, utangaç bir tebessüm etti. “Eh, denediğim için bana kızamazsın.”</p>

    <p>“Pekâlâ kızabilirim,” dedi Kvothe. “Ama ne demek istediğimi anladığına inanıyorum. Bu noktadan sonra bir değeri var mı bilmiyorum, ama başına açılabilecek dertler için özür dilerim.” Çiftçilerin çıkıp gittikleri kapıyı gösterdi. “Biraz aşırıya kaçmış olabilirim. Güdülmekten oldum olası hoşlanmamışımdır.”</p>

    <p>Kvothe barın arkasından çıkarak ocağın yakınındaki masaya doğru ilerledi. “Hadi bakalım, gelin artık. Duruşma usandırıcıydı. Ama önemli sonuçlar doğurdu.”</p>
  </div>
</body>
</html>
