<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Elli Dördüncü Bölüm</h1>

    <h2 class="baslik_2 sigil_not_in_toc">Haberci</h2>

    <p>Maer’in koruma katmanlarının büyük bölümünü blöf yaparak ve dil dökerek aşmayı başardım. Baronet Pettur sırf varlığıyla bile bana yardım etti. Soylu sınıfının bilinen bir mensubu tarafından refakat edilmek beni Alveron’un sarayının içlerine dek soktu. O noktadan itibaren Pettur işlevini yitirdi ve onu geride bıraktım.</p>

    <p>Baronet gözden kaybolunca en sabırsız yüz ifademi takındım ve meşgul bir hizmetkâra yön sordum. Bunun ardından Maer’in kabul salonunun dış kapısına kadar gittim. Orada orta yaşlarında mütevazı görünümlü bir adam beni durdurdu. Tıknaz olup yuvarlak bir surata sahipti ve kaliteli giysilerine rağmen bana bir bakkal gibi görünüyordu.</p>

    <p>Aşağı Severen’de saatlerce bilgi toplamasaydım korkunç bir hata yaparak bu adamı iyi giyimli bir hizmetkâr zanneder ve onu blöf yoluyla aşmaya çalışırdım.</p>

    <p>Fakat o aslında tam da aradığım kişiydi: Maer’in özel uşağı Stapes. Bir bakkala benzese de son derece otoriter bir havası vardı. Tavırları dingin ama kendinden emindi ve baronun gözünü korkutmakta kullandığım küstah, saygısız üsluptan uzaktı.</p>

    <p>“Size nasıl yardımcı olabilirim?” diye sordu Stapes. Ses tonu bütünüyle kibar çıkmasına karşın kelimelerinin hemen altında başka sorular yatıyordu. <em>Kimsin sen? Burada ne işin var?</em></p>

    <p>Kont Threpe’nin mektubunu çıkardım ve hafifçe eğilerek ona verdim. “Bunu Maer’e iletebilirseniz bana büyük bir yardımda bulunmuş olursunuz,” dedim. “Kendisi beni bekliyordu.”</p>

    <p>Bana soğuk bir bakış atan Stapes, Maer beni bekleseydi kendisinin bundan on gün önce haberi olacağını açıkça belli etti. Çenesini sıvazlayarak beni baştan aşağı süzerken, üzerinde altın harflerin yer aldığı donuk demir bir yüzük taktığını gördüm.</p>

    <p>Bariz itimatsızlığına rağmen adam mektubu aldı ve çift kanatlı bir kapıdan geçerek gözden kayboldu. Koridorda tedirgin bir dakika geçirdim, sonra Stapes geri geldi ve tasvip etmez bir tavırla beni içeri buyur etti.</p>

    <p>Kısa bir koridoru aştığımızda iki yanında zırhlı muhafızların beklediği ikinci bir kapıya vardık. Bunlar kimi zaman sokakta gördüğünüz cinsten, ellerinde halberd tutan ve sürekli hazır olda bekleyen merasim muhafızları değildi. Adamlar Maer’in renklerini taşısalar da safir ile fildişinin altına deriden ve çelik halkalardan yapılmış işlevsel göğüs levhaları giymişlerdi. Her bir adam birer uzun kılıç ve uzun bıçağa sahipti. Yaklaşırken beni ciddi gözlerle süzdüler.</p>

    <p>Maer’in özel uşağı başıyla beni işaret etti ve muhafızlardan biri çabuk ve becerikli bir şekilde üzerimi aradı. Ellerini kollarımda, bacaklarımda ve göğsümde gezdirerek gizli bir silahım var mı diye baktı. İşte o zaman yolculuğum sırasında başıma gelen talihsizliklerden bazılarına, özellikle de giysilerimin altında taşımaya alıştığım bir çift ince bıçağı kaybetmeme sebep olanlara çok sevindim.</p>

    <p>Muhafız geri çekilip kafasını salladı. Sonra Stapes bana yine asabi bir bakış atarak iç kapıyı açtı.</p>

    <p>İçeride, haritalarla dolu bir masanın başında iki adam oturuyordu. Biri tecrübeli bir askerin sert, iş bilir bakışlarına sahip olup uzun boylu ve keldi. Onun yanında oturan kişiyse Maer’di.</p>

    <p>Alveron beklediğimden daha yaşlıydı. Ciddi suratında mağrur bir ağzı ve gözleri vardı. Özenle kesilen ak düşmüş sakalında pek az siyah kalmışsa da saçları hâlâ gür ve uzundu. Gözleri de yaşını inkâr eder gibiydi. Zeki ve delici bakışlara sahip bu açık gri gözler yaşlı bir adama ait değildi.</p>

    <p>Ben odaya girerken Maer o gözleri bana çevirdi. Bir elinde Threpe’nin mektubunu tutuyordu.</p>

    <p>Belimi kırarak standart bir üç numaralı selam verdim. Babam bu selama ‘Haberci’ derdi. Maer’in yüksek mevkisine uygun olarak mütevazı ve resmiydi. Hürmetkâr olmasına rağmen yaltakçı değildi. Sık sık münasebetsizce davranıyor olmam, canım istediği zaman bu oyunu oynayamayacağım anlamına gelmez.</p>

    <p>Maer’in bakışları mektubun üzerinde gezindi, sonra tekrar bana çevrildi. “Kvothe, öyle mi? Çabucak geldiğine göre hızlı bir yolculuk yapmış olmalısın. Bu kadar kısa zamanda konttan bir cevap bile beklemiyordum.”</p>

    <p>“Size en kısa zamanda hizmet edebilmek için elimi olabildiğine çabuk tuttum ekselansları.”</p>

    <p>“Öyle görünüyor.” Beni dikkatle Süzdü. “Ayrıca elinde mühürlü bir mektuptan başka hiçbir şey olmadan buraya gelebildiğine göre kontun zekâna yönelik övgüleri doğru olsa gerek.”</p>

    <p>“En kısa zamanda huzurunuza çıkmanın yerinde olacağını düşündüm ekselansları,” dedim abartısızca. “Mektubunuzda aceleniz olduğunu ima ediyordunuz.”</p>

    <p>“Süratinden etkilenmedim desem yalan olur,” dedi Alveron, yanındaki adama göz ucuyla bakarak. “Sen ne dersin, Dagon?”</p>

    <p>“Evet ekselansları.” Dagon bana kara, soğukkanlı gözlerle baktı. Yüzü sert, keskin ve duygusuzdu. İçimin titrediğini hissettim.</p>

    <p>Alveron mektuba yine göz gezdirdi. “Threpe seni epey övmüş,” dedi. “Ağzın iyi laf yaparmış. Kibarmışsın. Son on senede tanıdığı en iyi müzisyenmişsin.</p>

    <p>Maer okumaya devam etti. Sonra dikkatli gözlerle başını kaldırdı. “Ama biraz genç görünüyorsun,” dedi tereddütle. “Yirmili yaşlarının başındasın, değil mi?”</p>

    <p>Bir ay önce on altıma basmış, tabii bunu mektuba dahil etmemiştim. “Gencim ekselansları,” diye yalana başvurmadan cevapladım. “Ama dört yaşımdan beri müzikle uğraşıyorum.” Abartısız bir kendime güvenle konuşurken yeni kıyafetimden çok memnundum. Paçavralar içinde olsaydım açlıktan ağzı kokan bir sokak çocuğuna benzerdim. Fakat üzerimdeki kaliteli giysiler ve denizde geçirdiğim günlerde bronzlaşmış yüzüm görünümüme yıllar katıyordu.</p>

    <p>Alveron beni uzun, düşünceli bir müddet süzdü, sonra da memnun kaldığını belli ederek başını salladı. “Pekâlâ,” dedi. “Maalesef şu an biraz meşgulüm. Yarın görüşmemiz senin için uygun mudur?” Aslında soru sorduğu yoktu. “Şehirde kalacak bir yer buldun mu?”</p>

    <p>“Henüz o işle ilgilenemedim ekselansları.”</p>

    <p>“Öyleyse burada kalacaksın,” diye kestirip attı. “Stapes?” dedi normal konuşma tonundan daha yüksek olmayan bir sesle. O bakkal görünümlü tıknaz adam neredeyse anında ortaya çıktı. “Yeni misafirimizi evin güney kanadına, bahçelere yakın bir yere yerleştir.” Bana baktı. “Bavulların daha sonra mı gelecek?”</p>

    <p>“Korkarım tüm eşyalarımı yolculuğum sırasında yitirdim ekselansları. Gemi kazası.”</p>

    <p>Alveron kısa bir süreliğine tek kaşını kaldırdı. “Stapes sana yeni kıyafetler temin eder.” Threpe’nin mektubunu katladı ve gitmemi belirten bir el hareketi yaptı. “İyi akşamlar.”</p>

    <p>Ona çabucak selam verdim ve Stapes’in peşinden odayı terk ettim.</p>

    <p class="paragraf">Dairem, o güne dek içinde yaşadıklarım bir yana, gördüklerim arasında bile en gösterişlisiydi. Ahşap mobilyalarla dolu odaların duvarları, cilalanmış bir taşla kaplıydı. Kuş tüyü yatak otuz santim kalınlığındaydı ve şöyle bir uzanmak için perdelerini çektiğim zaman bana Anker’ın Yeri’ndeki odam kadar büyük gözüktü.</p>

    <p>Hatta dairem o kadar güzeldi ki ondan ne kadar nefret ettiğimi anlamam neredeyse bir günümü aldı.</p>

    <p>Pabuçları düşünün. Bulabildiğiniz en büyük çifti değil, ayaklarınıza uyanı almak istersiniz. Pabuçlarınız fazla büyükse ayaklarınızı vurur.</p>

    <p>Aynı şekilde dairem de beni vuruyordu. İçi boş, devasa bir gardıroba, yine içleri boş çekmecelere ve çıplak kitap raflarına sahiptim. Anker’ın Yeri’ndeki odam minicikti, fakat burada kendimi boş bir mücevher kutusunun içinde sağa sola yuvarlanan bir bezelye gibi hissediyordum.</p>

    <p>Odalarım var olmayan eşyalarım için fazla büyük olmasına rağmen benim için fazla küçüktü. Orada kalarak Maer tarafından çağrılmayı beklemek zorundaydım. Bunun ne zaman gerçekleşeceğine dair bir fikrim de olmadığı için resmen kapana kısılmıştım.</p>

    <p>Yine de Maer’in misafirperverliğine yönelik birkaç olumlu hususu belirtmem gerek. Yemek mutfaktan gelene kadar biraz soğusa bile enfesti. Ayrıca dairemde harika bir bakır küvet mevcuttu. Hizmetkârlar tarafından taşınan sıcak su, bir dizi boru vasıtasıyla boşalıyordu. Üniversite’nin uygarlaştırıcı etkisinden uzakta bu tür lükslerle karşılaşmayı beklemezdim.</p>

    <p>Maer’in terzilerinden biri olan telaşlı bir adam ziyaretime geldi. Terzi altı farklı usulle ölçülerimi alırken saray yaşantısıyla ilgili gevezelik edip durdu. Ertesi gün genç bir ulak bana uygun renklerde kumaşlarla dikilmiş iki zarif takım kıyafet getirdi.</p>

    <p>Aslında denizde sorun yaşadığım için bir bakıma şanslıydım. Alveron’un terzisinin hazırladığı kıyafetler Threpe’nin yardımıyla satın alabileceklerimden bile çok daha iyiydi. Sonuç olarak Severen’de geçirdiğim zamanda oldukça çarpıcı bir görünüm sergiledim.</p>

    <p>Dahası geveze terzi kıyafetlerin üzerime uyup uymadığını kontrol ederken pelerinlerin moda olduğundan bahsetti. Bu fırsattan yararlanarak Fela’nın verdiği pelerini ballandıra ballandıra anlattım ve kaybından duyduğum üzüntüyü dile getirdim.</p>

    <p>Bunun sonucunda parlak bordo renkli güzel bir pelerine sahip oldum. Yeni pelerinim yağmur altında hiçbir işe yaramazdı, fakat ondan yine de hoşlandım. Sadece beni şık göstermekle kalmayıp aynı zamanda kurnazca dikilmiş küçük küçük ceplerle doluydu.</p>

    <p>İşte böyle lüks içinde giydirildim, doyuruldum ve ağırlandım. Fakat tüm bu cömertliğe rağmen ertesi gün öğleye kalmadan kutuya hapsedilmiş bir kedi misali dairemde volta atıyordum. Dışarı çıkmak, lavtamı rehinden kurtarmak, bunun da ötesinde Maer’in niçin zeki, tatlı dilli ve hepsinden önemlisi ağzı sıkı birinin hizmetine ihtiyaç duyduğunu keşfetmek istiyordum.</p>
  </div>
</body>
</html>
