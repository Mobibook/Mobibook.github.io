<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Otuz Sekizinci Bölüm</h1>

    <h2 class="baslik_2 sigil_not_in_toc">Hakikat Payı</h2>

    <p>“Bu kadar mı?” diye sordu Simmon, nezaket icabı büründüğü sessizliği takiben. Hâlâ sırtüstü yatıyor, yıldızları seyrediyordu.</p>

    <p>“Evet.”</p>

    <p>“Beklediğim gibi bitmedi,” dedi.</p>

    <p>“Ne bekliyordun ki?”</p>

    <p>“Dilencinin gerçekte kim olduğunu söylemeni. Biri ona iyi davranır davranmaz Ulu Taborlin olduğu anlaşılacaktı. Sonra onlara değneğiyle beraber bir çuval dolusu para verecekti ve... bilemiyorum. Sihirli bir şeyler yapacaktı.”</p>

    <p>Wilem söze girdi. “Diyecekti ki: ‘Ne zaman başınız sıkışırsa bu değneği yere vurun ve “değnek acele et” deyin.’ Bunu yaptıkları zaman değnek etraflarında uçacak ve onları saldırganlara karşı koruyacaktı.” Wilem de çimlerin üzerinde sırtüstü yatıyordu. “Ben de onun sıradan bir dilenci olmadığını sanıyordum.”</p>

    <p>“Hikâyelerdeki ihtiyar dilenciler <em>sahiden</em> ihtiyar dilenciler değildirler,” dedi Simmon, sesinde bir itham tınısıyla. “Cadı, prens, melek falandırlar.”</p>

    <p>“Gerçek hayatta ihtiyar dilenciler hemen hemen her seferinde ihtiyar dilencilerdir,” diye belirttim. “Ama neden bahsettiğinizi biliyorum. O hikâyeler insanları eğlendirmek için anlatılır. Bu hikâye farklı. Biz bunu sadece birbirimize anlatırız.”</p>

    <p>“Eğlenceli değilse niçin anlatıyorsunuz?”</p>

    <p>“Hatırlamak için. Ve de-” Elimle belirsiz bir hareket yaptım. “Öğrenmek için.”</p>

    <p>“Mesela basmakalıp benzetmeleri mi?” diye sordu Simmon.</p>

    <p>“Ne demek istiyorsun?” dedim biraz kızarak.</p>

    <p>“‘Onu arabaya koşarız’?” Bezgin bir ses çıkardı. “Seni tanımasam alınırdım.”</p>

    <p>“<em>Ben</em> seni tanımasam,” dedim hararetle, “<em>ben</em> alınırdım. Aturluların yollarda yaşayan insanları öldürdüklerini biliyor muydun? İmparatorlarınızdan biri öyle kimselerin imparatorluk için zararlı olduklarına karar vermiş. Bunların çoğu savaşlar ve vergiler yüzünden evlerini kaybetmiş dilencilermiş. Büyük bölümü zorla askere alınmış.”</p>

    <p>Gömleğimin önünü çekiştirdim. “Ama Edema Ruhlara özellikle önem vermişler. Bizi tilki avlar gibi avlamışlar. Ruh avı yüz yıl boyunca Atur sosyetesinin en gözde meşgalesiymiş.”</p>

    <p>Derin bir sessizlik çöktü. Boğazımın ağrıdığını hissedince bağırmış olduğumu fark ettim.</p>

    <p>Simmon’un sesi boğuktu. “Bunu bilmiyordum.”</p>

    <p>Kendime kızarak iç geçirdim. “Özür dilerim Simmon. Bu uzun zaman önceydi. Üstelik senin bir suçun yok. Eski bir hikâye işte.”</p>

    <p>“Amyrlerin adı geçtiğine göre öyle olmalı,” dedi Wilem, konuyu değiştirmeye çalıştığını açıkça belli ederek. “Ne zaman lağvedilmişlerdi? Üç yüz yıl oldu mu?”</p>

    <p>“Yine de,” dedim, “basmakalıp benzetmelerin pek çoğu gerçeklere dayanır. Bu benzetmelerin filizlendiği bir tür tohum gibi.”</p>

    <p>“Basil bir Vintli,” dedi Wil. “Ve tuhaf davranışları var. Mesela yatmadan önce yastığının altına bir peni koyar.”</p>

    <p>“Üniversite’ye gelirken bir çift Adem fedaisiyle beraber yolculuk etmiştim,” dedi Simmon. “Sadece birbirleriyle konuşuyorlardı. Ve sahiden kıpır kıpırdılar.”</p>

    <p>Wilem çekinerek konuştu. “Çizmesine gümüş koyan pek çok Cealdimli tanıdığımı itiraf etmeliyim.”</p>

    <p>“Çizme değil, kese,” diye düzeltti Simmon. “Çizmeler ayaklarını koyman içindir.” Örnek vermek maksadıyla bir ayağını oynattı.</p>

    <p>“Çizmenin ne olduğunu biliyorum,” diye çıkıştı Wilem. “Bu hoyrat lisanı senden iyi konuşuyorum. Biz ona çizme deriz: <em>patu.</em> Kesendeki para harcamak içindir. Saklamak istediğin parayı çizmene koyarsın.”</p>

    <p>“Ah,” dedi Simmon düşünceli bir edayla. “Anladım. Herhalde elinin dara düştüğü zamanlar için.”</p>

    <p>“Elinin daralmasıyla paranın ne alakası var?” diye sordu Wilem, cidden şaşırmış bir halde.</p>

    <p>“Üstelik hikâye sandığınızdan daha derin,” diye araya girdim, konudan daha fazla sapmalarına fırsat bırakmadan. “Öyküde bir hakikat payı var. Kendinize saklayacağınıza söz verirseniz sizinle bir sır paylaşacağım.”</p>

    <p>Dikkat kesildiklerini hissettim. “Gezgin bir kumpanyaya misafir olursanız ve size her şeyden önce şarap ikram ederlerse bilin ki Edema Ruh’turlar. Hikâyenin o kısmı doğru.” İkaz amacıyla bir parmağımı kaldırdım. “Ama böyle bir durumda şarabı kabul etmeyin.”</p>

    <p>“İyi de ben şarap severim,” dedi Simmon dokunaklı bir sesle.</p>

    <p>“Hiç fark etmez,” dedim. “Ev sahibiniz size şarap teklif ederse su içmekte üsteleyin. Bu bir tür rekabete bile dönüşebilir. Ev sahibiniz teklifini giderek abartır, misafir ise her seferinde daha kibar bir dille reddeder. Böyle davranırsanız Edema dostu olduğunuzu, geleneklerimizi bildiğinizi anlarlar. O gece size bir misafirden ziyade bir aile ferdi gibi muamele ederler.”</p>

    <p>Onlar bu bilgiyi sindirirlerken muhabbete biraz ara verildi. Gökyüzüne bakarak aşina olduğum takımyıldızları aklımdan geçirdim. Avcı Ewan, kröze, yine-genç anne, ateş dilli tilki, yıkık kule...</p>

    <p>“Herhangi bir yere gidebilecek olsanız nereye giderdiniz?” diye durduk yerde sordu Simmon.</p>

    <p>“Nehrin karşısına,” dedim. “Yatağıma.”</p>

    <p>“Hayır hayır,” diye karşı çıktı. “Dünyadaki herhangi bir yere demek istedim.”</p>

    <p>“Cevabım aynı,” dedim. “Pek çok yerde bulundum. Hep buraya gelmek istedim.”</p>

    <p>“Ama ebediyen değil,” dedi Wilem. “Sonsuza dek burada kalmak istemiyorsun, değil mi?”</p>

    <p>“Ben de onu kastettim,” diye ekledi Simmon. “Hepimiz burada bulunmaktan memnunuz. Ama hiçbirimiz sonsuza kadar burada kalmak istemiyoruz.”</p>

    <p>“Manet hariç,” dedi Wil.</p>

    <p>“Nereye gitmek isterdiniz?” Simmon sorusunun peşini bırakacak gibi gözükmüyordu. “Macera yaşamak için?”</p>

    <p>Bir müddet konuşmadan düşündüm. “Herhalde Tahlenwald’a giderdim,” dedim.</p>

    <p>“Tahlların arasına mı?” diye sordu Wilem. “Duyduğum kadarıyla ilkel ve göçebe bir halkmış.”</p>

    <p>“Ona bakarsan Edema Ruh da göçebe bir halktır,” dedim alaycı bir dille. “Bir keresinde Tahl kabile liderlerinin büyük savaşçılar değil şarkıcılar olduklarını duymuştum. Şarkıları hastaları iyileştirebilir, ağaçları dans ettirebilirmiş.” Omuz silktim. “Oraya gidip söylentiler doğru mu öğrenirdim.”</p>

    <p>“Ben Fae Sarayı’na gitmek isterdim,” dedi Wilem.</p>

    <p>Simmon güldü. “Bak o olmaz.”</p>

    <p>“Neden olmasın?” dedi Wilem çabucak öfkelenerek. “Kvothe dans eden bir ağaca gidebiliyorsa ben de feylerin âlemi Fae’ye gidebilir ve <em>Embrula</em>larla... Fey kadınlarıyla dans edebilirim.”</p>

    <p>“Ama Tahllar gerçektir,” diye itiraz etti Simmon. “Feylerle ilgili peri masallarıysa sarhoşlar, aptallar ve çocuklar içindir.”</p>

    <p>“Sen nereye giderdin?” diye Simmon’a sordum, Wilem’i daha fazla kızdırmaması için.</p>

    <p>Uzun bir sessizlik yaşandı. “Bilmiyorum,” dedi Simmon, nedense duygudan yoksun bir sesle. “Aslında hiçbir yere gitmişliğim yok. Aile mirasımız ağabeylerime geçtikten ve ablam çeyizini aldıktan sonra bana soyadımdan başka pek bir şey kalmayacağı için bir tek Üniversite’ye geldim.”</p>

    <p>“Yani ilk başta buraya gelmek istemedin mi?” diye sordum, sesime hayret karışarak.</p>

    <p>Sim kaçamak bir hareketle omuz silkti. Tam başka bir şey daha soracaktım ki Wilem’in gürültüyle ayağa kalkması sohbetimizi sona erdirdi. “Artık köprüden geçebilecek gibi miyiz?”</p>

    <p>Zihnim şaşırtıcı ölçüde netti. Ufak bir bocalamayla doğrulabildim. “Ben iyiyim.”</p>

    <p>“Bir saniye.” Simmon pantolonunun önünü açmaya koyularak ağaçlara doğru ilerledi.</p>

    <p>Simmon gözden kaybolur kaybolmaz Wilem bana sokuldu. “Ona ailesini sorma,” dedi usulca. “Onlardan bahsetmek Sim için hiç kolay değil. Özellikle de sarhoşken.”</p>

    <p>“Ne-”</p>

    <p>Wil sert bir el hareketi yaparak başını sağa sola salladı. “Daha sonra.”</p>

    <p>Simmon sallana sallana açıklığa geri döndü ve üçümüz birlikte konuşmadan yola çıktık. Önce Taşköprü’yü aşacak, oradan da Üniversite’ye uzanacaktık.</p>
  </div>
</body>
</html>
