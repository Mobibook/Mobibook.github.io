<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Yetmişinci Bölüm</h1>

    <h2 class="baslik_2 sigil_not_in_toc">Sıkı Sıkıya</h2>

    <p>Denna’yla kaldığı Tebeşirciler Caddesi’ndeki hanın, Dört Mum adlı küçük bir yerin dışında buluştuk. Köşeyi dönüp de onu ön kapının üstünde asılı olan bir fenerin ışığı altında dururken görünce, sırf Denna’yı aradığım yerde bulmuş olmaktan doğan basit bir zevkle doldu içim.</p>

    <p>“Notunu aldım,” dedim. “Ne kadar sevindiğimi bir düşün.”</p>

    <p>Denna gülümseyerek tek elli bir reverans yaptı. Giydiği etek soylu bir kadının giyeceği tarzda karmaşık bir elbise olmayıp saman balyalarken veya bir ahır dansına giderken giyebileceğiniz basit bir kumaştı. “Gelebileceğinden emin değildim,” dedi. “Ne de olsa vakit çoğu uygar insanın yatağına çekildiği saatleri geride bıraktık.”</p>

    <p>“Şaşırdığımı itiraf etmeliyim,” dedim. “Meraklı bir adam olsaydım bu münasebetsiz vakitte seni böyle meşgul eden şeyi öğrenmeye çalışırdım.”</p>

    <p>“İş,” dedi dramatik bir edayla iç çekerek. “Hamimle yaptığım bir buluşma.”</p>

    <p>“Yine kente mi geldi?” diye sordum.</p>

    <p>Başını salladı.</p>

    <p>“Ve seninle gece yarısı buluşmak mı istedi?” dedim. “Bu biraz... tuhaf.”</p>

    <p>Denna hanın tabelasının altından çıktı ve sokakta yan yana yürümeye başladık. “Keseyi tutan el...” diyerek çaresizce omuz silkti. “Lord Karaağaç söz konusu olduğunda tuhaf zamanlar ve elverişsiz yerler esastır. Bir parçam onun sadece hayatından bezmiş, alelade hamilikten sıkılmış yalnız bir asilzade olduğunu söylüyor. Böyle yapmak, benden açık açık birkaç şarkı istemek yerine karanlık bir entrikaya bulaşıyormuş gibi davranmak acaba hayatına renk mi katıyor?”</p>

    <p>“Peki bu geceki planların ne?” diye sordum.</p>

    <p>“Senin güzel ahbaplığınla vakit geçirmek,” dedi Denna, uzanıp kolunu benimkine takarak.</p>

    <p>“Madem öyle,” dedim, “sana gösterecek bir şeyim var. Bir sürpriz. Ama bana güvenmen gerekecek.”</p>

    <p>“Bu sözleri düzinelerce kez duydum.” Denna’nın kara gözleri muzipçe ışıldadı. “Fakat hepsini bir arada ve hele hele senin ağzından hiç duymadım.” Gülümsedi. “Yine de sana bir şans tanıyacağım ve içi geçmiş alaycı sözlerimi sonraya saklayacağım. Beni nereye istersen götürebilirsin.”</p>

    <p>Bunun üzerine atlı asansör yoluyla Yukarı Severen’e çıktık. Yol boyunca da soysuz ahmaklar gibi aşağıdaki kentin gece ışıklarına aval aval bakmayı ihmal etmedik. Denna’yı parke döşeli sokaklarda uzun bir yürüyüşe çıkardım. Dükkânların ve küçük bahçelerin yanından geçtik. Sonra binaları geride bıraktık, alçak bir tahta çiti tırmandık ve boş bir ahırın karanlık suretine yaklaştık.</p>

    <p>Denna daha fazla sessiz kalamadı. “Eh, yapacağını yaptın,” dedi. “Beni şaşırttın.”</p>

    <p>Sırıtarak onu ahırın karanlığına soktum. İçerisi saman ve o an orada olmayan hayvanların kokusuyla doluydu. Denna’yı başımızın üzerindeki karanlıkta kaybolan bir merdivene götürdüm.</p>

    <p>“Bir samanlık ha?” diye şaşkın bir sesle sordu. Yürümeyi bırakıp bana tuhaf, meraklı bir bakış attı. “Herhalde beni on dört yaşındaki bir çiftçi kızıyla karıştırdın. Adım da...” Ağzı bir an için sessizce kımıldadı. “Kırsal bir şey işte.”</p>

    <p>“Gretta,” diye öneride bulundum.</p>

    <p>“Evet,” dedi. “Anlaşılan beni Gretta adlı düşük korseli bir çiftçi kızıyla karıştırdın.”</p>

    <p>“İçin rahat olsun,” diye temin ettim. “Seni baştan çıkarmak isteseydim bu şekilde yapmazdım.”</p>

    <p>“Demek öyle?” derken elini saçlarında gezdirdi. parmakları dalgın hareketlerle saçlarını örmeye başladı, sonra durdu ve örülü kısmı düzelterek açtı. “Peki burada ne işimiz var?”</p>

    <p>“Bir ara bahçelerden ne kadar hoşlandığını söylemiştin,” dedim. “Alveron’un bahçeleri özellikle güzeldir. Oraları şöyle bir gezmek isteyebileceğini düşündüm.”</p>

    <p>“Gecenin bir yarısı,” dedi Denna.</p>

    <p>“Hoş bir mehtap gezintisi,” diye düzelttim.</p>

    <p>“Bu akşam ay doğmadı,” diye belirtti. “Veya doğduysa bile incecik.”</p>

    <p>“Olabilir,” dedim yılgıya düşmeyi reddederek. “Yeni açmış yaseminleri koklamak için insanın ne kadar ay ışığına ihtiyacı olur ki?”</p>

    <p>“Samanlıkta,” dedi Denna, itimatsız bir sesle.</p>

    <p>“Çatıya en kolay samanlıktan çıkılıyor,” dedim. “Oradan Maer’in sarayına geçilebiliyor. Oradan da bahçeye.”</p>

    <p>“Madem Maer için çalışıyorsun,” dedi, “niçin ondan izin istemiyorsun?”</p>

    <p>“Ah,” dedim dramatik bir üslupla, bir parmağımı kaldırarak. “Zaten macera da burada yatıyor. Seni Maer’in bahçelerinde gezintiye <em>götürebilecek</em> yüz adam vardır. Ama sadece bir kişi seni gizlice içeri sokabilir.” Ona gülümsedim. “Sana eşsiz bir fırsat sunuyorum Denna.”</p>

    <p>O da bana sırıttı. “Kalbimden geçenleri iyi biliyorsun.”</p>

    <p>Onu bir at arabasına bindirecekmişim gibi elimi uzattım. “Leydim.”</p>

    <p>Denna elimi tuttu, sonra ayağını merdivenin ilk çubuğuna koyar koymaz duraksadı. “Dur bakalım. Kibarlık etmiyorsun. Elbisemin altına bakmaya çalışıyorsun.”</p>

    <p>Ona en kırgın bakışımı sunarak elimi göğsüme bastırdım. “Bayan, bir beyefendi olarak-”</p>

    <p>Bana şaka yollu vurdu. “Beyefendi olmadığını daha önce söylemiştin,” dedi. “Sen bir hırsızsın ve kaçamak bir bakış çalmaya çalışıyorsun.” Geri çekildi ve az evvelki kibar hareketimin bir taklidini yaptı. “Lordum...”</p>

    <p>Samanlığa çıktık, çatıya geçtik ve oradan da bahçeye atladık. Tepemizdeki hilal bir fısıltı kadar inceydi; öyle solgundu ki yıldızların ışığını bastıramıyordu.</p>

    <p>Bahçeler bu denli sıcak ve güzel bir gece için şaşırtıcı ölçüde tenhaydı. Normalde bu geç saatte bile çiftler patikalarda dolaşır veya çardaklardaki banklarda birbirlerinin kulağına fısıldaşırlardı. Aklımdan bir balo veya saray davetinin onları meşgul ediyor olabileceği geçti.</p>

    <p>Maer’in engin bahçeleri dolambaçlı patikalarla ve kurnazca yerleştirilmiş çalı çitlerle olduğundan da büyük görünüyordu. Denna’yla beraber, yaprakların arasında esen rüzgârın uğultusunu dinleyerek yürüdüm. Sanki dünyada bir tek biz vardık.</p>

    <p>“Hatırlar mısın bilmiyorum,” dedim, sessizliği bozmak istemediğim için usulca. “Uzunca bir zaman önce bir şey konuşmuştuk. Çiçeklerden bahsetmiştik.”</p>

    <p>“Hatırlıyorum,” dedi benim kadar alçak bir sesle.</p>

    <p>“Bütün erkeklerin kur yapmayı aynı eski kitaptan öğrendiğini düşündüğünü söylemiştin.”</p>

    <p>Denna usulca güldü; sesten ziyade hareketle. Elini ağzına koydu. “Ah. Unutmuşum. Sahiden de öyle demiştim, değil mi?”</p>

    <p>Kafa salladım. “Hepsi de sana gül veriyormuş.”</p>

    <p>“Hâlâ da veriyorlar,” dedi. “Keşke yeni bir kitap bulabilseler.”</p>

    <p>“Bana senin için daha uygun olan bir çiçek seçtirmiştin,” dedim.</p>

    <p>Utangaç bir edayla gülümsedi. “Hatırlıyorum. Sana takılıyordum.” Sonra kaşlarını çattı. “Ama sen görmeyi bırak hiç duymadığım bir çiçek seçerek beni şaşırtmıştın.”</p>

    <p>Bir köşeyi döndük ve patika kemerli bir çardağın oluşturduğu koyu yeşil tünele yöneldi. “O günden sonra onları görüp görmediğini bilmiyorum,” dedim. “Ama işte selase çiçekleri.”</p>

    <p>Yolumuzu yalnızca yıldızlar aydınlatıyordu. Ay o kadar inceydi ki ay bile sayılmazdı. Çardağın altı Denna’nın saçları kadar koyu renkliydi.</p>

    <p>Kocaman açılmış gözlerimiz karanlığa dikiliydi ve yaprakların arasından geçen yıldız ışığı, geceye açılmış yüzlerce selase çiçeğine vuruyordu. Selaselerin kokusu bu kadar hafif olmasaydı içimizi bayardı.</p>

    <p>“Ah,” diyen Denna iç geçirerek etrafına bakındı. Çardağın altında cildi gökteki aydan daha parlaktı. Ellerini iki yana açtı. “Ne kadar da yumuşaklar!”</p>

    <p>Sessizlik içinde yürüdük. Etrafımızda selase sarmaşıkları çardaklara dolanıyor, tahtaya ve tele tutunuyor, yüzlerini gece göğünden saklıyordu. Nihayet tünelin diğer tarafından çıktığımızda hava bize gündüz kadar parlak geldi.</p>

    <p>Sessizlik beni huzursuz edene dek uzadı. “Artık çiçeğini tanıyorsun,” dedim. “Daha önce hiç görmemiş olman beni üzmüştü. Duyduğum kadarıyla oldukça zor yetiştiriliyormuş.”</p>

    <p>“Öyleyse sahiden de bana yakışıyormuş,” dedi Denna usulca, gözlerini ayaklarına dikerek. “Ben kolay kolay kök salmam.”</p>

    <p>Yürümeyi sürdürdük, ta ki patika dönene ve arkamızdaki çardağı gözlerimizden saklayana dek.</p>

    <p>“Bana hak ettiğimden daha iyi davranıyorsun,” dedi en sonunda.</p>

    <p>Bu sözünün saçmalığı karşısında güldüm. Gür bir kahkaha atmamı engelleyen tek şey bahçenin sessizliğine duyduğum saygıydı. Onun yerine gülüşümü mümkün olduğunca bastırdım ve bu çaba tökezleyerek yoldan çıkmama sebep oldu.</p>

    <p>Beni bir adım öteden izleyen Denna’nın yüzüne bir tebessüm yayıldı.</p>

    <p>Sonunda soluklanabildim. “Sen ki mızıkamı kazandığım gece benimle beraber şarkı söyledin. Sen ki bana bugüne kadar aldığım en güzel armağanı verdin.” Bir şeyi hatırladım. “Biliyor musun,” dedim, “lavta kutun hayatımı kurtardı.”</p>

    <p>Tebessümü bir çiçek gibi açılıp genişledi. “Öyle mi?”</p>

    <p>“Öyle,” dedim. “Sana hak ettiğin kadar iyi davranmayı umamam bile. Sana olan borcumun büyüklüğü düşünülürse bu çok küçük bir ödeme.”</p>

    <p>“Eh, bence harika bir başlangıç yaptın.” Gökyüzüne bakarak uzun, derin bir nefes aldı. “Aysız geceleri hep daha çok sevmişimdir. Karanlıkta konuşmak daha kolaydır. Olduğun gibi davranmak da.”</p>

    <p>Denna tekrar yürümeye başladı ve ben de ona ayak uydurdum. Bir çeşmenin, bir havuzun, geceye açılmış bir yasemin duvarının yanından geçtik. Aştığımız küçük bir taş köprü bizi çalı çitlerle çevrili alana geri getirdi.</p>

    <p>“Kolunu bana dolayabilirsin,” dedi serinkanlılıkla. “Bahçelerde yalnız başımıza yürüyoruz. Hem de mehtapta, tabii olduğu kadar.” Bana göz ucuyla bakarken ağzının iki kenarının da kıvrılmış olduğunu gördüm. “Öyle şeylerin sakıncalı olmadığını biliyorsundur herhalde.”</p>

    <p>Tavırlarındaki ani değişim beni hazırlıksız yakaladı. Severen’de karşılaştığımızdan beri ona çılgınca ve ümitsizce kur yapmıştım, o da şaka yollu çabalarıma hiç teklemeden karşılık vermişti. Her iltifat, her nükte, her muzip laf yankı değil armoni olarak bana geri dönmüştü. Karşılıklı sohbetlerimiz hep bir düet gibiydi.</p>

    <p>Fakat bu seferki farklıydı. Denna’nın ses tonu eskisi kadar muzip olmayıp daha açıktı. Bu öyle ani bir değişimdi ki nutkum tutulmuştu.</p>

    <p>“Dört gün önce ayağım bir parke taşına takılmıştı,” dedi usulca. “Hatırladın mı? Doğramacılar Caddesi’nde yürüyorduk. Ayağım kaymıştı ve ben daha tökezlediğimi bile anlamadan beni tutmuştun. Öyle bir şeyi fark etmen için beni ne kadar yakından izliyor olman gerektiği aklıma gelmişti.”</p>

    <p>Patikadaki bir köşeyi döndük ve Denna bana bakmadan sözlerini sürdürdü. Sesi kendi kendine konuşurcasına alçak ve dalgın çıkıyordu. “Beni düzeltirken ellerini üzerime koymuştun. Hatta neredeyse kolunu bana dolamıştın. O anda senin için çok kolay olurdu. Elini birkaç santim kaydırman yeterdi. Ama doğrulduğum zaman ellerini geri çektin. Hiç tereddüt etmeden. Hiç duraksamadan. Yanlış anlayabileceğim hiçbir şey yapmadan.”</p>

    <p>Bana doğru dönüyordu ki durup tekrar aşağı baktı. “Hiç de hafife alınacak bir şey değil,” dedi. “Ayaklarımı yerden kesmek için durmaksızın uğraşan o kadar çok adam var ki. Ama sen tam tersini yapıyorsun. Düşmeyeyim diye ayaklarımın yere sağlam bastığından emin oluyorsun.”</p>

    <p>Utangaç denebilecek bir edayla bana doğru uzandı. “Koluna girmek istediğimde hemen kabul ediyorsun. Hatta kolumu orada tutmak için elini benimkinin üstüne bile koyuyorsun.” Hareketlerimi tam da ben onları yaparken açıkladı ve mahcup görünmemek için kendimi zorlamam gerekti. “Ama hepsi bu. Başka bir şeye kalkışmıyorsun. Beni hiç zorlamıyorsun. Bunun bana ne kadar garip geldiğinin farkında mısın?”</p>

    <p>Orada, ay ışığının vurduğu bahçenin sessizliğinde bir müddet birbirimize baktık. Bana yakın duran vücudundan yükselen ısıyı, kolumu sıkı sıkıya tutan elini hissedebiliyordum.</p>

    <p>Kadınlar konusundaki tüm tecrübesizliğime rağmen ben bile bu imayı anlamıştım. Söyleyecek bir şeyler bulmaya çalıştım, fakat tek düşünebildiğim dudaklarıydı. Nasıl bu kadar kırmızı olabiliyorlardı? Selaseler bile loş mehtapta koyu renkliydiler. Denna’nın dudakları nasıl bu kadar kırmızıydı?</p>

    <p>Sonra Denna dondu. Aslında fazla hareket ettiğimiz de yoktu, fakat birdenbire durgundan kıpırtısıza geçti ve hışırtı duymuş bir geyik gibi başını yana eğdi. “Biri geliyor,” dedi. “Hadi.” Kolumu tutarak beni patikadan çıkardı. Birlikte bir taş bankın üzerinden atladık ve çalı çitteki alçak, dar bir açıklıktan geçtik.</p>

    <p>Sonunda sık bir çalının içine girdik. Orada ikimizin de çökebileceği kadar geniş bir boşluk mevcuttu. Bahçıvanlar sayesinde yerde üzerine basabileceğimiz kuru yapraklar ya da ellerimizin ve dizlerimizin altında çıtırdayacak ince dallar yoktu. Hatta bu korunaklı yerdeki otlar bir bahçedeki çimenler kadar gür ve yumuşaktı.</p>

    <p>“Seninle ay ışığı altında bahçe patikalarında gezebilecek bin kız var,” dedi Denna soluk soluğa. “Ama sadece biri seninle beraber çalıların arasına saklanır.” Keyif dolu bir sesle konuşurken bana bakarak sırıtıyordu.</p>

    <p>O çalı çitin arasından patikaya doğru bakarken ben de ona baktım. Saçları başının yanını bir perde gibi örterken ömrümde gördüğüm en güzel şeydi.</p>

    <p>Sonra patikadaki çakılları gıcırdatan ayakları duydum. Konuşmakta olan bir adamın ve kadının sesleri çitin arkasından kulağıma kadar geldi. Bir süre sonra kol kola yürüyerek köşeyi döndüler. Onları hemen tanıdım.</p>

    <p>Dönüp Denna’ya doğru eğildim ve kulağına fısıldadım. “Bu Maer,” dedim. “Ve genç sevgilisi.”</p>

    <p>Denna ürperince bordo pelerinimi çıkarıp omuzlarına sardım.</p>

    <p>Patikadakilere tekrar baktım. Ben onları seyrederken Meluan adamın söylediği bir şeye güldü ve elini onun kolunun üstüne koydu. Aralarındaki samimiyeti gördükten sonra Maer’in hizmetime daha fazla ihtiyaç duyacağından kuşkuluydum.</p>

    <p>“Onlar sana göre değil canım,” dedi Maer. Yakınımızdan geçerlerken sözlerini açıkça işitebiliyordum. “Sen sadece güllere layıksın.”</p>

    <p>Denna kocaman açılmış gözlerle bana baktı. Kahkahalarını bastırmak için ağzını iki eliyle birden kapattı.</p>

    <p>Hemen akabinde bizi geride bıraktılar ve ağır ağır attıkları uyumlu adımlarla oradan uzaklaştılar. Denna ellerini ağzından çekti ve vücudunu sarsan birkaç derin nefes aldı. “Aynı eski kitaptan onda da varmış,” dedi parıldayan gözlerle.</p>

    <p>Kendime hâkim olamayarak gülümsedim. “Öyle gözüküyor.”</p>

    <p>“Demek Maer bu,” dedi usulca, kara gözleriyle yaprakların arasından ona bakarak.’ “Hayal ettiğimden daha kısa boyluymuş.”</p>

    <p>“Onunla tanışmak ister misin?” diye sordum. “Seni ona takdim edebilirim.”</p>

    <p>“Ah, bu harika olur,” dedi hafiften alaycı bir üslupla. Kıkırdadı, fakat benden aynı tepkiyi alamayınca durup bana baktı. “Ciddi misin?” Neşeyle şaşkınlık arası bir yüz ifadesiyle başını yana eğdi.</p>

    <p>“Muhtemelen çalıların arasından önüne fırlamasak iyi olur,” diye itirafta bulundum. “Ama patikanın öteki tarafından dolanıp onlarla karşılaşabiliriz.” Gidebileceğimiz güzergâhı elimle gösterdim. “Bizi yemeğe davet edeceğini falan söylemiyorum. Ama yanından geçerken kafamızı kibarca sallayarak onu selamlayabiliriz.”</p>

    <p>Kaşlarını çatmaya başlayan Denna bana dikkatle bakmayı sürdürdü. “Sen ciddisin,” diye tekrar etti.</p>

    <p>“Yoksa...” Yüz ifadesinin ne anlama geldiğini fark edince durdum. “Maer için çalıştığımı anlatırken sana yalan söylediğimi sandın,” dedim. “Seni buraya davet edebileceğimi söylerken de.”</p>

    <p>“Erkekler masallar anlatıp dururlar,” diye geçiştirdi. “Biraz böbürlenmeyi severler. Bana masal anlattın diye hakkında kötü düşünmedim.”</p>

    <p>“Sana yalan söylemem,” dedim, sonra biraz düşündüm. “Hayır, bu doğru değil. Söylerim. Sen yalan söylenmeye layıksın. Ama söylemiyordum. Çünkü doğru söylenmeye de layıksın.”</p>

    <p>Denna sevecen bir tebessüm etti. “Hem öylesi daha nadir oluyor.”</p>

    <p>“Eee, ister misin?” diye sordum. “Yani onunla tanışmayı?”</p>

    <p>Çalı çitin arkasından patikaya doğru baktı. “Hayır.” Başını iki yana sallarken saçları kayan gölgeler misali hareket etti. “Sana inanıyorum. Gerek yok.” Aşağı baktı. “Zaten elbisemde çimen lekeleri var. Beni böyle görse ne düşünür?”</p>

    <p>“Benim de saçımda yapraklar var,” dedim. “Ne düşüneceğini çok iyi biliyorum.”</p>

    <p>Çalıların arasından çıktık. Ben saçlarımdaki yaprakları topladım ve Denna elleriyle eteğini süpürdü. Elleri çimen lekelerinin üzerinde gezinirken biraz yüzünü ekşitti.</p>

    <p>Patikaya geri dönüp tekrar yürümeye koyulduk. Kolumu ona dolamayı düşündüm, fakat yapmadım. Öyle şeylerden pek anlamazdım, ama uygun an geride kalmış gibi geliyordu.</p>

    <p>Çiçek toplayan bir kadın heykelinin yanından geçtiğimiz sırada Denna başını kaldırıp iç geçirdi. “İznim olduğunu bilmezken bu yaptığımız daha heyecan vericiydi,” diye itiraf etti pişmanlığın karıştığı bir sesle.</p>

    <p>“Zaten hep öyledir,” diye doğruladım.</p>
  </div>
</body>
</html>
