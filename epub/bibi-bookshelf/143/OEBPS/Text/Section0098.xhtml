<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Doksanıncı Bölüm</h1>

    <h2 class="baslik_2 sigil_not_in_toc">Hakkında Şarkılar Söylenesi</h2>

    <p>Tempi iki adamın üstünü örten çam ağacı dallarını kaldırdı. Dikkatle sırtüstü yatırılmış olan adamlar uyuyor gibiydiler, iri olanının yanına diz çöktüm, fakat ona daha yakından bakamadan omzumda bir el hissettim. Döndüğümde Tempi’yi başını sağa sola sallarken buldum.</p>

    <p>“Ne?” diye sordum. Geriye bir saatten daha az gün ışığımız kalmıştı. Haydutların kampını onlara yakalanmadan bulmamız zaten zor olacaktı. Bunu bir de zifiri karanlık bir fırtınada yapmak kâbusa benzerdi.</p>

    <p>“Yapmamalısın,” dedi Tempi. <em>Kararlı. Ciddi.</em> “Ölüleri rahatsız etmek Lethani değil.”</p>

    <p>“Düşmanlarımızı tanımam lazım. Bize yardımı dokunacak şeyler öğrenebilirim.”</p>

    <p>Ağzı kaş çatarcasına kıvrıldı. <em>Hoşnutsuzluk.</em> “Sihir?”</p>

    <p>Başımı iki yana salladım. “Sadece bakacağım.” Gözlerimi işaret ettim, sonra da şakağıma dokundum. “Düşüneceğim.”</p>

    <p>Tempi kafasını salladı. Fakat cesetlere yönelirken elini yine omzumda hissettim. “İzin istemelisin. Onlar benim ölüler.”</p>

    <p>“E şimdi razı oldun ya,” diye belirttim.</p>

    <p>“İstemek doğru şey,” dedi.</p>

    <p>Derin bir nefes aldım. “Ölülerine bakabilir miyim Tempi?”</p>

    <p>Başını resmiyetle bir defa salladı.</p>

    <p>Yakındaki bir ağacın altında yayının ipini dikkatle incelemekte olan Marten’e göz attım. “İzlerini bulabilecek misin bir bak bakalım.” Başını salladı ve ağacın yanından ayrıldı. “Ben olsam şuradan başlardım.” Güneydeki iki tepenin arasını işaret ettim.</p>

    <p>Yanımızdan ayrılırken, “Ben işimi bilirim,” dedi ve yayını omzuna astı.</p>

    <p>Tempi birkaç adım uzaklaştı, ben de dikkatimi cesetlere verdim. Biri sahiden de Dedan’dan biraz daha iriydi; koca bir boğaya benziyordu. Beklediğimden daha yaşlıydılar ve elleri silah kullanmakla geçen uzun yılların nasırlarını taşıyordu. Bunlar hallerinden hoşnut olmayan çiftçiler değillerdi. Bunlar tecrübeli askerlerdi.</p>

    <p>“İzlerini buldum,” diyen Marten beni şaşırttı. Yağan yağmurun pıtırtısı arasında geldiğini duymamıştım. “Gün gibi ortada. Sarhoş bir rahip bile o izi takip edebilir.” Havada bir şimşek çaktı ve gök gürültüsü ona eşlik etti. Yağmur hızını arttırdı. Kaşlarımı çattım ve tenekecinin sırılsıklam haldeki pelerinini omuzlarıma daha sıkı sardım.</p>

    <p>Marten başını kaldırdı ve yağmurun doğrudan yüzüne düşmesine izin verdi. “Bu havanın bize nihayet faydası dokunduğuna seviniyorum,” dedi. “Ne kadar çok yağarsa kamplarına yaklaşıp uzaklaşmamız o kadar kolay olacak.” Ellerini üzerinden sular damlayan gömleğine silip omuz silkti. “Zaten şimdikinden daha fazla ıslanamayız ya.”</p>

    <p>“Doğru söylüyorsun,” diyerek ayağa kalktım.</p>

    <p>Tempi cesetleri dallarla örttü ve Marten bizi güneye götürdü.</p>

    <p class="paragraf">Marten bir şeyi incelemek için yere diz çöktü ve ben de bu fırsattan yararlanarak ona yetiştim.</p>

    <p>“Takip ediliyoruz,” dedim fısıldama zahmetine girmeden. Arkamızdakiler en az yirmi beş metre gerimizdeydiler ve yağmur bir kıyıya vuran dalgalar misali ağaçların arasında uğulduyordu.</p>

    <p>Başını salladı ve yerdeki bir şeyi işaret edermiş gibi yaptı. “Onları gördüğünü düşünmemiştim.”</p>

    <p>Gülümsedim ve ıslak ellerimden biriyle yüzümdeki suyu sildim. “Burada gözleri olan bir tek sen yoksun. Kaç kişilerdir dersin?”</p>

    <p>“İki, belki üç.”</p>

    <p>Tempi bize yaklaştı. “İki,” dedi kendinden emin bir sesle.</p>

    <p>“Ben sadece bir tane gördüm,” diye itiraf ettim. “Kamplarına ne kadar yakınız?”</p>

    <p>“Tahminde bulunamam. Bir sonraki yamacın ardında olabilir. Kilometrelerce ötede de. Şimdilik sadece bu iki iz var ve burnuma ateş kokusu gelmiyor.” Marten doğruldu ve arkasına bakmadan iz sürmeye devam etti.</p>

    <p>Tempi yanımdan geçerken alçak bir dalı kenara çektim ve arkamızda rüzgârla yahut yağmurla hiçbir ilgisi olmayan bir hareket tespit ettim. “Bu yamacı da aştıktan sonra küçük bir tuzak kuralım.”</p>

    <p>“Benim aklımdan da aynı şey geçiyordu,” diye kabul etti Marten.</p>

    <p>Sonra bize beklememizi işaret edip iyice eğildi ve küçük yamacın zirvesine doğru yavaşça ilerledi. O yamacın ardına göz atarken arkama bakma dürtümü bastırdım. Marten yamacı aşıp gözden kayboldu.</p>

    <p>Yakınlara yıldırım düşünce ani bir parlama oldu. Gök gürültüsü bir yumruk misali göğsüme indi. Ürktüm. Tempi hiç kıpırdamadı.</p>

    <p>“Burası ev gibi,” dedi hafifçe gülümseyerek. Suyu suratından uzak tutmak için hiçbir girişimde bulunmuyordu.</p>

    <p>Marten el salladı, biz de yamacı sessizce tırmandık. Peşimizdekilerin görüş alanından çıktıktan sonra çabucak etrafıma bakındım. “Şu eğri ladine kadar izleri takip et, sonra dolanıp geri gel.” Elimle işaret ettim. “Tempi orada saklanacak. Marten devrik ağacın arkasına geçecek. Ben de şu kayanın arkasında duracağım. İlk hamleyi Marten yapacak. Vaktine kendin karar ver, ama şu kırık kütüğü geçmelerini beklesen iyi olur. Mümkünse birini canlı bırakmaya çalış. Yine de kaçmalarına veya fazla gürültü yapmalarına izin veremeyiz.”</p>

    <p>“Sen ne yapacaksın?” diye sordu Marten, eğri ladin ağacına doğru belirgin bir iz bırakmak için aceleyle yürüdüğümüz sırada.</p>

    <p>“Ayağınızın altında dolaşmayacağım, ikiniz böyle bir şey için benden çok daha iyi donanımlısınız. Ama gerekirse benim de elimin altında birkaç numara var.” Ağaca vardık. “Hazır mısınız?”</p>

    <p>Ansızın başlayan emir yağmurum Marten’i biraz şaşırtmış gibiydi, fakat ikisi de başlarını sallayıp ve çabucak yerlerine geçtiler.</p>

    <p>Ben de etraftan dolanıp yuvarlağımsı bir kayanın arkasına yerleştim. Bulunduğum yüksekçe konumdan, takip ettiğimiz izlere karışan çamurlu ayak izlerimizi görebiliyordum. İleride Tempi’nin kalın ve yamru yumru bir meşe ağacının arkasına geçtiğini gördüm. Onun sağındaki Marten yayma bir ok sürdü, ipi omzuna çekti ve bir heykel kadar kıpırtısız bekledi.</p>

    <p>Kamptan aldığım kül tutamını taşıyan bezin yanında ince bir demir parçası çıkardım ve elimde hazır beklettim. Buraya ne için gönderildiğimizi düşünürken midem büzüşüyordu: insan avlayıp öldürmek. Karşımızdakiler kanun kaçakları ve katillerdi evet, fakat onlar da insandı. Derin bir nefes alarak gevşemeye çalıştım.</p>

    <p>Yanağımı dayadığım kayanın yüzeyi soğuk ve pütürlüydü. Kulak kesildiysem de devam eden yağmurun pıtırtısı yüzünden hiçbir şey duyamıyordum. Kayanın yanından başımı uzatarak görüş alanımı genişletme dürtümü bastırmaya çalıştım. Yine bir şimşek çaktı. Gök gürültüsünü duyana dek geçen saniyeleri sayıyordum ki bir çift suretin yavaşça yaklaştığını gördüm.</p>

    <p>Göğsümde ani bir yanına hissettim. “Vur onları Marten,” dedim yüksek sesle.</p>

    <p>Ben saklanma yerimden çıktığım anda Dedan kılıcını çekerek hızla bana döndü. Hespe kendine daha çok hâkimdi: kılıcının yarısını kınından çekmişken durdu.</p>

    <p>Bıçağımı kınına soktum ve aramızda yarım düzine adım kalana dek Dedan’a yaklaştım. Tepemizde gök gürlediği sırada gözlerimi onunkilere diktim. Yüzünde küstah bir ifade vardı; ben de öfkemi saklamaya çalışmadım. Sessiz geçen uzun bir dakikanın ardından gözlerine kaçan suyu silmek ister gibi yaparak başını çevirdi.</p>

    <p>“Kaldır şunu.” Başımla kılıcını işaret ettim. Bir saniyelik tereddüdün akabinde kaldırdı. Ancak o zaman ince ve kırılgan çelik parçasını pelerinimin astarina soktum. “Haydut olsaydık çoktan ölmüştünüz.” Bakışlarımı ikisi arasında gezdirdim. “Kampa dönün.”</p>

    <p>Dedan’ın yüzü çarpıldı. “Benimle bir çocukmuşum gibi konuşmandan bıktım.” Bir parmağını bana doğrulttu. “Bu dünyada senden çok daha uzun zamandır yaşıyorum. Aptal değilim.”</p>

    <p>Durumu daha da kötüleştirecek pek çok öfkeli cevabı yuttum. “Seninle tartışacak zamanım yok. Işığımız hızla azalıyor ve bizi tehlikeye sokuyorsun. Kampa dönün.”</p>

    <p>“Bu işi bu gece halletmeliyiz,” dedi Dedan. “İçlerinden ikisini hakladık. Geriye olsa olsa beş altı kişi kalmıştır. Karanlıkta, bu fırtınanın ortasında onları şaşırtacağız. Küt. Bam. Yarın öğle yemeğine kadar Crosson’a dönmüş oluruz.”</p>

    <p>“Peki ya sayıları bir düzineyi buluyorsa? Ya yirmi kişilerse? Ya bir çiftlik evine kapanmışlarsa? Ya kimsecikler yokken kampımızı bulurlarsa? Tüm malzemelerimiz, yiyeceklerimiz ve <em>lavtam</em> kaybolabilir. Üstüne geri döndüğümüzde bizim için kurulmuş bir tuzakla karşılaşabiliriz. Sırf sen bir saatliğine oturup bekleyemedin diye.” Yüzü tehlikeli bir kızıla çalarken ona arkamı döndüm. “Kampa gidin. Gece bu konuda konuşacağız.”</p>

    <p>“Hayır kahrolasıca. Ben de sizinle geliyorum ve beni durdurmak için yapabileceğin hiçbir şey yok.”</p>

    <p>Dişlerimi sıktım. İşin en kötü tarafı haklı olmasıydı. Otoritemi zorla kabul ettirmemin hiçbir yolu yoktu. Hazırladığım balmumu bebekle onu zapt etmek dışında bir şey yapamazdım. Ve onun en kötü seçenek olduğunun farkındaydım. Öyle bir hareket yalnızca Dedan’ı bana düşman etmekle kalmaz, hiç şüphesiz Hespe’yle Marten’in de bana karşı cephe almasına yol açardı.</p>

    <p>Hespe’ye baktım. “Sen niye buradasın?”</p>

    <p>Dedan’a göz ucuyla baktı. “Tek başına gidecekti. Bir arada kalmamızın daha iyi olacağını düşündüm. Hem her şeyi düşündük. Hiç kimse kampımızı tesadüfen bulmayacak. Gitmeden önce eşyalarımızı sakladık ve ateşi söndürdük.</p>

    <p>Zaten söndürmeseler şaşardım. Hafifçe iç geçirerek işe yaramaz kül tutamını pelerinimin bir cebine soktum.</p>

    <p>“Ben de aynı fikirdeyim,” dedi Hespe. “Bu işi bu gece bitirmeye çalışmalıyız.”</p>

    <p>Marten’e baktı.</p>

    <p>Bana özür dileyen gözlerle baktı. “İşimizin bu gece bitmesini istemediğimi söylesem yalan olur,” dedi, sonra çabucak ekledi: “Tabii akıllıca yapabilirsek.” Daha fazlasını da söyleyecekti, fakat kelimeler boğazına dizildi ve öksürmeye başladı.</p>

    <p>Tempi’ye baktım. O da bana baktı.</p>

    <p>En kötüsü, Dedan’la hemfikir olmamdı. İşin bir an önce bitmesini ben de istiyordum. Sıcak bir yatak ve doğru düzgün bir yemek istiyordum. Marten’i kuru bir yere götürmek istiyordum. Severen’e dönüp Alveron’un minnetinin tadını çıkarmak istiyordum. Denna’yı bulmak, özür dilemek ve niçin tek kelime bile etmeden çekip gittiğimi açıklamak istiyordum.</p>

    <p>Sadece bir aptal akıntıya karşı kürek çeker. “Peki.” Gözlerimi Dedan’a çevirdim. “Dostlarından biri bu yüzden ölürse suç sende.” Yüzünden anlık bir kararsızlığın geçtiğini gördüm. Derken o ifade kayboldu ve çenesini sıktı. Geri adım atmayacak kadar gururluydu.</p>

    <p>Uzun parmaklarımdan birini ona doğrulttum. “Ama bundan böyle her biriniz, söylediklerimi aynen yapmalısınız. Önerilerinizi dinleyeceğim, ama emirleri ben vereceğim.” Etrafıma bakındım. Marten’le Tempi hemen başlarını salladılar. Hespe onları bir saniye geriden takip etti. Dedan hafifçe başını oynattı.</p>

    <p>Bakışlarımı ona diktim. “Yemin et.” Gözleri kısıldı. “Bu gece saldırıya geçtiğimizde yine kafana göre davranmaya kalkışırsan ölümümüze sebep olabilirsin. Sana güvenmiyorum. Bu işe güvenemeyeceğim biriyle girmektense hemen bu akşam çeker giderim daha iyi.”</p>

    <p>Yine gergin bir an yaşandı, fakat sessizlik fazla uzamadan önce Marten neşeli bir tavırla araya girdi. “Hadi ama Den. Oğlanın kafası çalışıyor. Bu küçük pusuyu dört saniyede falan hazırladı.” Sesi gırgırcı bir tona büründü. “Brenwe denilen o piç kurusu kadar kötü biri değil. Hem o işin ücreti şimdikinin yarısını bile bulmuyordu.”</p>

    <p>Dedan bir tebessüm etti. “Evet, sanırım haklısın. Yeter ki iş bu gece bitsin.”</p>

    <p>Dedan’ın canı istediği zaman kafasına göre davranacağından hiç şüphem yoktu. “Emirlerime uyacağına yemin et.”</p>

    <p>Omuz silkip başını çevirdi. “Peki. Yemin ederim.”</p>

    <p>Bu kadarı yetmezdi. “Adın üzerine yemin et.”</p>

    <p>Suratındaki yağmuru silip şaşkın gözlerle bana tekrar baktı. “Ne?” Ona yaklaşıp resmi bir dille konuştum. “Dedan. Bu gece soru sormadan veya duraksamadan dediğimi yapacak mısın? Dedan. Adın üzerine yemin ediyor musun?”</p>

    <p>Dedan kısa bir müddet ağırlığını bir ayağından ötekine verip durdu, sonra dimdik doğruldu. “Adım üzerine yemin ediyorum.</p>

    <p>Ona daha da yaklaştım ve usulca, “Dedan,” dedim. Aynı anda cebimdeki balmumu bebeğe küçük, ufacık bir ısı aktardım. Bu ısı hiçbir şey yapmaya yetmeyecekse de Dedan onu bir anlığına hissetti.</p>

    <p>Gözlerinin iyice açıldığını gördüm ve en iyi Ulu Taborlin tebessümümü ettim. Geniş ve kendinden emin tebessümüm sırlarla dolu olup pek de az denemeyecek kadar kibre sahipti. O tebessüm kendi başına bir hikâyeye bedeldi.</p>

    <p>“Artık adın bende,” dedim yavaşça. “Üzerinde güç sahibiyim.”</p>

    <p>Yüzündeki bakış neredeyse bir aylık homurtularına bedeldi. Geri çekildim ve tebessümümü çakıp kaybolan bir şimşek gibi hemencecik yok ettim. Sanki yüzümdeki bir maskeyi çıkarmıştım. Tabii o artık hangi yüz ifademin gerçek olduğunu merak ediyordu; genç bir oğlan mı, yoksa bir anlığına görebildiği Taborlin mi?</p>

    <p>Sözlerimin etkisi kaybolmadan arkama döndüm. “Marten önden keşif yapacak. Tempi’yle ben beş dakika arkasından gideceğiz. Bu da ona haydutların gözcülerini fark etmek ve geri gelip bize haber vermek için zaman tanıyacak. Siz ikiniz on dakika gerimizden geleceksiniz.”</p>

    <p>Dedan’a imalı bir bakış attım ve parmaklarımı açarak iki elimi de kaldırdım. “Tam on dakika. Böylesi daha yavaş ama daha güvenli olacak. Tavsiyesi olan?” Kimse bir şey söylemedi. “Pekâlâ. Marten, ipler senin elinde. Başın derde girerse geri gel.”</p>

    <p>“Bana güvenebilirsin,” dedi ve yapraklarla ağaçların, yağmurla kayaların bulanık yeşilleri ve kahverengileri arasına karışıp gözden kaybolması uzun sürmedi.</p>

    <p class="paragraf">Yağmur şakır şakır yağmaya devam ediyordu. Tempi ve ben bir saklanma yerinden diğerine atlayarak izleri takip ederken ışık kaybolmaya başlamıştı. Tepemizdeki gök neredeyse durmaksızın gürlediği için en azından gürültü gibi bir derdimiz yoktu.</p>

    <p>Marten hiçbir uyarıda bulunmaksızın çalıların arasından çıktı ve bizi eğik bir akağacın kısmi korunağına çağırdı. “Kampları tam önümüzde,” dedi. “Her taraf ayak izleriyle dolu ve ateşlerinin ışığını gördüm.”</p>

    <p>“Kaç kişiler?”</p>

    <p>Marten başını iki yana salladı. “O kadar yaklaşmadım. Farklı ayak izleri görür görmez geri geldim. Yanlış izleri takip edip kaybolmanızı istemedim.”</p>

    <p>“Ne kadar uzaktalar?”</p>

    <p>“Yavaş gidersen bir dakika. Ateşlerini buradan görebilmemiz gerekirdi, ama kampları şu yamacın arkasında kalıyor.”</p>

    <p>Azalan ışıkta iki yol arkadaşımın yüzlerine baktım. İkisinin de tedirgin bir hali yoktu. Bu tür işler için uygundular, eğitimliydiler. Marten’de iz sürücülük ve okçuluk becerileri vardı. Tempi ise Ademlerin o efsanevi marifetlerine sahipti.</p>

    <p>Bir plan, durumu lehimize çevirecek bir sempati hilesi hazırlama fırsatım olsaydı ben de kendimi sakin hissederdim. Fakat Dedan hemen bu akşam saldırmamızda ısrar ederek o yöndeki umutlarımı yıkmıştı. Elimde hiçbir şey, hatta uzaktaki bir ateşle kurduğum zayıf bir bağ bile yoktu.</p>

    <p>Kaygım paniğe dönüşmeden evvel öyle düşünmeyi bıraktım. “Gidelim o zaman,” dedim, sesimdeki sakin tınıdan hoşlanarak.</p>

    <p>Gökyüzü ışığını yavaş yavaş yitirirken üçümüz beraber sessizce ilerledik. O grilikte Marten’le Tempi’yi görmekte zorlanmam içimi rahatlattı. Ben zorlanıyorsam gözcülerin bizi uzaktan fark etmeleri neredeyse imkânsız demekti.</p>

    <p>Az sonra ilerideki yüksek dalların alt kısmından yansıyan ateş ışığını seçtim. Eğilerek Marten ile Tempi’yi yağmurda kayganlaşmış dik bir yamaçtan yukarı takip ettim. İleride bir hareket seçer gibi oldum.</p>

    <p>Derken bir şimşek çaktı. Parlak şimşek o karanlıkta beni adeta kör etti, ama çamurlu yamacı göz kamaştırıcı bir beyazlıkla aydınlattıktan sonra.</p>

    <p>Yamacın üstünde uzun boylu bir adam ok sürülü bir yayla bekliyordu. Birkaç adım yukarımdaki Tempi, ayağını dikkatle yere basma eyleminin orta yerinde donakalmıştı. Onun üstünde de Marten vardı. Bir dizi üstüne çökmüş olan yaşlı iz sürücü de yayını germişti. Şimşek bütün bunları büyük bir ışık patlamasıyla bana gösterdi, sonra da beni kör bıraktı. Hemen ardından gelen gök gürültüsü beni bir de sağır etti. Kendimi yere atıp yuvarlandığım sırada ıslak toprak ve yapraklar suratıma yapıştı.</p>

    <p>Gözlerimi açtığımda tek görebildiğim, şimşek yüzünden gözlerimin önünde dans eden mavi hayaletlerdi. Hiçbir bağırış duyulmadı. Gözcü bağırmışsa bile gök gürültüsü sesini boğmuştu. Gözlerim alışana dek hiç kıpırdamadan bekledim. Tempi’yi bulmam uzun, nefes kesici bir an sürdü. Yamaçta benden beş metre yukarıdaydı ve karanlık bir suretin, az önceki gözcünün başında diz çökmüştü.</p>

    <p>Islak otların ve çamurlu yaprakların arasından hızla tırmanarak ona yaklaştım. Tepemizde bu sefer daha hafif bir şimşek çaktı ve Marten’in oklarından birinin belli bir açıdan gözcünün göğsüne saplanmış olduğunu gördüm. Okun arkasındaki tüy gevşediği için minik, ıslak bir bayrak gibi rüzgârda dalgalanıyordu.</p>

    <p>“Öldü,” dedi Tempi, Marten’le ben duyabileceğimiz kadar yaklaştığımızda.</p>

    <p>İşte ondan kuşkuluydum. Derin bir göğüs yarası bile bir adamı o kadar çabuk öldürmezdi. Fakat yaklaştıkça okun gövdeye giriş açısını daha net seçer oldum. Adam kalbinden vurulmuştu. Marten’e hayretle baktım. “Bu hakkında şarkılar söylenesi bir atıştı,” dedim usulca.</p>

    <p>Övgümü, “Şans,” diye geçiştirdi ve dikkatini yamacın birkaç adım yukarımızdaki zirvesine verdi. “Umalım da hepsini tüketmemiş olayım.” Zirveye doğru sürünmeye başladı.</p>

    <p>Ben de onun peşinden sürünürken Tempi’nin hâlâ ölü adamın başında diz çökmüş vaziyette olduğunu gördüm. Cesede bir şeyler fısıldar gibi ona iyice sokuldu.</p>

    <p>Sonra gözüme kamp ilişti ve Adem’in bu tuhaf davranışına yönelik merakım aklımdan uçup gitti.</p>
  </div>
</body>
</html>
