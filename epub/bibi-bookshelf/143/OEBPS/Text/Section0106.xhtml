<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Doksan Sekizinci Bölüm</h1>

    <h2 class="baslik_2 sigil_not_in_toc">Felurian Türküsü</h2>

    <p>Başımı kaldıracak kadar kendimi toparlamam için uzunca bir süre geçmesi gerekti. Bizden ne istendiğini, hangi rolleri oynamamızın beklendiğini bilemeyen genç sevgililermişiz gibi havada bir tereddüt vardı.</p>

    <p>Lavtamı alıp göğsüme bastırdım. Hareketim yaralı bir eli kavramak gibi içgüdüseldi. Alışkanlıkla bir akor çaldım, sonra da bunu bir minöre çevirerek adeta lavtaya <em>üzgün</em> dedirttim.</p>

    <p>Hiç düşünmeden veya başımı kaldırmadan, ebeveynlerim öldükten sonraki aylarda yazdığım bir şarkıyı çalmaya başladım. ‘Suyun Yanında Oturup Hatırlamak’tı şarkının adı. Parmaklarını akşam havasına keder tıngırdattı. Ne yaptığımı fark etmem için birkaç dakika geçmesi gerekti ve durmam da bir o kadar sürdü. Şarkım sona ermemişti. Zaten bir sonu olup olmadığını da bilmiyordum.</p>

    <p>Kendimi daha iyi hissediyordum. İyi değildim, ama <em>daha</em> iyiydim. İçimdeki boşluk azalmıştı. Müziğimin daima yardımı dokunurdu. Müziğim olduğu müddetçe hiçbir yük taşıyamayacağım kadar ağır değildi.</p>

    <p>Başımı kaldırınca Felurian’ın yüzünde yaşlar gördüm. Kendi yaşlarımdan daha az utanmamı sağladı bu.</p>

    <p>Ayrıca kendimi onu isterken buldum. Göğsümdeki sızı kapıldığım duyguyu dizginliyordu, fakat bu arzu dokunuşu dikkatimi daha acil bir meseleye çekti: Hayatta kalmak. Kaçmak.</p>

    <p>Felurian bir karara varmış gibi gözüktü ve yastıkların üzerinde bana doğru emeklemeye başladı. Birkaç adım ötemde ihtiyatla durup bana baktı.</p>

    <p>“narin şairimin bir adı var mı?” Sesi öyle nazikti ki beni şaşırttı.</p>

    <p>Konuşmak için ağzımı açtım, ama sonra durdum. Kendi adıyla yakalanan ayı ve çocukken duyduğum bin farklı peri masalını düşündüm. Elodin haklıysa, isimler dünyanın kemikleriydi. Tereddüdüm yarım saniye sürdü. Sonra Felurian’la ismimden çok daha fazlasını paylaşmış olduğuma karar verdim.</p>

    <p>“Kvothe.” Adımın sesi beni topraklar, gene kendi içime koyar gibi oldu.</p>

    <p>“kvothe.” İsmimi usulca dile getirirken bana şakıyan bir kuşu anımsattı. “benim için yine güzel şarkılar söyler misin?” Yanmaktan korkarcasına yavaşça uzandı ve elini hafifçe koluma koydu. “lütfen, şarkıların bir okşayış gibi kvothem.”</p>

    <p>İsmimi bir şarkının başlangıcı gibi telaffuz etmişti. Çok hoştu bu. Ne var ki beni o şekilde sahiplenmesinden pek de memnun değildim.</p>

    <p>Gülümseyerek başımı salladım. Bunu yapmamın asıl sebebi daha iyi bir fikrimin olmamasıydı. Lavtayı akort etmek için birkaç nota çaldım, sonra durup düşündüm.</p>

    <p>Orandaki Fey’e, yani onca şey dururken tam da Felurian’ı anlatan bir şarkıya başladım. Pek güzel değildi. Aşağı yukarı üç akordan ve iki düzine sözcükten ibaretti. Fakat istediğim etkiyi yarattı.</p>

    <p>Felurian adını duyunca sevindi. Üzerinde sahte bir tevazudan eser yoktu. En güzel, en marifetli kadın olduğunu biliyordu. İnsanların kendisi hakkında hikâyeler anlattıklarının ve şöhretinin farkındaydı. Hiçbir erkek ona karşı koyamaz, hiçbir erkek ona dayanamazdı. Şarkının sonlarına geldiğim esnada duyduğu gurur sebebiyle daha dik durmaktaydı.</p>

    <p>Şarkıyı bitirdim. “Bir tane daha dinlemek ister misin?” diye sordum.</p>

    <p>Başını salladı ve hevesle sırıttı. Yastıklarda bir kraliçenin asaletiyle dimdik oturuyordu.</p>

    <p>İlkine benzeyen ikinci bir şarkıya geçtim. Adı ‘Fey Hanım’ veya ona benzer bir şeydi. Kimin yazdığını bilmiyorum, ama her kimse dizelere fazladan heceler sıkıştırmak gibi berbat bir huyu vardı. Şarkı beni bir tavernadan attıracak kadar kötü değilse de ona yakındı.</p>

    <p>Çalarken Felurian’ı dikkatle izledim. Gururunun okşandığı belliydi, fakat içinde bir hoşnutsuzluğun büyümeye başladığını anlayabiliyordum. Sanki sinirleniyor ama sebebini bir türlü çıkartamıyordu. Mükemmel.</p>

    <p>Son olarak Kraliçe Serule için yazılmış bir şarkıyı çaldım. Onu duymadığınızı garanti ederim, fakat türünü bildiğinizden de eminim. Himaye arayan yağcı bir ozanın yazdığı bu şarkıyı babam bana bir şarkı yazarken kaçınılması gereken belli başlı şeyleri örneklemek için öğretmişti. Vasatlığın akla hayale sığmaz bir örneğiydi. Yazarın gerçekten beceriksiz olduğunu, Serule’yi hiç tanımadığını veya onu hiç çekici bulmadığını bir çırpıda anlayabilirdiniz.</p>

    <p>Şarkıyı söylerken Serule isminin yerine Felurian’ı koydum. Ayrıca bazı güzel ifadeleri daha az şairane olanlarla değiştirdim. İşim bittiğinde şarkı sahiden de berbattı ve Felurian’ın yüzünde saklamadığı bir hüsran vardı.</p>

    <p>Bir şeyi enine boyuna düşünürcesine uzun süre kıpırdamadan oturdum. Nihayet konuştuğum zaman sesim alçak ve tereddütlüydü. “Leydi, sizin için bir şarkı yazabilir miyim?” Ona utangaç bir tebessüm ettim.</p>

    <p>Felurian’ın gülümsemesi bulutların arasından gözüken ay gibiydi. Ellerini çırpıp kedi yavrularına mahsus bir neşeyle kendini üzerime attı ve beni öpücüklere boğdu. Bu tecrübenin zevkini tam anlamıyla çıkarmamı engelleyen tek şey lavtamın kırılacağından korkmamdı.</p>

    <p>Felurian geri çekilip hiç hareket etmeden oturdu. Birkaç akor kombinasyonu denedim, sonra ellerimi tellerden çekerek ona baktım. “Buna ‘Felurian Türküsü’ diyeceğim.” Yanakları biraz kızardı ve bana göz süzerek baktı. Yüz ifadesi mahcup ama hevesliydi.</p>

    <p>Bütün arsızca övünmeler bir yana, kafama koydum mu çok güzel bir şarkı yazabilirim. Üstelik Maer’in emrinde çalıştığım zamanlarda becerim daha da artmıştı. En iyi değilsem de en iyilerden biriyimdir. Yeterli zamana, uygun bir konuya ve doğru düzgün bir motivasyona sahip olduğum sürece neredeyse Illien’inkiler kadar güzel bir şarkı yazabilirim desem yalan olmaz. Neredeyse.</p>

    <p>Gözlerimi kapayıp lavtamdan hoş nağmeler çıkardım. Parmaklarımı tellerde uçurarak dallardaki rüzgârın, hışırdayan yaprakların müziğini yakaladım.</p>

    <p>Sonra zihnimin gerisine, bunca zamandır Felurian’a bir şarkı bestelemekte olan deli ve geveze parçama baktım. Tellere daha hafif dokundum ve şarkıma başladım.</p>

    <blockquote class="dize">
      <p><em>Parıldar ayın gümüşüyle, gece mavisidir gözleri</em></p>

      <p><em>Kapakları kelebekler gibi renkli mi renkli.</em></p>

      <p><em>Savrulan kapkara bir tırpandır saçları</em></p>

      <p><em>Ağaçların arasında söyler rüzgâr şarkısını</em></p>

      <p><em>Felurian! Ey güzeller güzeli,</em></p>

      <p><em>Şükürler olsun kayranına.</em></p>

      <p><em>Nefesin hafiftir havadaki.</em></p>

      <p><em>Gölge düşmüş saçlarına.</em></p>
    </blockquote>

    <p>Ben şarkımı söylerken Felurian kılını bile kıpırdatmadı. Nakaratın sonuna doğru nefes alıp almadığı bile anlaşılmıyordu. Önceki çekişmemizden korkup kaçan kelebeklerden birkaçı dans ederek yanımıza geri geldi. Biri Felurian’ın eline kondu ve hanımının niye bu kadar hareketsiz durduğunu merak edercesine kanatlarını hafifçe oynattı. Gözlerimi tekrar lavtama çevirdim ve ağaçların yapraklarını yalayan yağmur damlaları gibi notalar seçtim.</p>

    <blockquote class="dize">
      <p><em>Onunla dans eder mumlardan vuran gölgeler</em></p>

      <p><em>Gözlerimi, yüzümü, bedenimi sımsıkı hapseder.</em></p>

      <p><em>Tebessümü on kat daha güçlü bir kapan</em></p>

      <p><em>Bütün o efsanevi peri şarkılarından.</em></p>

      <p><em>Ey Felurian, güzeller güzeli!</em></p>

      <p><em>Öpücüğün tatlıdır bal gibi.</em></p>

      <p><em>Acırım bütün o diğer erkeklere</em></p>

      <p><em>Sen tanımadığın için eksik yüreklerine.</em></p>
    </blockquote>

    <p>Felurian’ı göz ucuyla süzdüm. Şarkıyı tüm vücuduyla dinler gibi oturuyordu. Gözleri faltaşı gibi açılmıştı. Bir elini ağzına götürerek orada bulunan kelebeği rahatsız etti ve diğerini göğsüne bastırarak yavaş bir soluk aldı. İstediğim tam olarak buydu, ama yine de pişmanlığa kapılmadan edemedim.</p>

    <p>Lavtama eğilerek parmaklarımı tellerde dans ettirdim. Nehir taşlarının üzerinden akan su gibi, kulağıma üfleyen yumuşak bir nefes gibi akorlar ördüm. Sonra kendimi hazırlayıp şarkıya devam ettim.</p>

    <blockquote class="dize">
      <p><em>En mavi siyahtır gözleri</em></p>

      <p><em>Bulutlarla kaplı gece göğü gibi.</em></p>

      <p><em>Aşktaki marifetleri-</em></p>
    </blockquote>

    <p>Parmaklarım tellerde bocaladı ve bir şeylerden emin değilmişim gibi bir an duraksadım. Felurian’ın daldığı hülyadan kısmen çıktığını görüp devam ettim.</p>

    <blockquote class="dize">
      <p><em>Aşktaki marifetleri idare eder</em></p>

      <p><em>Onu hoş bulurlar kollarındaki erkekler</em></p>

      <p><em>Felurian! Ey dilberler dilberi,</em></p>

      <p><em>Dokunuşun gümüşten daha değerli.</em></p>

      <p><em>Bana bir-</em></p>
    </blockquote>

    <p>“ne?” Şarkımın kesilmesini beklesem de sesindeki soğukluk notalarımı karmakarışık etti ve pek çok kelebeği ürkütüp kaçırdı. Bir nefes aldım, en masumane ifademi takındım ve başımı kaldırdı.</p>

    <p>Yüzünde bir hiddet ve hayret fırtınası kopuyordu. “hoş mu?” Ses tonu karşısında suratımdaki kanın çekildiğini hissettim. Sesi hâlâ uzaktaki bir flüt kadar sakin ve nazikti, fakat bunun hiçbir anlamı yoktu. Gökte çakan bir şimşek kulaklarınızı sızlatmasa da gümbürtüsünü göğsünüzde hissedersiniz. Sesindeki sükûnet tıpkı uzak göklerdeki bir şimşek gibi içimi titretti. <em>“hoş mu?”</em></p>

    <p>“Ama sahiden de hoştu,” dedim onu yatıştırmak için. Masum tavırlarım kısmen yapmacıktı.</p>

    <p>Konuşmak istercesine ağzını açtı, ardından kapadı. Gözleri katıksız bir hışımla parıldıyordu.</p>

    <p>“Üzgünüm,” dedim. “Böyle bir işe kalkışmamam gerektiğini bilmeliydim.” Ses perdemi moral bozukluğu ile dayak yemiş bir çocuk üslubu arasında tutmuştum. Ellerimi lavta tellerinden çektim.</p>

    <p>Felurian’ın içindeki ateşin bir kısmı söndü, fakat sesi tekrar çıktığında gergin ve tehlikeliydi. “marifetlerim <em>idare eder mi?</em>” Son sözcükleri az kalsın telaffuz edemeyecekti. Ağzı ince, haşin bir çizgi halini aldı.</p>

    <p>Gök gürültüsünü andıran bir sesle patladım. “Nereden bilecektim? Daha önce hiç böyle bir şey yapmadım ki!”</p>

    <p>Sesimdeki taşkınlık karşısında irkildi ve öfkesi azaldı. “ne demek istiyorsun?” diye sordu şaşkın şaşkın.</p>

    <p>“Bu!” Her şeyi açıklıyormuş gibi kendimi, onu, yastıkları ve etrafımızdaki çardağı sıkıntılı bir edayla işaret ettim.</p>

    <p>Ne demek istediğimi anlayınca öfkesi tamamen geçti. “sen...”</p>

    <p>“Hayır.” Yüzüm kıpkırmızı kesildi ve başımı eğdim. “Daha önce başka bir kadınla beraber olmadım.” Sonra doğruldum ve benimle alay etmesi için ona meydan okurcasına gözünün içine baktım.</p>

    <p>Felurian bir müddet sessiz kaldı, derken ağzı muzip bir tebessümle kıvrıldı. “bana bir peri masalı anlatıyorsun kvothem.”</p>

    <p>Yüzümün asıldığını hissettim. Bana yalancı denmesini dert etmem. Çünkü öyleyim. Harikulade bir yalancıyım. Ama doğruyu söylediğim zaman yalancı damgası yemekten nefret ederim.</p>

    <p>Sebebi ne olursa olsun yüz ifadem onu ikna etmiş gibi görünüyordu. “ama nazik bir yaz fırtınası gibiydin.” Eliyle bir çırpma hareketi yaptı. “sahneye yeni çıkmış bir dansçıydın.” Gözlerinde hınzır bir ışıltı vardı.</p>

    <p>Bu yorumu ileriki bir zamanda egomu pohpohlamak için rafa kaldırdım. Ona hafiften gücenik bir karşılık verdim. “Eh, hödük de değilim ya. Pek çok kitap okudum ve-”</p>

    <p>Felurian bir derenin şırıltısı gibi kıkırdadı. “demek kitaplardan öğrendin.” Sözlerimi ciddiye alıp almamakta kararsız kalmış gibi süzdü beni. Güldü, durdu, sonra tekrar güldü. Alınayım mı bilemedim.</p>

    <p>“Sen de hiç fena değildin,” diye atıldım, masadaki salataya en son iltifat eden yemek davetlisi gibi konuştuğumu bilerek. “Hatta bir kitapta-”</p>

    <p>“kitaplar mı? kitaplar ha! demek beni kitaplarla kıyaslıyorsun!” Öfkesi tüm şiddetiyle çarptı. Nefes almak için bile duraksamadan yüksek ve şen bir sesle güldü Felurian. Kahkahası bir tilkinin çığlığı kadar vahşi, sabah kuşlarının şakımaları kadar berrak ve keskindi. İnsan sesi değildi.</p>

    <p>Yine o masumane tavrımı takındım. “Hep böyle değil midir?” Yüzümü sakin tutmama rağmen kendimi yeni bir parlamaya içten içe hazırladım.</p>

    <p>Fakat o kıpırdamadan oturdu. “Ben Felurian’ım.”</p>

    <p>Sadece ismini söylemiyordu. Bu bir bildiriydi. Göklerde gururla dalgalanan bir bayraktı.</p>

    <p>Bir anlığına gözlerine baktım, sonra derin bir nefes alıp bakışlarımı lavtama çevirdim. “Şarkı için özür dilerim. Seni gücendirmek istemedim.”</p>

    <p>“şarkın batan güneşten bile daha güzeldi,” diye itiraz ederken gözyaşlarına boğulacak gibiydi. “ama... <em>hoş?</em>” Sözcüğün ona buruk geldiği belliydi.</p>

    <p>Lavtamı kutusuna geri koydum. “Üzgünüm. Kıyaslama yapamadan şarkıyı düzeltemem...” İç geçirdim. “Yazık. Çok da güzel bir şarkıydı. Bin sene dillerden düşmeyecekti.” Sesim pişmanlıkla doluydu.</p>

    <p>Aklına bir fikir gelmişçesine yüzü ışıldadı, sonra gözleri daracık yarıklar halinde kısıldı. Kafatasımın içine yazılmış bir şeyi okumak ister gibi bana baktı.</p>

    <p>Biliyordu. Bitmemiş şarkıyı fidye olarak tuttuğumun farkındaydı. Dile getirmediğim mesaj ortadaydı: Gitmezsem şarkıyı asla bitiremem. Gitmezsem senin için yazdığım güzel sözleri kimse duyamaz. Gitmezsem ve fani kadınların sundukları meyveleri tatmazsam senin ne kadar marifetli olduğunu asla anlayamam.</p>

    <p>Orada, yastıkların arasında, daimi alacakaranlığın altında Felurian’la bakıştık. O bir kelebeği tuttu, benim elim lavtamın düzgün tahtasında durdu. Kanlı bir savaş meydanının ortasında birbirini süzen zırhlar içindeki iki şövalye bile bakışlarımızdaki yoğunluğu yakalayamazdı.</p>

    <p>Felurian yavaş yavaş konuşarak tepkimi ölçtü. “gidersen şarkını bitirir misin?” Şaşırmış görünmeye çalıştım, fakat bana kanmıyordu. Kafa salladım. “ileride geri gelip onu bana da söyler misin?”</p>

    <p>Bu seferki şaşkınlığım hakikiydi. Ona böyle bir vaatte bulunmayı hiç düşünmemiştim. Bir dahaki sefere yanından ayrılamayacağımı biliyordum. Tereddüt ettim, ama sadece bir anlığına. yarım somun ekmek hiç yoktan iyidir. Kafa salladım.</p>

    <p>“söz mü?” Yine başımı salladım. “öpücüklerle söz mü?” Gözlerini kapayıp başını geriye eğince güneşe çevrili bir çiçeğe benzedi.</p>

    <p>Hayat böyle teklifleri reddetmek için çok kısadır. Ona yaklaştım, çıplak bedenini benimkine doğru çektim ve kısıtlı tecrübelerimin elverdiği ölçüde öptüm onu. Öpüşüm yeterli gibi gözüktü.</p>

    <p>Ben geri çekilirken başını kaldırıp iç geçirdi. “öpücüklerin dudaklarıma konan kar taneleri gibi.” Yastıklara uzanarak başını koluna yasladı. Boştaki eli yanağımı okşadı.</p>

    <p>O anda güzel olduğunu söylemek asla telafi edemeyeceğim bir hafife almadır. Son birkaç dakikadır bende şehvet uyandırmaya çalışmadığını fark ettim; en azından doğaüstü yollardan.</p>

    <p>Dudaklarını avcuma sürttü ve elimi bıraktı. Sonra kıpırdamadan yatarak beni izledi.</p>

    <p>Gururum okşanmıştı. Bugün bile o kadar kibarca ifade edilmiş bir soruya verebileceğim tek bir cevap vardır. Onu öpmek için eğildim. Felurian da gülerek beni kollarına aldı.</p>
  </div>
</body>
</html>
