<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Yüz On Altıncı Bölüm</h1>

    <h2 class="baslik_2 sigil_not_in_toc">Boy</h2>

    <p>Artık Haert’te kendimi neredeyse rahat hissetmeye başlıyordum. Dilim gelişiyordu ve diğerleriyle kısa selamlaşmalarda bulunabildiğim için kendimi eskisi kadar yalnız hissetmiyordum. Vashet ara sıra benimle yemek yiyor, dışlanmışlık hissimi azaltıyordu.</p>

    <p>Bu sabah kılıç çalışarak güne kolay bir başlangıç yapmıştık. Vashet hâlâ bana kılıcın Ketan’a nasıl katılacağını gösteriyordu ve dövüştüğümüz zamanlar kısa olduğu kadar seyrekti. Böyle geçen birkaç saatin ardından Ademcem üzerinde çalıştık, sonra kılıca geri döndük.</p>

    <p>Öğle yemeğinden sonra çıplak elle dövüşe geçtik. En azından bu alanda iyi bir gelişme gösterdiğimi düşünmeden edemiyordum. Yarım saat geçmeden Vashet sadece daha sık soluk almakla kalmayıp biraz terlemeye de başladı. Tabii hâlâ onu zorladığım yoktu, fakat günler süren küçük düşürücü aldırışsızlığının ardından, bana baskın gelebilmek için nihayet birazcık çaba harcaması gerekiyordu.</p>

    <p>Dövüşmeye devam ederken fark ettim ki- bunu nasıl kibarca açıklayabilirim? Harika kokuyordu. Parfüm, çiçek veya ona benzer bir şey değil. Üzerinde temiz ter, yağlı metal ve daha önce onu yere düşürdüğüm zaman ezdiği otlardan kalma çimen kokusu vardı. Kokusu güzeldi. O...</p>

    <p>Sanırım bunu kibarca açıklayamayacağım. Demek istiyorum ki, seks gibi kokuyordu. Seks yapıyor gibi değil de seksten yapılmış gibi. Beni tutmak için yanıma sokulduğunda, üzerindeki koku benimkine bastıran vücuduyla birleşti ve... O anda biri kafamda bir düğmeye basmış gibi oldu. Tek düşünebildiğim ağzını öpmek, boynunun yumuşak tenini ısırmak, giysilerini yırtmak ve üzerindeki teri yalayıp-</p>

    <p>Tabii bunların hiçbirini yapmadım. Fakat o anda daha fazla istediğim bir şey yoktu. Bunları hatırlamak utanç verici, ama gençliğinin baharındaki zinde ve sağlıklı biri olduğumu belirtmek dışında kendimi savunmayacağım. Ayrıca Vashet benden on yaş büyük olmasına rağmen epey çekici bir kadındı.</p>

    <p>Buna bir de Felurian’ın sevgi dolu kucağından Losine’in hevesli kollarına, oradan da Haert yolunda Tempi’yle yaptığım uzun ve yalnız bir eğitime geçtiğim gerçeğini ekleyin. Bu da üç dönü boyunca sırayla ama sürekli olarak yorgun, kaygılı, şaşkın ve dehşet içinde olduğum anlamına geliyordu.</p>

    <p>Artık bunların hiçbiri değildim. Vashet iyi bir öğretmendi ve mümkün olduğunca dinlenip gevşememi sağlıyordu. Özgüvenim giderek artmaktaydı ve kendimi onun yanında daha rahat hissetmeye başlamıştım.</p>

    <p>Tüm bunlar göz önüne alındığında vücudumun öyle bir tepki vermesine şaşmamak lazım.</p>

    <p>Yine de sadece genç bir delikanlının yapabileceği kadar şaşırıp utandım. Kıpkırmızı kesilerek ve bir özür geveleyerek geri çekildim. Tahrik olduğumu saklamaya çalışırken, halime daha da dikkat çektiğimle kalıyordum.</p>

    <p>Vashet başını eğerek ellerimin boş yere saklamaya uğraştığı şeye baktı. “Eh, herhalde bunu yeni ve ilginç bir saldırı türü olarak değil de bir iltifat olarak kabul etmeliyim.”</p>

    <p>İnsanlar utançtan ölebiliyor olsalardı oracıkta can verirdim.</p>

    <p>“Bunu kendin mi halletmeyi yeğlersin,” dedi rahat bir tavırla, “yoksa bir arkadaş ister misin?”</p>

    <p>“Efendim?” dedi aptal aptal.</p>

    <p>“Hadi ama.” Ellerimi işaret etti. “Bunu aklından çıkartabilsen bile vücudunun dengesini bozacağı kesin.” Alçak, boğuk bir sesle kıkırdadı. “Derse devam etmeden önce şu anki durumunla ilgilenmen gerek. Seni yalnız bırakabilirim ya da tenha bir köşe buluruz ve kimin kimi alt edeceğini görürüz.”</p>

    <p>Sakin ses tonu yüzünden onu yanlış anladığımı düşündüm. Sonra bana bilgiç bir tebessüm etti ve böylece kendisini çok iyi anladığımı gösterdi.</p>

    <p>“Benim geldiğim yerde bir öğretmenle öğrencisi asla...” Duraksayarak konuyu kapatmanın kibar bir yolunu düşündüm.</p>

    <p>Gözlerini yuvarlayan Vashet’in bıkkın yüz ifadesi bir Adem’in suratında tuhaf görünüyordu. “Öğretmen ve öğrencilerinizin dövüşmedikleri de olur mu? Konuşmadıkları? Birlikte yemek yemedikleri?”</p>

    <p>“Ama bu,” dedim. “Bu...”</p>

    <p>İçini çekti. “Kvothe, bir şeyi unutma. Sen barbarca bir yerden geliyorsun. Büyürken öğrendiğin çoğu şey yanlış ve aptalca. Özellikle de siz barbarların seks oyununa kattığınız tuhaf âdetler.”</p>

    <p>“Vashet,” dedim, “ben-”</p>

    <p>Sert bir el hareketiyle sözümü kesti. “Her ne söyleyeceksen, daha önce hiç şüphesiz şair kralımdan duymuşumdur. Ama aydınlık saatlerin bir sınırı var. O yüzden sana şunu soruyorum: seks arzuluyor musun?”</p>

    <p>İnkâr etmenin anlamsız olacağını bilerek çaresiz bir hareketle omuz silktim.</p>

    <p>“Benimle seks yapmak ister misin?”</p>

    <p>Kokusu hâlâ burnumdaydı. O anda daha fazla istediğim bir şey yoktu. “Evet.”</p>

    <p>“Hastalıklı mısın?” diye ciddiyetle sordu.</p>

    <p>Bu dobra sorusu beni öyle şaşırttı ki başımı iki yana sallamaktan başka bir şey yapamadım.</p>

    <p>“Peki öyleyse. Doğru hatırlıyorsam buranın yakınlarında rüzgârdan korunaklı bir yosun öbeği var.” Kılıcının kabzasını omzuna bağlı tutan kopçayı açmaya başlayarak yakındaki bir tepeye doğru yürüdü. “Benimle gel.”</p>

    <p>Hafızası onu yanıltmıyordu. Kayalık bir yamaca sokulmuş kalın ve yumuşak bir yosun yatağının üzerinde iki ağaç dallarını birleştiriyor, bazı faydalı çalılar da bu yeri rüzgârdan koruyordu.</p>

    <p>Vashet’in o akşamüstünü gölgede sarılıp yatarak boş boş geçirmek istemediği kısa sürede anlaşıldı. Yapmak üzere olduğumuz şeyi bir iş gibi gördüğünü söylemek ona haksızlık olurdu, zira kahkaha atmaya daima hazırdı. Fakat cilveli veya nazlı da değildi.</p>

    <p>Fedai kırmızılarını en ufak bir gösteriş yahut muziplik yapmadan çıkararak birkaç yara izini ve sert, esnek, boğum boğum kaslı bir vücudu açığa çıkardı. Tabii öyle olması, yuvarlak hatlı ve yumuşak kısımlarının olmadığı anlamına gelmiyordu. Bunun ardından daha önce hiç çıplak bir kadın görmemişim gibi bana takıldı. Aslında gündüz vakti çırılçıplak bir kadın görmüşlüğüm sahiden de yoktu.</p>

    <p>Onu tatmin edecek kadar hızlı soyunmadığım zaman güldü ve mahcubiyetimle alay etti. Yanıma sokularak beni bir tavuğun tüylerini yolar gibi soydu, sonra sıcak tenini vücudumun ön kısmına boylu boyunca dayayarak ağzımı öptü.</p>

    <p>“Daha önce kendi boyumda bir kadını öpmemiştim hiç,” diye mırıldandım, soluklanmak için durduğumuzda. “Farklı bir tecrübeymiş.”</p>

    <p>“Bak nasıl her konuda öğretmenin olmaya devam ediyorum,” dedi. “Bir sonraki dersin şu: yatarken bütün kadınlar aynı boydadır. Tabii aynı şey sizin için geçerli değildir. Pek çok şey bir erkeğin o anki ruh haline ve doğal yeteneklerine bağlıdır.”</p>

    <p>Elimi tuttu ve ikimizi de yumuşak yosunların üstüne yatırdı. “İşte,” dedi. “Tıpkı düşündüğüm gibi. Artık benden daha uzunsun. Şimdi rahatladın mı?”</p>

    <p>Rahatlamıştım.</p>

    <p class="paragraf">Vashet’le beraber çalılıklardan ayrıldığımızda birbirimize mahcup davranacağımızı sanıyordum ve hiç de öyle bir şey olmadığını görünce şaşırdım. Vashet ansızın cilve yapmaya başlamadı. Zaten böyle bir şeyle nasıl başa çıkabileceğimi bilmiyordum. Aynı şekilde bana bundan böyle yumuşak davranmak gibi bir ihtiyaca da kapılmadı. Savunmamı bozup Yukarı Çakan Şimşek’le beni beşinci kez sertçe yere çaldığında bunu açıkça anladım.</p>

    <p>Sonuç olarak, hiç de tuhaf bir şey olmuş gibi hareket etmedi. Ya hakikaten tuhaf bir şey olmamıştı ya da çok tuhaf bir şey olmuştu ve Vashet bunu kasıtlı olarak göz ardı ediyordu.</p>

    <p>Yani ya her şey sütlimandı ya da her şey son derece ters gidiyordu.</p>

    <p>Daha sonra, akşam yemeğimi yalnız başıma yerken, Ademler hakkında bildiklerimi aklımdan geçirdim. Çıplaklık tabuları yoktu. Fiziksel teması pek de mahrem kabul etmiyorlardı. Vashet sevişmemiz öncesinde, esnasında ve sonrasında bana karşı çok rahat davranmıştı.</p>

    <p>Günler önce tesadüfen rastladığım çıplak çifti düşündüm. Şaşırmışlarsa da utanmamışlardı.</p>

    <p>Sekse burada daha farklı gözle bakıldığı açıktı. Fakat belli başlı farklılıkları bilmiyordum. Bu da şimdi nasıl davranmam gerektiğine dair en ufak bir fikrim olmadığı anlamına geliyordu. Ve <em>bu da</em> körü körüne ortalıkta dolaşmak kadar tehlikeli bir şey yaptığım anlamına geliyordu. Hatta körü körüne ortalıkta <em>koşuşturmak</em> desem daha doğru olur.</p>

    <p>Normalde Adem kültürüyle ilgili bir sorum olursa gidip Vashet’e sorardım. O benim mihenk taşımdı. Fakat bu konuda edeceğimiz bir sohbetin pek çok açıdan ters gidebileceği kanısındayım ve Vashet’in iyi niyeti, parmaklarımı kaybetmemi önleyen tek şeydi.</p>

    <p>Yemeğimi bitirirken davranışlarımda Vashet’i örnek almaya karar verdim. Ne de olsa hâlâ öğretmenimdi.</p>
  </div>
</body>
</html>
