<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Yüz Yirmi Sekizinci Bölüm</h1>

    <h2 class="baslik_2 sigil_not_in_toc">İsimler</h2>

    <p>Ya kalacağım ya da gideceğim gün gelip çattı. Vashet’le yeşil bir tepede oturmuş, güneşin doğudaki bulutlardan yükselmesini seyrediyordum.</p>

    <p>“Dergau uçmak, yakalamak, kırmak anlamına gelir,” dedi Vashet usulca, kendisini yüzüncü kez tekrar ederek. “Onu tutan her eli hatırlamalısın. Hepsi Lethani’yi izleyen pek çok el. Onu asla uygunsuz bir şekilde kullanmamalısın.”</p>

    <p>Yüzüncü kez, “Söz veriyorum,” dedim ve kısa bir tereddüdün akabinde bir süredir kafamı kurcalayan bir şeyi dile getirdim. “Ama Vashet, sen kılıcını beni dövdüğün o söğüt dalını budamak için kullandın. Bir keresinde onunla pencereni açık tuttuğunu gördüm. Onunla tırnaklarını bile kestin...”</p>

    <p>Vashet bana boş bir bakış attı. “Eee?”</p>

    <p>“Bunlar uygunsuz değil mi?” diye sordum.</p>

    <p>Başını yana eğdi, sonra bir kahkaha attı. “Yani onu sadece dövüşmek için mi kullanmalıyım?”</p>

    <p><em>Bariz ima</em> işaretini yaptım.</p>

    <p>“Kılıç keskindir,” dedi. “O bir araçtır. Sürekli yanımda taşıdığım bir şeyi kullanmak neden uygunsuz olsun?”</p>

    <p>“<em>Saygısızca</em> demek daha doğru olur,” diye düzelttim.</p>

    <p>“Bir şeye duyduğun saygıyı, onu iyi kullanarak gösterirsin,” dedi Vashet. “Ben barbar topraklarına dönüp tekrar dövüşene dek yıllar geçebilir. O zamana kadar çalı çırpı kesmesinin ve havuç doğramasının kılıcıma ne zarar dokunur ki?” Bakışları ciddileşti. “Bir kılıcı ömrün boyunca yalnız öldürmek için taşımak...” Başını sağa sola salladı. “Böyle bir şey insanın aklına ne yapar? Korkunç olsa gerek.”</p>

    <p>Haert’e geçen gece dönen Vashet, taş imtihanımı kaçırdığına üzülmüştü. Carceret kılıcını bıraktığı zaman benim de bırakmamın doğru olduğunu ve benimle gurur duyduğunu söylemişti.</p>

    <p>Shehyn dün beni kalmaya ve okulda eğitim görmeye resmen davet etmişti. Teoride bu hakkı çoktan kazanmıştım, fakat herkes o kazanımın siyasi bir kurgudan ibaret olduğunu biliyordu. Shehyn’in teklifi gurur vericiydi ve böyle bir fırsatı muhtemelen bir daha asla yakalayamayacağımın farkındaydım.</p>

    <p>Bir oğlanın bir keçi sürüsünü tepenin eteklerinden indirmesini izledik. “Vashet, Ademlerin babalık kavramından habersiz oldukları doğru mu?”</p>

    <p>Vashet rahat bir tavırla başını salladı, sonra duraksadı. “Sakın ben yokken bunu başkalarıyla konuşarak ikimizi de utandırdığını söyleme,” diye iç geçirdi.</p>

    <p>“Sadece Penthe’yle,” dedim. “Son on aydır duyduğu en komik şey olduğunu söyledi.”</p>

    <p>“Eh, haksız sayılmaz,” dedi Vashet, ağzı hafifçe kıvrılarak.</p>

    <p>“Öyleyse doğru mu?” diye sordum. “Sen bile buna inanıyor musun? Senin...”</p>

    <p>Vashet elini kaldırınca sözümün devamını getirmedim. “Sus,” dedi. “Erkek-anneleriniz hakkında ne düşünürsen düşün. Benim için hiç fark etmez.” Geçmişi hatırlayarak ufak bir tebessüm etti. “Şair kralım bir kadının erkekler tarafından bebek ekilecek bir topraktan fazlası olmadığına inanırdı.”</p>

    <p>Kahkahaya benzemeyen keyifli bir oflama çıkardı. “Haklı olduğundan o kadar emindi ki. Hiçbir şey fikrini değiştirmesini sağlayamazdı. Yıllar önce böyle bir konuyu barbarlarla tartışmanın zamanımı boşa harcamak olduğuna karar verdim.” Omuz silkti. “Bebek yapmak konusunda ne düşünürsen düşün. İblislere inan. Git bir keçiye dua et. Bana zararı dokunmadıkça niye kafama takayım ki?”</p>

    <p>Sözlerini bir müddet düşündüm. “Dediğinde doğruluk payı var,” dedim.</p>

    <p>Başını salladı.</p>

    <p>“Ama bir erkek, bebek yapmaya ya yardım eder ya da etmez,” diye belirttim. “Bir konuda pek çok farklı fikir olabilir, ama sadece bir hakikat vardır.”</p>

    <p>Vashet tembelce gülümsedi. “Eğer amacım hakikat peşinde koşmak olsaydı bu beni ilgilendirirdi.” Uzun uzun esneyerek mutlu bir kedi gibi gerindi. “Onun yerine yüreğimdeki neşeye, okulun refahına ve Lethani’yi anlamaya yoğunlaşacağım. Bunları başardıktan sonra zamanım kalırsa o zamanı hakikat için endişelenerek geçiririm.”</p>

    <p>Güneşin doğmasını bir müddet daha sessizce seyrettik. Ketan’ı ve Ademceyi mümkün olan en kısa sürede kafama sokmaya çalışmadığı zamanlarda Vashet’in oldukça farklı biri olduğu sonucuna vardım.</p>

    <p>“Bununla birlikte,” diye ekledi, “erkek-annelerinizle ilgili barbarca inançlarınızı bırakmamakta kararlıysan bunu kendine saklamakla iyi edersin. Başkalarıyla konuşursan elde edebileceğin en iyi şey yüzüne karşı gülünmesidir. Çoğu kimse öyle şeyler düşündüğün için sana geri zekâlı gözüyle bakar.”</p>

    <p>Kafa salladım. Uzunca bir sürenin ardından günlerdir içimde sakladığım soruyu nihayet sormaya karar verdim. “Magwyn bana Maedre dedi. Bu ne anlama geliyor?”</p>

    <p>“O senin adın,” dedi. “Onu kimseye söyleme.”</p>

    <p>“Gizli bir şey mi?” diye sordum.</p>

    <p>Başını salladı. “Sana, öğretmenlerine ve Magwyn’e özel bir şey. Onu başkalarına söylemen tehlikeli olur.”</p>

    <p>“Nasıl tehlikeli olabilir ki?”</p>

    <p>Vashet bana salağın tekiymişim gibi baktı. “Bir ismi bilirsen onun üzerinde güç sahibi olursun. Bundan mutlaka haberdarsındır?”</p>

    <p>“Ama ben senin, Shehyn’in ve Tempi’nin adını biliyorum. Bunda ne gibi bir tehlike olabilir?”</p>

    <p>Elini hızla salladı. “O isimleri değil. Derin isimleri. Tempi, Magwyn’in ona verdiği ad değil. Tıpkı Kvothe’nin de seninki olmadığı gibi. Derin isimlerin bir anlamı vardır.”</p>

    <p>Vashet isminin ne demek olduğunu zaten biliyordum. “Tempi ne demek?”</p>

    <p>“Tempi ‘küçük demir’ demek. Tempa demir, demire vurmak ve öfkeli anlamlarına gelir. Shehyn o ismi ona yıllar önce verdi. Tempi çok zahmetli bir öğrenciydi.”</p>

    <p>“Aturcada öfkeli anlamına gelen tempe diye bir sözcük bulunur,” diye heyecanla belirttim, bu tesadüfe hayret ederek. “Bu ayrıca demiri çeliğe dönüştürürken yapılan bir şeydir.”</p>

    <p>Vashet umursamazca omuz silkti. “İsimler öyledir işte. Tempi küçük bir isim olmasına rağmen içinde çok şey barındırır. İşte bu yüzden kendi isminden bahsetmemelisin. Bana bile.”</p>

    <p>“Ama ismimin ne demek olduğunu bilecek kadar dilinden anlamıyorum,” diye karşı çıktım. “Bir insan kendi isminin anlamını bilmelidir.”</p>

    <p>Vashet önce tereddüt etti, sonra insafa geldi. “İsmin alev, gök gürültüsü ve kırık ağaç anlamına gelir.”</p>

    <p>Bir müddet düşündüm ve hoşuma gittiğine karar verdim. “Magwyn onu bana verdiğinde şaşırmış gibi bir halin vardı. Niye?”</p>

    <p>“Bir başkasının ismi üzerine yorumda bulunmak bana düşmez.” <em>Kesin ret.</em> El işareti o kadar sertti ki neredeyse gözümü acıttı. Ayağa kalkıp pantolonunu silkeledi. “Gel. Shehyn’e cevabını verme vaktin geldi.”</p>

    <p class="paragraf">Odasına girdiğimizde Shehyn bize oturmamızı işaret etti. Sonra kendisi de bir sandalyeye geçti ve belli belirsiz bir tebessüm ederek beni şaşırttı. Bu olağanüstü gurur verici bir samimiyet göstergesiydi. “Kararını verdin mi?” diye sordu.</p>

    <p>Başımı salladım. “Teşekkürler Shehyn, ama kalamam. Severen’e dönüp Maer’le konuşmalıyım. Yollar güvenli hale gelince Tempi yükümlülüğünü tamamlamış oldu, ama benim geri giderek olup bitenleri anlatmam gerekiyor.” Denna da aklımdaydı, fakat ondan bahsetmedim.</p>

    <p>Shehyn <em>tasvip</em> ve <em>esef</em> karışımı zarif bir el işareti yaptı. “İnsanın vazifelerini yerine getirmesi Lethani’ye uygundur.” Bana ciddi bir bakış attı. “Unutma, bir kılıcın ve adın var, ama kendini kırmızı giymişsin gibi kiralamamalısın.”</p>

    <p>“Vashet bana her şeyi açıkladı,” dedim. <em>Temin.</em> “Öldürülecek olursam kılıcımın Haert’e dönmesi için gerekli düzenlemeleri yapacağım. Ketan’ı kimseye öğretmeyeceğim ve kırmızı giymeyeceğim.” <em>Dikkatli ilgili merak.</em> “Fakat başkalarına sizlerden dövüş eğitimi aldığımı söylemekte serbest miyim?”</p>

    <p><em>Ölçülü onay.</em> “Bizden eğitim aldığını söyleyebilirsin. Ama bizden biri olduğunu değil.”</p>

    <p>“Elbette,” dedim. “Ve size denk olduğumu da.”</p>

    <p>Shehyn eliyle <em>hoşnut tatmin</em> işareti yaptı. Sonra elleri tekrar hareketlendi ve bu sefer de küçük bir <em>utangaç itiraf</em> gösterdi. “Pek çok barbardan daha iyi bir dövüşçü olacaksın. Dövüşüp kazanırsan barbarlar diyecek ki: Kvothe, Ademlerin sanatını azıcık çalışmasına rağmen nasıl da zorlu bir rakip. Kim bilir Ademler ne kadar hünerlidir?” <em>Lakin.</em> “Dövüşüp kaybedersen de diyecekler ki: Ademlerin bildiklerinin sadece ufak bir parçasını öğrendi.”</p>

    <p>Yaşlı kadının gözleri hafifçe parladı ve eliyle <em>keyif</em> işaretini yaptı. “Ne olursa olsun şöhretimiz korunacak. Bu da Ademre’ye fayda sağlayacak.”</p>

    <p>Başımı salladım. <em>Gönüllü kabullenme.</em> “Benim şöhretime de faydası olacak.” <em>Hafife alma.</em></p>

    <p>Sohbette bir duraksama yaşandı, sonra Shehyn <em>büyük önem</em> ifade etti. “Daha önceki bir konuşmamızda bana Rhintaları sormuştun. Hatırlıyor musun?” Vashet’in oturduğu yerde huzursuzca kıpırdandığını göz ucuyla fark ettim.</p>

    <p>Ansızın heyecana kapılarak başımı salladım.</p>

    <p>“Aklıma öyle bir öykü geldi. Dinlemek ister misin?”</p>

    <p><em>Aşırı hevesli ilgi</em> işaretini yaptım.</p>

    <p>“Bu eski bir öyküdür. Ademre kadar eski. Hep aynı şekilde anlatılır. Dinlemeye hazır mısın?” <em>Derin resmiyet.</em> Sesinde törensel bir tını mevcuttu.</p>

    <p>Başımı tekrar salladım. <em>Yalvaran rica.</em></p>

    <p>“Her şeyde olduğu gibi bunda da kurallar var. Bu öyküyü yalnız bir defa anlatacağım. Sonra ondan konuşamazsın. Sonra soru soramazsın.” Bakışları benimle Vashet arasında gidip geldi. <em>Büyük ciddiyet.</em> “Bin gece uyumadıkça bundan kimseye bahsedemezsin. Bin kilometre yol tepmedikçe bunu kimseye soramazsın. Bunları bilip de dinlemeye razı mısın?”</p>

    <p>Artan bir heyecanla başımı üçüncü kez salladım.</p>

    <p>Shehyn ağır bir resmiyetle konuştu. “Bir zamanlar yüce insanların yaşadıkları yüce bir diyar vardı. Bu insanlar Ademre değillerdi. Şimdiki halimizi almadan önce Ademre’nin olduğu halktı.</p>

    <p>“Ama o günlerde bizzat kendileriydiler. Güzel, kuvvetli erkekler ve kadınlar. Güç dolu şarkılar söylerler ve Ademre kadar iyi dövüşürlerdi.</p>

    <p>“Bu insanların büyük bir imparatorluğu vardı. İmparatorluğun adı unutuldu. İmparatorluk yıkıldığı için bunun bir önemi yok. Ve o zamandan beri dünya bölündü, gökyüzü değişti.</p>

    <p>“İmparatorlukta yedi şehir ve bir şehir vardı. Yedi şehrin adı unutuldu, zira ihanete yenik düştüler ve zamanla yok oldular. Bir şehir de yok edildi, ama adı kaldı. Adı Tariniel’di.</p>

    <p>“Her kuvvetin olması gerektiği gibi imparatorluğun da bir düşmanı vardı. Lakin bu düşman imparatorluğu yenebilecek kadar büyük değildi. Düşman onu iterek veya çekerek yıkabilecek kadar güçlü değildi. Düşmanın adı unutulmadı, ama şimdilik bekleyecek.</p>

    <p>“Düşman kaba kuvvetle kazanamadığı için meyvedeki bir solucan gibi davrandı. Düşman Lethani’den değildi. Yedi kişiyi daha imparatorluğa karşı zehirledi ve bunlar Lethani’yi unuttular. Altısı onlara güvenen şehirlere ihanet etti. Altı şehir yıkıldı ve isimleri unutuldu.</p>

    <p>“İçlerinden biri Lethani’yi hatırladı ve şehirlerden birine ihanet etmedi. O şehir yıkılmadı. Biri Lethani’yi hatırladı ve imparatorluk umutsuz kalmadı. Yıkılmamış tek şehirle. Ama o şehrin adı bile unutuldu, zamanla kayboldu.</p>

    <p>“Ama yedi isim unutulmadı. Birinin ve onu takip eden altısının ismi. Yedi isim imparatorluğun yıkıntısından, bölünen dünyadan ve değişen gökten bugünlere kadar taşındı. Yedi isim Ademre’nin upuzun göçünde unutulmadı. Yedi isim unutulmadı; yedi hainin isimleri. Onları sen de unutma ve yedi alametleriyle hatırla:</p>

    <blockquote class="dize">
      <p><em>Cyphus taşır mavi alevi.</em></p>

      <p><em>Stercus demirin esiri.</em></p>

      <p><em>Ferule kara gözlü ve buz gibi.</em></p>

      <p><em>Usnea çürükle doldurur içini.</em></p>

      <p><em>Gri Dalcenti kullanmaz dilini.</em></p>

      <p><em>Solgun Alenta getirir afeti.</em></p>

      <p><em>Sonuncusu yedisinin de efendisi:</em></p>

      <p><em>Nefret edilen. Umutsuz. Uykusuz. Akıllı.</em></p>

      <p><em>Alexel üzerinde taşır gölgenin kaftanını.</em></p>
    </blockquote>
  </div>
</body>
</html>
