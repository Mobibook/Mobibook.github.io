<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Yüz On Birinci Bölüm</h1>

    <h2 class="baslik_2 sigil_not_in_toc">Yalancı ve Hırsız</h2>

    <p>Shehyn’le ben taş binalar kümesine döndüğümüzde Tempi’yi dışarıda beklerken ve tedirginlikten durduğu yerde sağa sola sallanırken bulduk. Bu hali şüphelerimi doğruladı. Shehyn’i beni sınaması için yollamamıştı. Shehyn beni kendisi bulmuştu.</p>

    <p>Yaklaştığımız zaman Tempi sağ elinde tuttuğu kılıcını ucu aşağı bakacak şekilde uzattı. Sol eli <em>özenli saygı</em> işaretini yaptı. “Shehyn,” dedi, “ben-”</p>

    <p>Shehyn ona peşinden gelmesini işaret ederek alçak taş binaya girdi. Aynı anda genç bir oğlanı da yanına çağırdı. “Git Carceret’i getir.” Oğlan koşarak uzaklaştı.</p>

    <p>Tempi’ye <em>merak</em> işareti yaptım.</p>

    <p>Bana bakmadı. <em>Derin ciddiyet. Dikkat.</em> Crosson yolundayken pusuya düşürüldüğümüzü sandığı zaman yaptığı hareketleri tekrarlaması içimi rahatlatmadı. Ellerinin hafifçe titrediğini fark ettim.</p>

    <p>Shehyn bizi kapısı açık bir odaya sokarken, fedai kırmızılarına bürünmüş bir kadın yanımıza geldi. Kaşındaki ve çenesindeki ince yara izlerini hemen tanıdım. Severen’e giderken karşılaştığımız, beni iten fedai kadındı bu.</p>

    <p>Shehyn iki fedaiye içeri girmelerini işaret etti, fakat beni durdurdu. “Burada bekle. Tempi’nin yaptığı iyi değil. Dinleyeceğim. Sonra sana ne olacağına karar vereceğim.”</p>

    <p>Başımı salladım ve Shehyn kapıyı arkasından kapadı.</p>

    <p class="paragraf">Bir saat bekledim. Sonra bir saat daha. Kulak kesildiysem de kapının arkasından hiçbir şey duyamıyordum. Koridordan birkaç kişi geçti: ikisi fedai kırmızıları, biri de gri renkli sade bir kıyafet giyen üç Adem. Her biri saçlarıma göz attıysa da hiçbiri uzun uzun bakmadı.</p>

    <p>Barbarlar arasında münasip olacağı üzere gülümseyip baş selamı vereceğime yüzümü ifadesiz tuttum, yaptıkları ufak selamlama hareketlerine aynı şekilde karşılık verdim ve göz göze gelmekten kaçındım.</p>

    <p>Üçüncü saatin sonlarına doğru kapı açıldı ve Shehyn içeri gelmemi işaret etti.</p>

    <p>Kırmataş duvarlara sahip iyi aydınlatılmış bir odaya girdim. Bir handaki büyük bir yatak odası boyutlarında olmasına rağmen kayda değer bir mobilyadan yoksun olduğu için daha da büyük gözüküyordu. Duvarlardan birinin yakınındaki küçük bir demir sobadan hafif bir ısı yayılmaktaydı ve dört sandalye basit bir daire oluşturacak şekilde karşılıklı dizilmişti. Tempi, Shehyn ve Carceret bunlardan üçünü doldurmaktaydı. Shehyn’den gelen bir işaret üzerine ben de dördüncüsüne oturdum.</p>

    <p>“Kaç kişi öldürdün?” diye sordu Shehyn. Ses tonu öncekinden farklı olup daha bir amiraneydi. Lethani hakkında konuşurken Tempi’nin kullandığıyla aynıydı.</p>

    <p>Hiç tereddüt etmeden, “Çok,” diye cevapladım. Bazen kalın kafalı olabilirim, ama sınandım mı anlarım.</p>

    <p>“Çok ne kadar çok?” Cevabıma açıklık getirmem istenmiyordu. Bu yeni bir soruydu.</p>

    <p>“Adam öldürürken bir bile çok.”</p>

    <p>Başını hafifçe salladı. “Lethani’nin dışında adam öldürdün mü?”</p>

    <p>“Belki.”</p>

    <p>“Niye evet veya hayır demiyorsun?”</p>

    <p>“Çünkü Lethani benim için hep belirgin değil.”</p>

    <p>“O niye?”</p>

    <p>“Çünkü Lethani hep belirgin değil.”</p>

    <p>“Lethani’yi belirgin yapan ne?”</p>

    <p>Yanlış davrandığımı bilmeme rağmen tereddüde kapıldım. “Bir öğretmenin sözleri.”</p>

    <p>“Lethani öğretilebilir mi?”</p>

    <p><em>Kararsızlık</em> işaretini yapacaktım ki böyle bir ortamda el dilinin uygun olmadığını hatırladım. “Belki,” dedim. “Ben öğretemem.”</p>

    <p>Tempi sandalyesinde hafifçe kıpırdandı. İmtihan iyi gitmiyordu. Aklıma başka bir şey gelmediği için derin bir nefes aldım, gevşedim ve zihnimi Dönen Yaprak’a nazikçe soktum.</p>

    <p>“Lethani’yi kim bilir?” diye sordu Shehyn.</p>

    <p>“Rüzgârın savurduğu yaprak,” cevabını verdim. Ne demek istediğimi sorsanız söyleyemem.</p>

    <p>“Lethani nereden gelir?”</p>

    <p>“Gülmekle aynı yerden.”</p>

    <p>Shehyn biraz tereddüt etti. “Lethani’yi nasıl izlersin?”</p>

    <p>“Ayı nasıl izlersin?”</p>

    <p>Tempi’yle beraber geçirdiğim zaman, bana bir sohbeti bölen farklı türde duraksamaları ayırt etmeyi öğretmişti. Ademce, sözcüklerle olduğu kadar sessizlikle de konuşulan bir dildir. Gebe bir sessizlik vardır. Kibar bir sessizlik. Şaşkın bir sessizlik. Pek çok şey ima eden, özür dileyen, vurgu yapan sessizlikler de...</p>

    <p>Bu sessizlik ise sohbetimizdeki ani bir şaşkınlık gibiydi. Atılan bir hayret nidasını takip eden boşluğun sessizliğiydi. Ya çok zekice ya da çok aptalca bir şey söylediğimi sezdim.</p>

    <p>Shehyn sandalyesinde kıpırdanırken resmiyet havası kayboldu. Sohbetin bittiğini hissederek zihnimi Dönen Yaprak’tan çıkardım.</p>

    <p>Shehyn, Carceret’e baktı. “Ne dersin?”</p>

    <p>Carceret sohbet boyunca heykel misali ifadesiz ve hareketsiz beklemişti. “Önceden dediğimi derim. Tempi hepimizi <em>netinad</em> etti. Atılması lazım. Yasalarımız bu yüzden var. Bir yasayı yok saymak onu silmektir.”</p>

    <p>“Yasayı körü körüne izlemek köleliktir,” dedi Tempi çabucak.</p>

    <p>Shehyn <em>sert azar</em> işaretini yapınca Tempi’nin yüzü utançtan kızardı.</p>

    <p>“Buna gelince.” Carceret beni gösterdi. <em>Kovma.</em> “Ademre’den değil. En iyi ihtimalle budala. En kötü ihtimalle yalancı ve hırsız.”</p>

    <p>“Ya bugün söyledikleri?” diye sordu Shehyn.</p>

    <p>“Bir köpek saymadan üç kez havlayabilir.”</p>

    <p>Shehyn dönüp Tempi’ye baktı. “Sıranı beklemeden konuştuğun için konuşma sıranı kaybettin.” Yüzü kızaran Tempi sükûnetini korumak için çabalarken dudaklarının rengi attı.</p>

    <p>Shehyn derin bir nefes alıp yavaşça verdi. “Bizi Ademre yapan Ketan ve Lethani’dir,” dedi. “Bir barbarın Ketan’ı bilmesine imkân yok.” Hem Tempi hem de Carceret yerlerinde kıpırdandılar, fakat Shehyn elini kaldırdı. “Aynı zamanda Lethani’den anlayan birini yok etmek de doğru değil. Lethani kendi kendini yok etmez.”</p>

    <p>‘Yok etmek’ tabirini kullanırken çok sakindi. Bu Ademce ifadeyi yanlış anladığımı umuyordum.</p>

    <p>Shehyn sözlerini sürdürdü. “‘Bu adamın elinde zaten yeteri kadar var. Ona Lethani öğretme, çünkü Lethani’yi bilen her şeyin üstesinden gelir’ diyenler çıkabilir.”</p>

    <p>Başını çevirip Carceret’e sert bir bakış attı. “Ama ben öyle söyleyenlerden değilim. Bence Lethani’yi daha çok kimse bilse dünya daha iyi olur. Çünkü Lethani güç getirse bile, o gücün kullanımında bilgelik de getirir.”</p>

    <p>Uzun bir duraksama yaşandı. Sakin görünmeye çalışırken karnım düğümleniyordu. “Bence,” dedi Shehyn en sonunda, “Tempi’nin hata yapmamış olması mümkün.”</p>

    <p>Bu sözler güçlü bir destekten çok uzaktı, fakat Carceret’in duruşundaki kasılmaya ve Tempi’nin yavaşça verdiği soluğuna bakarak umduğumuz haberi aldığımızı tahmin ettim.</p>

    <p>“Bu adamı Vashet’e vereceğim,” dedi Shehyn.</p>

    <p>Tempi donakaldı. Carceret ise bir delinin sırıtışı kadar geniş bir onay işareti yaptı.</p>

    <p>Tempi’nin sesi gergindi. “Onu Çekiç’e mi vereceksin?” Eli hızla oynadı. <em>Saygı. Ret. Saygı.</em></p>

    <p>Shehyn ayağa kalkarak tartışmanın bittiğini gösterdi. “Daha iyisi var mı? Çekiç onun dövülmeye değer bir demir olup olmadığını gösterecek.”</p>

    <p>Shehyn bunun ardından Tempi’yi bir kenara çekip onunla kısa bir süre konuştu. Bir yandan ellerini Tempi’nin kollarına hafifçe sürtüyordu. Sesi benim izinsiz dinlemeye alışkın hassas kulaklarım için bile fazla alçaktı.</p>

    <p>Sandalyemin yakınında kibarca bekledim. Tempi’nin direnci kırılmış gibi görünüyor, elleri düzenli olarak <em>kabul</em> ve <em>saygı</em> işaretleri yapıyordu.</p>

    <p>Carceret biraz ötemde bana dik dik bakmaktaydı. Yüz ifadesi sakin olsa da gözleri öfkeliydi. Yanında, diğer iki kişinin görüş alanının dışında tuttuğu elleri bir dizi ufak hareket yapıyordu. Tek tanıdığım <em>tiksinti</em> oldu, fakat diğerlerinin genel anlamını tahmin edebiliyordum.</p>

    <p>Ben de ona Ademce olmayan el hareketleriyle karşılık verdim. Gözlerini kıstığına bakılırsa ne demek istediğimi gayet iyi anlamıştı.</p>

    <p>Üç kere çalan yüksek bir çan sesi duyuldu. Bunun akabinde Tempi hemen Shehyn’in ellerini, alnının ortasını ve ağzını öptü. Sonra dönüp bana peşinden gelmemi işaret etti.</p>

    <p>Birlikte insanlarla ve yemek kokularıyla dolu geniş, alçak tavanlı bir odaya girdik. Uzun masalarla ve zaman içinde oturula oturula dümdüz olmuş banklarla dolu bir yemek salonuydu burası.</p>

    <p>Tempi’yi taklit ederek geniş bir tahta tabakta yiyecek topladım. Ne kadar aç olduğumu ancak o zaman fark ettim.</p>

    <p>Beklentilerime rağmen bu yemek salonu Üniversite’deki Yemekhane’ye biraz olsun benzemiyordu. Öncelikle daha sessizdi ve yemekler çok daha güzeldi. Taze süt ve keçiden geldiğini tahmin ettiğim yağsız, yumuşak bir et vardı. Sert, keskin tatlı bir peynir; yumuşak, kremsi bir peynir daha ve fırından yeni çıkmış sıcak ekmek vardı. Açıkta bekleyen elmalar ve çilekler vardı. Her masada açık tuz kutuları duruyor ve herkes istediği kadar yiyecek alabiliyordu.</p>

    <p>Adem konuşmalarıyla dolu bir odada oturmak ilginçti. O kadar alçak sesle konuşuyorlardı ki hiçbir sözcüğü duyamıyordum. Fakat ellerinin hızlı hızlı oynadığını görebiliyordum. Her on işaretten sadece birini anlamama karşın etrafımda belirip kaybolan duyguları bu şekilde görebilmek oldukça tuhaftı. <em>Keyif. Öfke. Utanç. Ret. Tiksinti.</em> Bunlardan ne kadarının benimle, yani aralarındaki barbarla ilgili olduğunu merak ettim.</p>

    <p>Beklediğimden daha fazla kadın ve küçük çocuk mevcuttu. Tanıdık kan kırmızı fedailer az sayıdayken, içlerinden çoğu Shehyn’le beraber yürürken gördüğüm o gri renkli sade kıyafetten giymekteydi. Gözüme bir de beyaz gömlek ilişti: sahibinin geri kalanımızla birlikte dirsek dirseğe yemek yiyen Shehyn olduğunu görünce hayrete kapıldım.</p>

    <p>Hiçbiri bana aval aval bakmasa da hepsinin gözü üzerimdeydi. Dikkatlerinin çoğu saçlarıma odaklanmıştı ki bu anlaşılır bir durumdu. Odada sarı saçlı elli kafa vardı. Kimi koyu, kimi açık renkliyken birkaçı ileri yaştan dolayı ağarmıştı. Ben yanan bir mum gibi göze batıyordum.</p>

    <p>Tempi’yle muhabbet etmeye çalıştım, fakat buna ilgi göstermektense dikkatini yemeğinde tuttu. Tabağını neredeyse benimki kadar doldurmuştu ve aldıklarının sadece ufak bir bölümünü yedi.</p>

    <p>Beni yavaşlatacak bir şey olmadığı için yemeğimi çabucak bitirdim. Tabağım boşalınca Tempi yermiş gibi yapmayı bıraktı ve beni oradan götürdü. Odadan çıkarken düzinelerce gözü ensemde hissedebiliyordum.</p>

    <p>Tempi beni bir dizi koridordan geçirip bir kapının önüne getirdi. Kapıyı açarak pencereli ve yataklı küçük bir odayı meydana çıkardı. Lavtam ve seyahat heybem içerideydi, fakat kılıcım değildi.</p>

    <p>“Başka bir öğretmenin olacak,” diye nihayet konuştu Tempi. “Elinden geleni yap. Medeni ol. Öğretmenin pek çok şeye karar verecek.” <em>Esef.</em> “Beni görmeyeceksin.”</p>

    <p>Dertli olduğu her halinden belliydi, fakat aklıma içini rahatlatacak bir söz gelmiyordu. Ben de ona teselli amacıyla sarıldım. Bundan memnun olmuşa benzedi. Sonra döndü ve tek kelime daha etmeden gitti.</p>

    <p>Odama girip soyundum ve yatağa uzandım. Neler olacağından kaygı duyarak yattığım yerde dönüp durduğumu zannedebilirsiniz. Fakat işin gerçeği çok yorgundum ve anasının memesini emen bir bebek gibi mutlu bir uykuya daldım.</p>
  </div>
</body>
</html>
