<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Yüz Yirmi Üçüncü Bölüm</h1>

    <h2 class="baslik_2 sigil_not_in_toc">Dönen Yaprak</h2>

    <p>Ertesi sabah tam kahvaltımı bitirirken Vashet beni almaya geldi. “Gel,” dedi. “Carceret fırtına çıksın diye bütün gece dua etti, ama hava sadece esiyor.”</p>

    <p>Bunun ne anlama geldiğini bilmiyordum, fakat sorasım da yoktu. Tahta tabağımı geri götürdüm ve arkama döndüğümde Penthe’yi çene hizasındaki sarımsı bir morlukla karşımda buldum.</p>

    <p>Penthe hiçbir şey söylemeyip bariz bir destek gösterisiyle kollarımı tuttu. Sonra da bana sıkıca sarıldı. Başının yalnızca göğsüme kadar gelmesi beni şaşırttı; ne kadar ufak tefek olduğunu unutmuştum. Yemek salonu normalde olduğundan bile daha sessizdi ve kimse bize aval aval bakmasa da tüm gözler üzerimizdeydi.</p>

    <p>Vashet beni ilk tanıştığımız küçük parka kadar yürüttü ve her zamanki esneme hareketlerimizi yaptık. Bu rutin beni rahatlattı ve kaygımı dindirerek donuk bir heyecana dönüştürdü. İşimiz bitince Vashet beni kılıç ağacının gizli vadisine götürdü. Şaşırmadım. Sınav başka nerede yapılacaktı ki?</p>

    <p>Ağacın etrafındaki açık alana bir düzine insan dağılmıştı. Çoğu fedai kırmızısı giymesine rağmen üçünün üzerinde daha açık renkli giysiler gördüm. Bunların toplumun önemli mensupları veya belki de okulla ilişikleri kesilmemiş emekli fedailer olduklarını düşündüm.</p>

    <p>Vashet ağacı işaret etti. İlk başta dikkatimi onun hareketlerine çektiğini sandım. Dediği gibi oldukça rüzgârlı bir gündü ve dallar boş havada çılgıncasına savrulmaktaydı. Sonra gözüme ağacın gövdesindeki metalik bir parıltı ilişti. Daha dikkatli bakınca gövdeye bağlanmış bir kılıç gördüm.</p>

    <p>Aklıma Celean’ın keskin yapraklar arasında dans edip ağacın gövdesine şaplak atması geldi. Tabii ya.</p>

    <p>“Ağacın gövdesinin etrafında bazı nesneler var,” dedi Vashet. “Sınavın oraya kadar gitmek, bunlardan birini seçmek ve geri getirmek.”</p>

    <p>“Sınav bu mu?” diye asabice sordum. Sesim niyetlendiğimden daha sert çıkmıştı. “Niye daha önce söylemedin?”</p>

    <p>“Niye daha önce sormadın?” diye alaycı bir yanıt verdi, ardından elini nazikçe koluma koydu. “Söyleyecektim,” dedi. “Zamanı gelince. Ama çok erken söylersem denemeye kalkıp kendine zarar vereceğini biliyordum.”</p>

    <p>“Eh, Tanrı’ya şükürler olsun ki o dediğin bugüne kısmetmiş,” diye iç geçirdim. <em>Kabullenir özür.</em> “Oraya gidip de lime lime doğranırsam ne olacak?”</p>

    <p>“Kesilmek genellikle kaçınılmazdır,” dedi ve gömleğinin yakasını kenara çekerek omzundaki bir çift solgun, ince yara izini gösterdi. İzler tanıdıktı. “Asıl mesele ne kadar ve nerelerden kesileceğin ve nasıl davranacağın.” Omzunu silkerek gömleğini yerine oturttu. “Yapraklar çok derin kesmez, ama yüzünü ve boynunu sakın. Damarların ve kirişlerin yüzeye yakın olduğu yerleri. Göğsündeki veya kolundaki bir kesik kolayca iyileşir. Aynı şey kopuk bir kulak için geçerli değildir.”</p>

    <p>Ağacın ani bir esintiye yakalanmasını, dallarının çılgınca savrulmasını izledim. “Birini oraya kadar emeklemekten alıkoyan ne?”</p>

    <p>“Gurur,” dedi, gözleriyle yüzümü tarayarak. “Sınavı esnasında emekleyen kişi olarak mı bilineceksin?”</p>

    <p>Başımı salladım. Bu mesele benim için özellikle önemliydi. Bir barbar olarak kendimi iki kat daha fazla ispatlamam gerekiyordu.</p>

    <p>Tekrar ağaca baktım. Savrulan dallarının ucuyla gövdesi arasında on metre vardı. Tempi’nin vücudundaki, Carceret’in yüzündeki yara izlerini düşündüm. “Demek bu bir irade sınavı,” dedim. “Bir gurur sınavı.”</p>

    <p>“Bu pek çok şeyin sınavı,” dedi Vashet. “Davranışların çok değişik anlamlar taşır. Kollarınla yüzünü kapatıp dosdoğru koşabilirsin. Ne de olsa en düz yol en çabuk olanıdır. Ama bu sana ne söyler? Sen körü körüne hücuma kalkan bir boğa mısın? İncelikten ve zarafetten yoksun bir hayvan mısın?” Kaşlarını çatarak başını sağa sola salladı. “Bir öğrencimden daha iyisini beklerim.”</p>

    <p>Gözlerimi kısarak ağacın dibine bırakılmış diğer nesneleri görmeye çalıştım. “Herhalde uygun seçimin ne olduğunu sormamam gerekiyordur.”</p>

    <p>“Çok sayıda uygun ve çok sayıda uygunsuz seçim var. Bunlar herkes için farklıdır. Geri getirdiğin nesne, hakkında pek çok şeyi açık edecek. O nesneyle daha sonra ne yapacağın ve nasıl davranacağın da.” Omuz silkti. “Shehyn okula alınıp alınmamana karar vermeden önce bunların hepsini değerlendirecek.”</p>

    <p>“Kararı verecek olan Shehyn’se ötekilerin burada ne işi var?”</p>

    <p>Vashet zoraki bir tebessüm edince gözlerinin derinliklerine sinmiş kaygıyı gördüm. “Shehyn tek başına tüm okulu temsil etmiyor.” Kılıç ağacının etrafında duran uzaktaki Ademleri işaret etti. “Hele ki Latantha yolunun tamamını temsil etsin.”</p>

    <p>Çevreme bakınınca, kırmızı giymeyen bir avuç insanın açık renklere değil, beyazlara bürünmüş olduğunu fark ettim. Bunlar diğer okulların yöneticileriydi. Barbarın sınavını izlemek için buraya kadar gelmişlerdi.</p>

    <p>“Bu alışıldık bir durum mu?” diye sordum.</p>

    <p>Vashet başını sağa sola salladı. “Bilmezden gelebilirim, ama sanırım Carceret haberi yaymış.”</p>

    <p>“Shehyn’in kararını geçersiz sayabilirler mi?” diye sordum.</p>

    <p>Vashet başını yine iki yana salladı. “Hayır. Bu onun okulu, onun kararı. Hiç kimse karar verme hakkına karşı çıkamaz.” Yanında tuttuğu eli hızla hareket etti. <em>Lakin.</em></p>

    <p>“Pekâlâ,” dedim.</p>

    <p>Vashet uzandı, elimi iki eliyle birden tutup sıktı, sonra da bıraktı.</p>

    <p>Kılıç ağacına doğru yürüdüm. Rüzgâr bir anlığına kesilince gür dal örtüsü bana Cthaeh’le tanıştığım ağacı hatırlattı. Bu pek de huzur verici bir düşünce değildi.</p>

    <p>Fırıl fırıl dönen yapraklara bakarken ne kadar keskin olduklarını, etlerimi nasıl doğrayabileceklerini, ellerimin incecik derisini kesip geçerek altındaki narin kirişleri nasıl yarabileceklerini düşünmemeye çalıştım.</p>

    <p>Dalların başlangıcından gövdenin altındaki güvenli alana kadarki mesafe on metreden fazla olamazdı. Bazı açılardan hiç de fazla değildi...</p>

    <p>Aklıma yaprakların arasında çılgınca sağa sola atılan Celean geldi. Onun hoplayıp zıplamasını, yaprakları elleriyle defetmesini düşündüm. O yapabiliyorsa elbet ben de yapabilirdim.</p>

    <p>Fakat bunu aklımdan geçirirken bile doğru olmadığını biliyordum. Celean ömrü boyunca burada oynamıştı. Dal kadar ince ve cırcır böceği kadar hızlı olup yarı cüssemdeydi. Ona kıyasla ben paldır küldür yürüyen bir ayıydım.</p>

    <p>Ağacın öteki tarafında bir avuç Adem fedaisi gördüm. Daha göz korkutucu olan beyaz gömleklilerden ikisi de oradaydı. Gözlerini üzerimde hissedebiliyordum ve garip bir sebeple bundan hoşnuttum.</p>

    <p>Yalnızken korkmak kolaydır. Kiler merdivenin dibindeki karanlıkta neyin bekliyor olabileceğini düşünmek kolaydır. Fırıl fırıl dönen bir bıçak fırtınasına girmek gibi delice şeylere boş yere kafa yormak kolaydır. Yalnızken terlemek, paniklemek, vazgeçmek kolaydır...</p>

    <p>Fakat yalnız değildim. Üstelik beni sadece Vashet ile Shehyn izlemiyordu. Bir düzine fedainin yanı sıra okul yöneticileri de vardı. Karşımda bir seyirci kitlesi duruyordu. Sahnedeydim. Ve şu koskoca dünyada sahneden daha rahat olduğum bir yer yoktu.</p>

    <p>En uzun dalların erişim mesafesinin hemen dışında bekleyerek hareketlerinde bir duraksama olacak mı diye baktım. Rastgele savruluşlarının bir anlığına da olsa dinerek fırlayıp içinden geçebileceğim, fazlaca yaklaşan yapraklara vurarak önümden kovabileceğim bir yol açılmasını umdum. Su Yelleme’yi kullanarak onları suratımdan uzak tutabilirdim.</p>

    <p>Dal örtüsünün hemen kenarında durup bir açıklık bekleyerek, dalların motifini öngörmeye çalışarak ağacı seyrettim. Ağacın hareketleri daha önce defalarca olduğu gibi beni kendimden geçiriyordu. Bütün o çemberler ve kavisler o kadar güzeldi ki.</p>

    <p>Ağacın hareketlerinden biraz afallamış vaziyette dururken, zihnimin Dönen Yaprak’ın o temiz, açık boşluğuna kaydığını hissettim. Ağacın hareketlerinin hiç de rastgele olmadığını gördüm. Aslında bu hareketler durmaksızın değişen motiflerden oluşan tek bir motifti.</p>

    <p>Sonra zihnimin o açık ve boş haliyle rüzgârın önümde uzandığını fark ettim. Gördüğüm şey boş bir pencere camında oluşan buzlanmayı izlemeye benziyordu. Az öncesine dek hiçbir şey yoktu. Hemen ardından rüzgârın adını kendi avcum kadar net görebiliyordum.</p>

    <p>Bir müddet hayran gözlerle etrafıma bakındım. Şeklinin tadını dilimde aldım ve istersem onu bir fırtınaya dönüştürebileceğimi anladım. Veya onu bir fısıltıya çevirebilir, kılıç ağacını boş ve hareketsiz kılabilirdim.</p>

    <p>Ama bu bana yanlış geldi. Onun yerine gözlerimi rüzgâra dört açtım ve dalları nereye itmeyi, yaprakları nereye savurmayı seçeceğine baktım.</p>

    <p>Sonra kendi evimin kapısından girermiş gibi dalların altına sakince girdim. İki adım attım, sonra bir çift yaprak hemen önümde havayı yararken bekledim. Bir adım yana, bir adım da öne atarken rüzgâr başka bir dalı arkamda açılan boşluğa savurdu.</p>

    <p>Kılıç ağacının dans eden dalları arasında ilerledim. Koşmuyor, onlara ellerimle çaresizce vurmuyordum. Dikkatli ve maksatlı adımlar atıyordum. O sırada Shehyn’in de dövüşürken böyle hareket ettiğini fark ettim. Hızlı değil –bazen öyle olsa bile. Hareketleri daima kusursuz, daima olması gereken yerdeydi.</p>

    <p>Daha ne olduğunu bile anlamadan kendimi kılıç ağacının geniş gövdesinin etrafındaki kara toprakta buldum. Fırıl fırıl dönen yapraklar buraya kadar uzanamıyordu. Şimdilik güvende olduğum için gevşedim ve beni bekleyen şeye odaklandım.</p>

    <p>Açıklığın kıyısından gördüğüm kılıç, beyaz bir ipek kuşakla gövdeye bağlıydı. Kınından yarı yarıya çıkartılmıştı ve yalımının Vashet’in kılıcınınkine benzediğini tespit ettim. Üzerinde en ufak bir leke veya iz olmayan metali tuhaf, perdahlı bir griydi.</p>

    <p>Ağacın yanındaki küçük bir sehpanın üzerinde, özenle ikiye katlanmış tanıdık bir kırmızı gömlek duruyordu. Arka ucunda bembeyaz tüyler olan bir okla içinde bir parşömen tutacak cinsten cilalı tahta bir silindir de vardı.</p>

    <p>Gözüme daha parlak bir ışıltı takıldı ve dönüp bakınca ağacın kökleri arasındaki kara toprağa yerleştirilmiş kalın bir altın külçe seçtim. Sahiden de altın mıydı? Eğilip dokundum. Parmaklarıma soğuk geldi ve tek elimle topraktan çıkartamayacağım kadar ağırdı. Acaba ağırlığı tam olarak ne kadardı? Yirmi kilo mu? Yirmi beş mi? Harç ücretimi ne denli insafsızca arttırırlarsa arttırsınlar Üniversite’de ebediyen kalabileceğim kadar altın.</p>

    <p>Kılıç ağacının gövdesinin etrafında yavaşça turladım ve alçaktaki bir daldan sarkarak rüzgârda uçuşan bir parça ipeğe rastladım. Buna daha alelade görünümlü diğer bir kılıç asılıydı. Başka şeyler de buldum: Mavi bir kurdeleye bağlanmış mavi renkli üç çiçek. Matlaşmış bir Vintas yarım penisi. Yağdan kapkara kesilmiş uzun, yassı bir bileği taşı.</p>

    <p>Sonra ağacın diğer tarafına vardım ve gövdeye yaslı duran lavta kutumla karşılaştım.</p>

    <p>Onu orada görmek, birinin odama girip onu yatağımın altından aldığını bilmek beni ani ve müthiş bir hiddetle doldurdu. Ademlerin müzisyenler hakkındaki düşüncelerinden haberdar olmam durumu daha da beter kılıyordu. Demek ki sadece bir barbar değil, aynı zamanda ucuz ve adi bir fahişe olduğumun da farkındaydılar. Lavtamı oraya benimle dalga geçmek için koymuşlardı.</p>

    <p>Daha önce korkunç bir öfkenin pençesindeyken, Imre’de Ambrose lavtamı kırdıktan hemen sonra rüzgârın adını seslenmiştim. Ayrıca kendimi Felurian’a karşı korumak için onu dehşet ve hiddet içinde çağırdığım da olmuştu. Fakat gerekli bilgi bu sefer güçlü bir duyguyla beraber gelmemişti. Havada süzülen bir deve dikenini tutmak istediğinizde yapmanız gerektiği gibi içine nazikçe kayıvermiştim.</p>

    <p>İşte bu yüzden, lavtamı görünce kapıldığım o güçlü duygu patlaması, taş yemiş bir serçe gibi beni Dönen Yaprak’tan düşürdü. Rüzgârın adı dağılıp giderek beni boş ve kör bir halde bıraktı. Etrafımda çılgınca dans eden yapraklara bakınca hiçbir motifle karşılaşmayıp sadece jilet keskinliğindeki bin farklı yaprağın havayı yardığını gördüm.</p>

    <p>Göğsümü sıkıştıran bir endişe yumağıyla ağacın etrafındaki yavaş turumu bitirdim. Lavtamın varlığı bir şeyi açıkça ortaya koyuyordu: bu nesnelerden herhangi biri, benim için bırakılmış bir tuzak olabilirdi.</p>

    <p>Vashet sınavın ağaçtan ne alıp getireceğimden fazlası olduğunu söylemişti. Bunun haricinde, onu nasıl getirdiğim ve sonrasında onunla ne yaptığım da önemliydi. Ağır altın külçesini alıp Shehyn’e verirsem okula para kazandırmak istediğimi mi göstermiş olacaktım? Yoksa beni tehlikeye sokmasına rağmen ağır ve hantal bir şeye açgözlülükle yapışabileceğimi mi ima edecektim?</p>

    <p>Aynı şey diğer tüm nesneler için de geçerliydi. Kırmızı gömleği alırsam ya onu giyme hakkını kazanmak için onurumla çabaladığım ya da kendimi saflarına katılacak kadar iyi kabul ederek küstahlık ettiğim düşünülecekti. Bu durum ağaçta asılı duran kadim kılıç için daha da doğruydu. Ademlerin ona bir çocuk kadar değer verdiklerinden hiç kuşkum yoktu.</p>

    <p>Seçeneklerimi değerlendirir gibi yaparak ağacın etrafında yavaş bir tur daha attım, fakat aslında zaman kazanmaya çalışıyordum. Nesneleri kaygıyla ikinci kez gözden geçirdim. Pirinç bir kilidi olan küçük bir kitap vardı. Gri yün iplikli bir makara vardı. Beyaz renkli tertemiz bir bezin üzerinde duran düzgün ve yuvarlak bir taş vardı.</p>

    <p>Hepsine tek tek bakarken, yapacağım herhangi bir seçimin pek çok farklı şekilde yorumlanabileceğini anladım. Fakat Adem kültürünü seçeceğim nesnenin neyi ifade edeceğini bilecek kadar tanımıyordum.</p>

    <p>Zaten tanısaydım bile bana dalların altında yol gösterecek rüzgârın adı olmadan ağaç beni lime lime doğrardı. Muhtemelen sakat kalmazdım, ama buraya yakışmayan sakar bir barbar olduğum düşünülürdü.</p>

    <p>Altın külçeyi tekrar gözden geçirdim. Onu seçersem en azından ağırlığı dönüş yolumdaki beceriksizliğim için bir bahane olurdu. Belki her şeye rağmen iyi bir gösteri sergileyebilirdim...</p>

    <p>Tedirgin adımlarla ağacın etrafında üçüncü kez turladım. Rüzgârın hızlandığını, dalları az öncekinden de çılgınca sağa sola savurduğunu hissettim. Estikçe vücudumdaki teri emiyor, beni üşütüp titretiyordu.</p>

    <p>O kaygı dolu anın ortasındayken birdenbire mesanemdeki beklenmedik, ivedi baskının farkına her şeyden çok vardım. Biyolojim durumumun vahametini zerre kadar umursamıyordu ve işemek için güçlü bir arzuya kapıldım. O bıçak fırtınasının ve aynı zamanda duruşmam da olan sınavımın orta yerinde, iki düzine mağrur ve ölümcül fedainin gözleri önünde, kutsal kılıç ağacının gövdesine işemeyi düşündüm.</p>

    <p>Bu o kadar dehşet verici ve yakışıksız bir fikirdi ki kahkahalara boğuldum. Ve bu kahkahalar içimden yükseldikçe göğsümü sıkıştıran, sırtımdaki kasları pençeleyen gerilim eriyip gitti. Hangi seçimi yaparsam yapayım Latantha’ya işemekten daha iyi olacaktı.</p>

    <p>Artık içimin öfkeyle kaynamadığı, korkuyla dolmadığı o anda, çevremde savrulan yapraklara baktım. Daha önce rüzgârın adı beni ne zaman terk etse hep uyanmak üzereyken görülen bir rüya gibi kaybolmuştu. Bir yankı veya iç geçirme kadar geri alınmazdı.</p>

    <p>Lakin durum bu sefer farklıydı. Savrulan yaprakların motiflerini izleyerek saatler geçirmiştim. Ağacın dalları arasından dışarı baktım ve sıçrayıp taklalar atan, gülüp koşan Celean’ı düşündüm.</p>

    <p>İşte karşımdaydı. Bir anlığına aklımdan uçup giden eski bir dostumun ismi gibi. Dalların arasından bakarken rüzgârı gördüm. Onun upuzun adını nazikçe telaffuz ettim ve rüzgâr azaldı. Onu bir fısıltı gibi söyledim ve Haert’e geldiğimden beri rüzgâr ilk defa tamamen dindi.</p>

    <p>Sonu gelmez rüzgârların memleketinde dünya adeta nefesini tutmuştu. Kılıç ağacının bitmeyen dansı yavaşladı, sonra durdu. Sanki dinleniyordu. Sanki beni bırakmaya karar vermişti.</p>

    <p>Yanıma hiçbir şey almadan Shehyn’e doğru yürümeye başlayarak gövdeden uzaklaştım. Yürürken sol elimi kaldırdım ve yukarıdan sarkan bir yaprağın jilet keskinliğindeki kenarına avcumu sürttüm.</p>

    <p>Shehyn’in önünde, ondan kibar bir mesafede durdum. Yüzüm ifadesiz bir maskeye benziyordu, büsbütün sessiz, tamamen kıpırtısız bekledim.</p>

    <p>Kanlı avcum yukarı bakacak şekilde sol elimi uzattım ve onu yumruk yaptım. Bu işaret <em>istekli</em> anlamına geliyordu. Beklediğimden daha fazla kan vardı ve bu kan parmaklarımın arasından sızarak elimin tersinden aşağı akıyordu.</p>

    <p>Shehyn uzunca bir sürenin sonunda başını salladı. Gevşedim ve rüzgâr ancak o zaman geri geldi.</p>
  </div>
</body>
</html>
