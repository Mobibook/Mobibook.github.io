<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Yüz On Yedinci Bölüm</h1>

    <h2 class="baslik_2 sigil_not_in_toc">Barbar Kurnazlığı</h2>

    <p>Günler dolu dolu olduklarında yaptıkları gibi hızla geçip gitti. Vashet beni eğitmeyi sürdürdü ve ben de bütün dikkatimi akıllı, ilgili bir öğrenci olmaya adadım.</p>

    <p>Devam eden şehvet maceralarımız bazen eğitimimi bölüyordu. Onları hiçbir zaman ben başlatmıyordum, fakat Vashet dikkatimin ne zaman verimimi azaltacak şekilde dağıldığını görüyor ve beni hemen çalılıklara götürüyordu. “O budala barbar kafanı toparlaman için,” diye sebep göstermeyi de ihmal etmiyordu.</p>

    <p>Bu maceraların öncesini ve sonrasını hâlâ endişe verici bulmaktaydım. Fakat yapılışları esnasında hiç de kaygılı olmuyordum. Vashet de halinden hoşnut gözüküyordu.</p>

    <p>Bununla beraber, Felurian’dan öğrendiğim şeylere hiç de ilgi gösterir gibi bir hali yoktu. Sarmaşık rolü oynamakla ilgilenmiyordu ve bin elden hoşlanmasına rağmen fazla sabırlı davranmadığı için genelde yetmiş beş elde kalıyorduk. Çoğu zaman işimiz biter bitmez fedai kırmızılarını üstüne başına bağlıyor ve topuğumu dışarı çevirmeyi unutmaya devam edersem asla altı yaşındaki bir oğlandan daha sert vuramayacağımı hatırlatıyordu.</p>

    <p class="paragraf">Vaktimin tamamı Vashet’ten eğitim alarak geçmiyordu. Meşgul olduğunda beni Ketan çalışmaya, Lethani üzerinde düşünmeye yahut diğer öğrencilerin kapışmalarını seyretmeye yolluyordu.</p>

    <p>Bazı akşamüzerleri ya da akşamları beni kendi başıma bıraktığı da olmuyor değildi. Ben de böyle zamanlarda çevre kasabayı keşfe çıkarak Haert’in ilk düşündüğümden çok daha büyük olduğunu öğrenmiştim. Diğer kasabalardan farkı, evlerinin ve dükkânlarının bir yerde toplanmamış olmasıydı. Bunlar birkaç kilometrekare büyüklüğündeki kayalık dağ eteğine dağılmış durumdaydı.</p>

    <p>Hamamı kısa zamanda buldum. Daha doğrusu barbarca kokumu yıkamam talimatıyla oraya Vashet tarafından gönderildim.</p>

    <p>Hamam bir harikaydı. Tahminimce doğal bir sıcak su kaynağının veya harikulade tasarlanmış bir tesisat düzeneğinin üstüne taştan inşa edilmiş geniş bir binaydı. Suyla dolu kocaman odalara ve buharla dolu küçük odalara sahipti. Suda dinlenmek için derin havuzları ve yıkanmak için kocaman pirinç küvetleri vardı. Hatta içinde yüzülebilecek kadar geniş bir havuzu olan bir oda bile bulunuyordu.</p>

    <p>Ademler binanın her yanında yaşa, cinsiyete ya da çıplaklık derecesine aldırış etmeden birbirleriyle etkileşim içindeydiler. Buna beni bir ay önce olabileceği kadar şaşırmasam da alışmam epey zaman aldı.</p>

    <p>İlk başta çıplak kadınların göğüslerine ağzım açık bakmamakta zorlandım. Vaziyetin ilginçliği kaybolmaya yüz tutarken bu sefer de gözlerimi fedailerin vücutlarındaki yara izlerinden alıkoymakta zorlanır oldum. Giyinik değillerken bile kırmızıyı kimlerin hak ettiğini bilmek kolaydı.</p>

    <p>Sonunda bön bön bakma dürtümle boğuşmak yerine hamamın büyük ölçüde boş kaldığı sabahın erken veya akşamın geç saatlerinde oraya gitmeyi daha uygun buldum. Olmadık saatlerde gidip gelmek hiç de zor değildi, zira kapıda kilit yoktu. Hamam gün boyunca herkesin kullanımına açıktı. Sabunları, mumları ve havluları kullanmak serbestti. Vashet bana hamamın masraflarının okul tarafından karşılandığını söyledi.</p>

    <p>Çınlayan metal seslerini takip ederek demirciyi buldum. Orada çalışan adamın konuşkanlığı hoştu. Bana aletlerini göstermekten ve Ademce isimlerini söylemekten memnun oldu.</p>

    <p>Nereye bakmam gerektiğini öğrendikten sonra dükkân kapılarının üzerinde tabelalar olduğunu gördüm. Oyulmuş veya boyanmış tahta parçaları, içeride ne satıldığını gösteriyordu: ekmek, şifalı otlar, fıçı tahtası... Tabelalarda hiç sözcük olmaması şansımaydı, zira Ademce okumayı zerre kadar bilmiyordum.</p>

    <p>Bir eczaneye uğradığımda orada istenmediğim söylenirken, gittiğim bir terzide sıcak bir havayla karşılandım. Evvelden yürüttüğüm üç başın bir kısmını iki yeni giysi takımı almaya harcadım, zira yanımda getirdiklerim eskimeye başlıyordu. Yerel modaya uygun olarak aldığım soluk renkli gömlek ve pantolonlar sayesinde ortama daha iyi uyum sağlayacağımı umuyordum.</p>

    <p>Ayrıca kılıç ağacını izlemeye uzun saatler ayırdım. Bunu ilk başta Vashet’in talimatları doğrultusunda yapıyordum, fakat fazla geçmeden boş zamanlarımda da oraya gider oldum. Ağacın hareketleri hipnotize edici ve huzur vericiydi. Sanki bazen dallar gökyüzüne yazı yazıyor, rüzgârın adını harf harf kaleme alıyordu.</p>

    <p class="paragraf">Vashet sözüne bağlı kalarak bana bir dövüş ortağı buldu.</p>

    <p>“Adı Celean,” dedi kahvaltı sırasında. “İlk buluşmanız öğleyin kılıç ağacında gerçekleşecek. O zamana dek kendini düşünebildiğin en iyi şekilde hazırlamaya bak.”</p>

    <p>Nihayet. Kendimi ispatlamam için bir fırsat. Kendi beceri düzeyimdeki biriyle mücadele şansı. Gerçek bir karşılaşma.</p>

    <p>Kılıç ağacına tabii ki erkenden gittim. Gelişlerini ilk gördüğümde Vashet’in yanındaki ufak tefek suretin Penthe, yani Shehyn’i yenen kadın olduğunu sanarak anlık bir şaşkınlık ve panik yaşadım.</p>

    <p>Sonra o kişinin Penthe olamayacağını anladım. Vashet’in yanındaki suret kısa boylu olmasına rağmen, rüzgâr Penthe’nin kıvrımlarından hiçbirine sahip olmayan düz, ince bir bedeni açığa çıkarıyordu. Dahası suretin üzerindeki gömlek fedai kırmızısı değil açık sarıydı.</p>

    <p>Budalaca olduğunu bilmeme rağmen, uğradığım hayal kırıklığını bastırmaya çalıştım. Vashet benim için adil bir dövüş ayarlayacağını söylemişti ve bunun kırmızı giyen biriyle olamayacağı daha en başından belliydi.</p>

    <p>İkili daha da yaklaştı ve hevesim kursağımda kaldı.</p>

    <p>Vashet’in yanındaki kişi <em>küçük</em> bir kızdı. On dört yaşlarındaki genç bir kız bile değil; en iyi tahminime göre yaşı onu geçmeyen küçük bir kız. Dal gibi incecikti ve öyle kısa boyluydu ki başı göğüs kemiğime ancak geliyordu. Gri gözleri o minicik yüzünde kocaman durmaktaydı.</p>

    <p>Küçük düşürülmüştüm. Bağırarak itiraz etmemi engelleyen tek şey Vashet’in böyle bir davranışı ağza alınmayacak kadar kaba bulacağını bilmemdi.</p>

    <p>“Celean, bu Kvothe,” dedi Vashet, Ademce konuşarak.</p>

    <p>Küçük kız beni tepeden tırnağa süzerek bakışlarıyla tarttı, sonra da bilinçsizce yarım adım yaklaştı. Bu bir iltifattı. Beni yeterli bir tehdit olarak görmüştü ki gerekirse derhal saldırabilmek için bana yakın durmak istiyordu. Bir yetişkinin yapacağından daha fazla yaklaştı, çünkü çok daha kısa boyluydu.</p>

    <p><em>Kibar selam</em> işareti yaptım.</p>

    <p>Celean işaretime aynı şekilde karşılık verdi. Belki bana öyle gelmişti, ama ellerinin açısı <em>kibar itaatsiz selam</em> ima eder gibiydi.</p>

    <p>Vashet bunu gördüyse bile yorumda bulunmadı. “Arzum ikinizin dövüşmesidir.”</p>

    <p>Dar yüzü Ademlerin tipik ifadesizliğini taşıyan Celean beni tekrar gözden geçirdi. Rüzgârda saçları uçuşurken, kaşının üzerinden başlayıp saç hizasının ardında kaybolan, kısmen iyileşmiş bir kesik tespit ettim.</p>

    <p>“Niye?” diye sakince sordu kız. Korkmuş gibi bir hali yoktu. sarıki benimle dövüşmek için en ufak bir sebep bile göremiyordu.</p>

    <p>“Çünkü birbirinizden öğrenebileceğiniz şeyler var,” dedi Vashet. “Ve ben öyle istiyorum.”</p>

    <p>Vashet bana <em>ilgi</em> işareti yaptı. “Celean’ın Ketanı fevkaladedir. Yıllara dayanan bir tecrübeye sahip ve kendi cüssesindeki iki kızla kolayca başa çıkabilir.”</p>

    <p>Celean’ın omzuna iki defa dokundu. <em>İkaz.</em> “Öte yandan Kvothe’nin Ketanı yeni ve öğrenecek çok şeyi var. Ama senden daha kuvvetli, daha uzun boylu ve daha uzağa erişebilir. Ayrıca bir barbarın kurnazlığına sahip.”</p>

    <p>Benimle kafa bulup bulmadığından emin olamayarak Vashet’e baktım.</p>

    <p>“Ayrıca,” diye Celean’a hitap etmeyi sürdürdü, “büyüdüğün zaman boyun büyük ihtimalle anneninkine çekecek. O yüzden kendinden daha iri kimselerle dövüşmeye alışmalısın.” <em>İkaz.</em> “Son olarak, Kvothe dilimizi yeni yeni öğreniyor ve bu konuda onunla alay etmeyeceksin.”</p>

    <p>Kız başını salladı. Vashet’in diğer konularda alay etmeyi ona yasaklamadığı gözümden kaçmamıştı.</p>

    <p>Vashet dimdik durarak resmi bir dille konuştu. “Yaralama maksatlı hiçbir şey yapılmayacak.” Parmaklarını kaldırarak yakın dövüşe ilk başladığımızda bana öğrettiği kuralları tek tek saymaya başladı. “Sert vurabilirsiniz, ama acımasızca değil. Kafaya ve boyna dikkat edin. Gözlereyse hiç yaklaşmayın. İkiniz de karşınızdakinin güvenliğinden sorumlusunuz. Biriniz diğerini bariz biçimde kafakola alabilirse kurtulmaya çalışmayın. Puanlarınızı adil sayın ve karşılaşmanın sonunda hesaplayın.”</p>

    <p>“Bunları biliyorum,” dedi Celean. <em>Asabiyet.</em></p>

    <p>“Tekrar etmekten zarar gelmez,” dedi Vashet. <em>Sert kınama.</em> “Bir dövüşü kaybetmek affedilebilir, ama kendini kaybetmek affedilemez. Buraya küçük bir oğlan yerine seni getirmemin sebebi bu. Yanlış bir seçim mi yaptım?”</p>

    <p>Celean boynunu büktü. <em>Esefli özür. Mahcup kabulleniş.</em></p>

    <p>Vashet yine ikimize birden hitap etti. “Dikkatsiz davranarak birine zarar vermek Lethani’ye uymaz.”</p>

    <p>On yaşındaki bir kızı dövmenin Lethani’ye nasıl uyduğunu bilemiyordum, fakat bunu dile getirmeye kalkışmadım.</p>

    <p>Vashet sözünü bitirdikten sonra fedai kırmızıları içindeki başka bir kadının oturduğu yirmi metre ötedeki bir banka yollanarak bizi yalnız bıraktı. Celean onun arkasından bilmediğim karmaşık bir işaret yaptı.</p>

    <p>Sonra dönüp beni yine baştan aşağı süzdü. “Dövüşeceğim ilk barbarsın,” dedi uzunca bir sürenin sonunda. “Hepiniz kırmızı mısınız?” Ne demek istediğini açıklamak için elini saçlarına götürdü.</p>

    <p>Başımı iki yana salladım. “Çoğumuz değiliz.”</p>

    <p>Tereddüt etti, sonra uzandı. “Dokunabilir miyim?”</p>

    <p>Bu sözüne neredeyse gülümseyecektim, fakat kendime hâkim oldum. Yetişebilsin diye başımı eğip biraz belimi kırdım.</p>

    <p>Küçük kız elini saçlarımda gezdirdi ve bir tutamını iki parmağı arasında yuvarladı. “Yumuşakmış.” Ufak bir kahkaha attı. “Ama metal gibi görünüyor.”</p>

    <p>Saçımı bıraktı ve yine resmi bir mesafeye çekildi. <em>Kibar teşekkür</em> işaretini yapıp ellerini kaldırdı. “Hazır mısın?”</p>

    <p>Ben de ellerimi kaldırarak başımı kararsızca salladım.</p>

    <p>Ama hazır değildim. Celean hızla ileri fırlayarak beni gafil avladı. Kolu tam da kasığıma doğru dümdüz bir yumrukla uzandı. Tamamen içgüdülerim sayesinde eğildim ki yumruk karnıma gelsin.</p>

    <p>Neyse ki o zamana kadar yumruk yemeyi öğrenmiştim ve bir aylık yoğun eğitim sonucunda karnım kalın bir kas tabakasıyla kaplanmıştı. Yine de biri bana taş atmış gibi oldum ve karnımın akşam yemeğine kalmadan moraracağını anladım.</p>

    <p>Ayaklarımı altıma alıp ona doğru deneme amaçlı bir tekme attım. Hem ne kadar ürkek olduğunu görmek istiyor, hem de dengemi sağlamayı ve uzun erişim mesafemden daha iyi faydalanabilmeyi umuyordum.</p>

    <p>Celean’ın ürkek olmadığı ortaya çıktı. Hiç geri çekilmedi. Onun yerine bacağımın yanından geçti ve dizimin hemen üstündeki kalın kas yumağının tam ortasına bir darbe indirdi.</p>

    <p>Bu sebeple dengem bozuldu ve ayağım yere basar basmaz elimde olmaksızın sendeledim. Celean istediği takdirde üstüme çıkabileceği kadar yakınımdaydı. Ellerini birleştirdi, ayaklarını yere sağlam bastı ve bana Harmanlanan Başak’la vurdu. Darbesinin kuvveti beni sırtüstü devirdi.</p>

    <p>Gür çimler sayesinde düşüşüm sert olmadı. Aramıza biraz mesafe koymak için yuvarlanıp ayağa kalktım. Celean peşimden koşarak Düşen Yıldırım yaptı. Hızlı olmasına rağmen benim bacaklarım daha uzundu ve sakınmayı yahut hamlelerini engellemeyi becerdim. Sonra tekme atarmış gibi yaparak beni kandırdı ve bu sayede dizimin hemen üstüne, yani önceden vurduğu yere tekrar vurma fırsatı elde etti.</p>

    <p>Canım yandı, fakat bu sefer sendelemedim. Onun yerine yana çekilerek kaçtım. Celean insafsızca ve hevesle peşimden geldi. Ve o aceleciliğiyle bir açık verdi.</p>

    <p>Fakat yediğim darbelere ve düşüşe rağmen bu kadar minik bir kıza el kaldıramadım. Tempi’ye veya Vashet’e ne kadar sert vurabileceğimi biliyordum. Lakin Celean körpecik bir şeydi. Ona zarar vereceğimden çekiniyordum. Vashet birbirimizin güvenliğinden sorumlu olduğumuzu söylememiş miydi?</p>

    <p>Ben de vurmayıp Tırmanan Demir’le onu tutmaya kalktım. Sol elim ıskaladıysa da sağ elimin uzun ve güçlü parmakları narin bileğine dolanıverdi. Onu uygun biçimde kafakola alamamıştım, fakat artık iş kaba kuvvete kalıyordu ve kazanacağım kesindi. Bileği zaten elimdeydi; artık tek yapmam gereken omzunu da tutmaktı. Onu Uyuyan Ayı’ya aldıktan sonra-</p>

    <p>Celean Kıran Aslan’ı yaptı, fakat öğrendiğim versiyonunu değil. Onunkinde iki el birden kullanılıyordu. Öyle hızlı vurup döndü ki elim daha ben ne olduğunu bile anlamadan acıyarak boş kaldı. Sonra o benim bileğimi tutup çekti ve akıcı bir hareketle bacağımı tekmeledi. Uzandım, büküldüm ve yere serildim.</p>

    <p>Çimlere bu seferki düşüşüm yumuşak olmayıp tüm bedenimi sarstı. Beni bütünüyle sersemletmedi, fakat bunun bir önemi yoktu. Çünkü Celean uzanıp başıma iki kez dokundu ve isterse beni kolaylıkla bayıltabileceğini gösterdi.</p>

    <p>Yuvarlanıp oturur konuma geçtim. Pek çok yerimin sızlamasının yanı sıra gururum incinmişti. Yine de bu öyle kötü bir incinme değildi. Tempi ve Vashet’le yaptığım çalışmalar bana beceriye saygı duymayı öğretmişti ve Celean’ın Ketanı sahiden de harikaydı.</p>

    <p>“Kıran Aslan’ın bu versiyonunu daha önce hiç görmemiştim,” dedim.</p>

    <p>Celean sırıttı. Sırıtışı ufak olsa bile beyaz dişleri azıcık görüldü. Ademlerin ifadesiz dünyalarında bu yaptığı bir bulutun arkasından çıkan güneşe benziyordu. “O benim,” dedi. <em>Aşırı gurur.</em> “Onu ben yaptım. Anneme veya senin cüssende birine karşı sıradan Kıran Aslan’ı kullanabilecek kadar kuvvetli değilim.”</p>

    <p>“Bana gösterir misin?” diye sordum.</p>

    <p>Tereddüt etti, sonra başını salladı ve bir adım yaklaşıp elini uzattı. “Bileğimi tut.”</p>

    <p>Tuttum. Acımasızca değil ama sertçe.</p>

    <p>Aynı şeyi bir gözbağı hilesi yapar gibi tekrarladı. İki eliyle birden ani bir harekette bulundu ve elim yine acıyarak boş kaldı.</p>

    <p>Ona doğru bir kez daha uzandım. <em>Keyif.</em> “Barbar gözlerim çok yavaş. Öğrenebileyim diye tekrar yapar mısın?”</p>

    <p>Celean omuz silkerek geri çekildi. <em>İlgisizlik.</em> “Ben senin öğretmenin miyim? Bana dövüşte bir kez bile vuramayan bir barbara kendime ait bir şey vermeli miyim?” Başını kaldırdı ve dönüp duran kılıç ağacına baktı, fakat muzip bir ifadeyle benden tarafa da göz attı.</p>

    <p>Gevrek gevrek gülerek ayağa kalktım ve ellerimi tekrar kaldırdım.</p>

    <p>O da gülerek bana doğru döndü. “Başla!”</p>

    <p>Bu sefer hazırlıklıydım ve Celean’ın nelere kadir olduğunu biliyordum. Narin bir çiçek değildi. Hızlı, korkusuz ve saldırgandı.</p>

    <p>Ben de uzun kollarımdan ve bacaklarımdan faydalanarak hücuma geçtim. Dans Eden Kız’ı kullanarak hamle yaptım, ama Celean sekerek geri kaçtı. Hayır. Kayıp gittiğini söylemem daha doğru olur. Dengesinden en ufak bir ödün vermeksizin uzun otların arasından kayarcasına geçti.</p>

    <p>Derken ansızın yön değiştirdi ve beni iki adım arasında yakaladı. Kasığıma yumruk atarmış gibi yaptı, sonra Dönen Değirmentaşı’yla biraz dengemi bozdu. Sendelediysem de bacaklarımı altımda tutmayı becerdim.</p>

    <p>Dengemi kazanmaya çalıştım, fakat bana yine Dönen Değirmentaşı’yla sürtündü. Sonra bir kez daha. Bir kez daha. Her seferinde beni yalnızca birkaç santim geri itmesine rağmen çaresizce sendelememe sebep oluyordu. Sonunda ayağını benimkinin arkasına atmayı başararak beni sırtüstü düşürdü.</p>

    <p>Ben daha yere çarpmadan bileğimi tutmuştu bile. Hemen akabinde kolumu Meşedeki Sarmaşıkla sıkıca kavradı. Bu hareketi yüzümü çimlere yapıştırırken bileğime ve omzuma rahatsız edici bir baskı uyguladı.</p>

    <p>Bir anlığına kurtulmak için debelenmeyi düşündüm, ama sadece bir anlığına. Ondan daha kuvvetliydim, fakat Meşedeki Sarmaşık ve Uyuyan Ayı gibi pozisyonların asıl amacı vücudun kırılgan kısımlarına baskı yapmaktır. Ağacın dalına saldırmak için büyük bir kuvvete ihtiyacınız yoktur.</p>

    <p>“Teslim oluyorum,” dedim. Bunu Ademce söylemesi daha basittir: Veh. Tıkandığınızda, yorulduğunuzda veya acı çektiğinizde bu sesi kolayca çıkarabilirsiniz. Son zamanlarda bunu söylemeye epey alışmıştım.</p>

    <p>Celean beni bıraktı ve geri çekilerek oturmamı izledi.</p>

    <p>“Hiç de iyi değilmişsin,” dedi acımasız bir dürüstlükle.</p>

    <p>“Genç kızlara vurmaya alışkın değilim,” dedim.</p>

    <p>“Nasıl alışabilirsin ki?” Güldü. “Bir şeye alışman için onu tekrar tekrar yapman gerekir. Daha önce bir kadına vurabildiğini hiç sanmıyorum.”</p>

    <p>Elini uzattı. Zarif olduğunu umduğum bir edayla onu tuttum ve ayağa kalkmama yardım etti. “Demek istiyorum ki geldiğim yerde kadınlarla dövüşmek doğru değildir.”</p>

    <p>“Anlamıyorum,” dedi. “Erkeklerle kadınların aynı yerde dövüşmelerine izin verilmez mi?”</p>

    <p>“Kadınlarımız çoğu zaman dövüşmezler,” diye açıkladım.</p>

    <p>Celean bileğini yuvarlayarak elini açıp kapadı. Sanki avcuna toprak bulaşmıştı da dalgın bir hareketle onu temizlemeye çalışıyordu. Yaptığı şey <em>kafa karışıklığı</em> anlamına gelen el işaretiydi. El dilinde bir tür şaşkın kaş çatışa benziyordu. “İyi de üzerinde çalışmazlarsa Ketanlarını nasıl geliştirebilirler?” diye sordu.</p>

    <p>“Geldiğim yerde kadınların Ketanı yoktur.”</p>

    <p>Gözleri kısıldı, sonra gülümsedi. “Yani kadınların gizli bir Ketanları olduğunu söylüyorsun,” dedi, ‘gizli’ kelimesinin Aturca karşılığı kullanarak. Yüzünü sakin tutmasına rağmen vücudu heyecandan titriyordu. “Sadece onların bildiği, erkeklerin görmelerine izin verilmeyen bir Ketan.”</p>

    <p>Celean öğretmenlerimizin bize aldırış etmeden oturdukları bankı işaret etti. “Vashet’in de öyle bir şeyi var. Onu bana göstermesini pek çok kez istedim, ama göstermiyor.”</p>

    <p>“Vashet bir Ketan daha mı biliyor?” diye sordum.</p>

    <p>Celean başını salladı. “Bize gelmeden önce neşe yolunda eğitim gördü.” İstediği sırrı sadece irade kuvvetini kullanarak Vashet’in içinden çekip almaya çalışırcasına kadına ciddi bir suratla baktı. “Bir gün oraya gidip öğreneceğim. Her yere gideceğim ve var olan bütün Ketanları öğreneceğim. Kurdelenin, zincirin ve akan göletin gizli yöntemlerini öğreneceğim. Neşe, tutku ve zapt yollarını öğreneceğim. <em>Hepsine</em> sahip olacağım.”</p>

    <p>Celean bütün bir pastayı yeme düşleri kurarcasına çocuksu bir üslupla konuşmuyordu. Kendi başına yaptığı ve çok akıllıca olduğunu düşündüğü bir planı tarif eder gibi böbürlenmiyordu da.</p>

    <p>Bunları sakin bir azimle söylüyordu. Adeta kim olduğunu açıklamaktaydı. Bana değil kendine.</p>

    <p>Yine bana baktı. “Senin ülkene de gideceğim,” dedi. <em>Katiyet.</em> “Ve kadınlarınızın sizden sakladıkları barbar Ketanını öğreneceğim.”</p>

    <p>“Öyleyse hayal kırıklığına uğrayacaksın,” dedim. “Yanlış konuşmadım. Gizli anlamına gelen sözcüğü biliyorum. Geldiğim yerde çoğu kadının dövüşmediğini kastettim.”</p>

    <p>Celean bileğini yine hayretle çevirince daha açık konuşmam gerektiğini anladım. “Geldiğim yerde çoğu kadın ömrünü kılıç tutmadan geçirir. Pek çoğu bir başkasına yumrukla veya kılıçla vurmayı öğrenmeden büyür. Ketan diye bir şeyin adını bile duymazlar. Asla dövüşmezler.” <em>Güçlü olumsuzluk</em> işareti yaparak sözlerimi pekiştirdim.</p>

    <p>Celean nihayet beni anlamış gözüktü. Bir parçam dehşete kapılmasını bekliyordu, fakat onun yerine öylece kalakaldı. Ne düşüneceğini bilemiyor gibiydi: elleri hareketsizdi. Sanki ona, ‘geldiğim yerdeki kadınların kafası yok’ demiştik.</p>

    <p>“Dövüşmezler mi?” diye kuşkuyla sordu. “Ne erkeklerle ne de birbirleriyle mi? Hiç kimseyle mi?”</p>

    <p>Başımı salladım.</p>

    <p>Upuzun bir duraksama yaşandı. Celean’ın alnı kırıştı. Bu fikri idrak etmek için uğraştığını görebiliyordum. <em>Şaşkınlık. Yılgı.</em> “Öyleyse ne yaparlar?” diye sordu nihayet.</p>

    <p>Tanıdığım kadınları düşündüm: Mola, Fela, Devi. “Pek çok şey,” dedim, bilmediğim sözcüklerin yerine bir şeyler uydurmak zorunda kalarak. “Taşlarla resim yaparlar. Para alıp satarlar. Kitaplara yazı yazarlar.”</p>

    <p>Ben bu listeyi okurken Celean sanki Ketansız yabancı kadınların kemiksiz cesetler misali ortalığa saçılmadığını duymuş da yüreğine su serpilmiş gibi gevşedi.</p>

    <p>“Hastaları iyileştirirler ve yaraları tedavi ederler. M...” Tam <em>müzik yapıp şarkı söylerler</em> diyecektim ki dilimi son anda tuttum. “Meyve sebze toplarlar, buğday ekerler ve ekmek pişirirler.”</p>

    <p>Celean uzunca bir süre düşündü. “Ben öyle şeylerin yanında dövüşmeyi de yeğlerim,” diye karara vardı.</p>

    <p>“Bazı kadınlar dövüşürler, ama çoğu kimse bunu Lethani’ye uygun bulmaz.” Lethani sözünü kullanmamın sebebi, Ademce ‘yakışık almaz’ demenin bir yolunu bilmememdi.</p>

    <p>Celean <em>sert küçümseme</em> ve <em>kınama</em> işaretini yaptı. Bunun Tempi’den veya Vashet’ten değil de küçük bir kızdan gelince beni ne kadar rahatsız ettiğine şaşırıp kaldım. “Lethani her yerde aynıdır,” dedi katiyetle. “Rüzgâr gibi oradan oraya değişmez.”</p>

    <p>Hiç düşünmeden, “Lethani su gibidir,” diye karşılık verdim. “Kendisi değişmez, ama biçim değiştirerek her yere uyum sağlar. Hem nehir hem de yağmurdur.”</p>

    <p>Bana dik dik baktı. İfadesi öfkeli değilse de bir Adem’den geldiği için aynı etkiyi yarattı. “Sen kimsin ki Lethani öyle değil böyledir diyebiliyorsun?”</p>

    <p>“Sen kimsin ki aynı şeyi yapıyorsun?”</p>

    <p>Celean soluk kaşları arasındaki bir ciddiyet kırışıklığıyla beni bir müddet süzdü. Sonra şen bir kahkaha atarak ellerini kaldırdı. “Ben Celean’ım,” diye ilan etti. “Annem üçüncü taştan. Doğma büyüme Adem’im ve seni yere çalacak olanım.”</p>

    <p>Dediğini de yaptı.</p>
  </div>
</body>
</html>
