<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Kırk İkinci Bölüm</h1>

    <h2 class="baslik_2 sigil_not_in_toc">Kefaret</h2>

    <p>Ders çalışmak gibi bir seçeneğim olmadığından ve kış her şeyi bir kar tabakasının altına gömdüğünden, bunun bir süredir ihmal ettiğim bazı şeyleri yapmak için mükemmel bir zaman olduğuna karar verdim.</p>

    <p>Auri’yi ziyaret etmeye çalıştım, fakat çatılar buzla kaplıydı ve genelde buluştuğumuz avlu karlara gömülüydü. Auri’nin palto veya şapka bir yana, bir çift pabuca bile sahip olmadığını tahmin ettiğim için karlarda ayak izine rastlamadığıma sevindim. Normalde onu aramak için Şeyaltı’na girerdim, fakat avludaki demir mazgal buz tutup kilitlenmişti.</p>

    <p>Revir’de birkaç çifte vardiya aldım ve işi erken bırakmam gereken akşamın acısını çıkarmak için Anker’ın Yeri’nde fazladan bir gece lavta çaldım. Hesaplamalar ve deneyler yaparak, projem için gereken alaşımları dökerek Balıkhane’de uzun saatler geçirdim. Ayrıca bir aylık uykusuzluğun acısını çıkarmaya özen gösterdim.</p>

    <p>Fakat uyuyarak geçirilebilecek vaktinde bir sınırı vardır. Arşiv’den uzaklaştırılışımın dördüncü gününde hiçbir bahanem kalmamıştı. Ne denli isteksiz olursam olayım, Devi’yle konuşmam gerektiğini biliyordum.</p>

    <p>Ben gitmeye karar verene dek hava bir nebze ısınarak düşen kan dondurucu bir sulu sepken haline getirmişti.</p>

    <p>Imre’ye yürümek beni perişan etti. Şapkam ya da eldivenlerim olmadığı gibi rüzgârın savurduğu sulu sepken beş dakika içinde giysilerime sızdı. On dakika geçtiğinde iliklerime kadar ıslanmış, keşke bekleseydim ya da bir araba tutacak kadar para harcamış olsaydım diye hayıflanıyordum. Yoldaki karlar eridiği için sulu çamur neredeyse bileklerime kadar çıkıyordu.</p>

    <p>Devi’nin evine gitmeden evvel biraz ısınmak amacıyla Eolian’a uğrayayım dedim. Fakat binayı ilk defa kapısı kilitli ve ışıksız bir halde buldum. Hiç şaşırmadım. Bu havada hangi asilzade dışarı çıkardı? Hangi müzisyen enstrümanını dondurucu rutubete maruz bırakırdı?</p>

    <p>O yüzden çamurlara bata çıka ıssız sokakları aştım ve sonunda kasap dükkânının arkasındaki ara sokağa vardım. Merdivenin bayat yağ kokmadığına ilk defa tanık oluyorum.</p>

    <p>Devi’nin kapısını çalarken ellerimin ne kadar uyuşmuş olduğu beni ürküttü. Kapıya vuran parmak eklemlerimi belli belirsiz hissedebiliyordum. Uzunca bir süre bekledim, sonra Devi’nin içeride olmadığından ve onca yolu boşuna teptiğimden endişelenerek kapıyı tekrar çaldım.</p>

    <p>Kapı azıcık açıldı. Aralıkta sıcak fener ışığı ve bir çift buz mavisi göz belirdi. Derken kapı sonuna kadar savruldu.</p>

    <p>“Tehlu’nun dili ve dişleri aşkına,” dedi Devi. “Bu havada burada ne işin var?”</p>

    <p>“Düşündüm ki-”</p>

    <p>“Hayır, düşünmedin,” dedi aşağılamasına. “İçeri gir.”</p>

    <p>Üzerimden sular damlayarak ve pelerinimin başlığı kafama yapışmış bir vaziyette odaya adım attım. Devi kapıyı arkamdan kapadı, sonra da kilitleyip sürgüledi. Etrafa bakınınca henüz büyük ölçüde boş olmasına rağmen ikinci bir kitap rafı eklenmiş olduğunu fark ettim. Ağırlığımı diğer bacağıma verince pelerinimden büyük bir cıvık kar kütlesi döküldü ve şapırtılı bir sesle yere saçıldı.</p>

    <p>Devi beni uzun, duygusuz bakışlarla tepeden tırnağa süzdü. Odanın diğer tarafında, masanın yakınındaki mazgalda bir ateşin çıtırdadığını görebiliyordum. Fakat Devi içeri daha da girmeme izin verdiğini gösteren bir harekette bulunmadı. Ben de tir tir titreyerek, sırılsıklam bir halde olduğum yerde kaldım.</p>

    <p>“İşleri hiç kolay yoldan halletmiyorsun, değil mi?” diye sordu.</p>

    <p>“Kolay yolu da mı vardı?” diye sordum.</p>

    <p>Gülmedi. “Buraya donmak üzere ve tekme yemiş bir köpek gibi geldiğin için sana dair düşüncelerimin değişeceğini sanıyorsan çok...” Cümlesinin devamını getirmeyip beni bir müddet daha süzdü. “Vay canına,” dedi şaşkın bir sesle. “Aslında seni bu halde görmek hoşuma gidiyor. Moralimi neredeyse sinir bozucu bir ölçüde düzelttin.”</p>

    <p>“Öyle bir niyetim yoktu,” dedim. “Ama buna itiraz edecek de değilim. Feci bir gribe yakalanırsam faydası olur mu?”</p>

    <p>Devi bu fikri, “Olabilir,” diye itiraf etti. “Ne de olsa kefaret belli bir miktar azap gerektirir.”</p>

    <p>Perişan görünmek için uğraşmama gerek kalmaksızın baş salladım. Titrek parmaklarla kesemi yokladım ve birkaç gece önce düşük bahisli bir kâğıt oyununda Sim’den kazandığım küçük bronz sikkeyi çıkardım.</p>

    <p>Devi sikkeyi aldı. “Bir kefaret armağanı,” dedi etkilenmeksizin. “Bu sembolik bir şey mi?”</p>

    <p>Omuz silkerek yere daha fazla cıvık kar dökülmesine sebep oldum. “Eh işte,” dedim. “Bir sarrafa gidip sana olan borcumun tamamını kefaret parasıyla ödemeyi düşündüm.”</p>

    <p>“Sana ne engel oldu?” diye sordu.</p>

    <p>“Bunun seni kızdırmaktan başka bir işe yaramayacağını fark ettim,” dedim. “Tabii sarrafa ücret ödemeye de meraklı değildim.” Şömineye özlemle bakmamak için kendimi zorladım. “Senden doğru düzgün özür dilemenin bir yolunu uzun uzadıya düşündüm.”</p>

    <p>“Ve yılın en kötü havasında buraya kadar yürümeye mi karar verdin?”</p>

    <p>“Konuşmamızın iyi olacağına karar verdim,” dedim. “Hava hoş bir tesadüftü, o kadar.”</p>

    <p>Devi kaşlarını çatarak şömineye doğru döndü. “Gel öyleyse.” Yatağının yanındaki bir çekmece dolabına yürüdü ve pamuklu kumaştan yapılmış mavi renkli kalın bir bornoz çıkardı. Onu bana verip kapalı bir kapıyı işaret etti. “Gidip ıslak giysilerini çıkar. Onları küvette iyice sık, yoksa asla kurumazlar.”</p>

    <p>Dediğini yaptım, sonra da kurumaları için giysilerimi getirip ateşin önündeki kancalara astım. Şömineye yakın durmak harika bir histi. Ateşin ışığında tırnaklarımın altındaki derinin biraz mavi olduğunu görebiliyordum.</p>

    <p>Orada kalıp iyice ısınmayı ne kadar istesem de masadaki Devi’ye katıldım. Masa yüzeyinin zımparalanıp cilalanmış olduğunu, lakin fakir sobasının tahtayı yaktığı yerde hâlâ kömür karası bir halka durduğunu fark ettim.</p>

    <p>Devi’nin verdiği bornozdan başka hiçbir şey giymeden otururken kendimi savunmasız hissediyordum, fakat yapabileceğim başka bir şey yoktu. “Bir önceki... görüşmemizin ardından,” derken gözümün masadaki yanık halkasına kaymaması için uğraştım, “borcumun tamamını dönem sonuna dek ödemem gerektiğini söylemiştin. Bu konuda pazarlığa açık mısın?”</p>

    <p>“Muhtemelen hayır,” diye soğuk bir cevap verdi Devi. “Ama bil ki borcunu parayla kapatamazsan belli başlı bilgileri halen kabul ediyorum.” Sert, aç bir tebessüm etti.</p>

    <p>Başını salladım; hâlâ Arşiv’e erişmek istiyordu. “Artık hikâyenin tamamını bildiğin için durumu tekrar gözden geçirebileceğini düşünmüştüm,” dedim. “Biri sempati kullanarak bana zarar vermeye çalışıyordu. Kanımın güvende olduğunu bilmeliydim.”</p>

    <p>Ona soran gözlerle baktım. Dirseklerini masadan kaldırmaksızın omuz silken Devi’nin yüzünde büyük bir kayıtsızlık ifadesi vardı.</p>

    <p>“Dahası,” dedim gözünün içine bakarak, “mantıksız davranışımın bu dönemin başlarında maruz kaldığım bir simya zehrinin etkilerinden kaynaklanması kısmen de olsa mümkün.”</p>

    <p>Devi’nin yüzü biraz kasıldı. “Ne?”</p>

    <p>Demek ki bilmiyordu. Bu içimi bir nebze rahatlattı. “Ambrose kayıt yenileme mülakatımdan bir saat önce beni erik iksiriyle zehirletti,” dedim. “Ve formülü ona sen sattın.”</p>

    <p>“Bakıyorum da dilin pabuç kadar!” Devi’nin şirin yüzü öfkeli ve gücenmiş görünse bile tavrı ikna edici değildi. Hayrete kapılmıştı ve kendini fazla zorluyordu.</p>

    <p>“O dil,” dedim sakin bir sesle, “erik ve hindistan cevizi tadından bir türlü kurtulamadı. Üstelik sırf sokakta bana çarptılar diye hâlâ insanları boğmaya yönelik tuhaf dürtülere kapıldığım oluyor.”</p>

    <p>Sahte öfkesi kayboldu. “Hiçbir şey ispatlayamazsın,” dedi.</p>

    <p>“Bir şey ispatlamaya ihtiyacım yok,” dedim. “Hocalarla veya demir yasasıyla başının belaya girmesini arzulamıyorum.” Ona baktım. “Zehirlendiğimi öğrenmek isteyebileceğini düşündüm sadece.”</p>

    <p>Hiç kıpırdamadan oturdu. Soğukkanlılığını korumaya çalıştıysa da suçluluk duyduğu yüzünden anlaşılıyordu. “Kötü müydü?”</p>

    <p>“Öyleydi,” dedim usulca.</p>

    <p>Devi başını çevirip kollarını göğsünde kavuşturdu. “Ambrose için olduğunu bilmiyordum,” dedi. “Zengin züppenin teki buraya geldi. İnsanı afallatacak kadar güzel bir teklifte bulundu...”</p>

    <p>Bana tekrar baktı. O soğuk öfke kaybolduğu için şaşırtıcı ölçüde ufak tefek görünüyordu. “Ambrose’la asla iş yapmam,” dedi. “Ve iksirin senin için olduğunu bilmiyordum. Yemin ederim.”</p>

    <p>“Ama birisi için olduğunu biliyordun,” dedim.</p>

    <p>Sadece ateşin çıtırtılarıyla bölünen uzun bir sessizlik yaşandı.</p>

    <p>“Ben durumu şöyle görüyorum,” dedim. “Son zamanlarda ikimiz de budalaca bir şey yaptık. Pişmanlık duyduğumuz bir şey.” Bornozu omuzlarıma daha sıkı örttüm. “Ve bu iki şey birbirini geçersiz kılmasa bile bana kalırsa bir tür denge sağlıyor.” Bir terazinin kefeleriymişçesine ellerimi kaldırdım.</p>

    <p>Devi ufak, utangaç bir tebessüm etti. “Borcun tamamını istemekte aceleci davranmış olabilirim.”</p>

    <p>Karşılık olarak ben de gülümsedim ve gevşediğimi hissettim. “Borcumuzun ilk şartlarına geri dönmeye ne dersin?”</p>

    <p>“Kulağa makul geliyor.” Devi masanın arkasından elini uzattı ve o eli sıktım. Odadaki son gerginlik de buharlaştı ve uzun zamandır göğsümde bulunan bir endişe yumağının çözüldüğünü hissettim.</p>

    <p>“Elin buz gibi,” dedi Devi. “Gel de ateşin karşısına oturalım.”</p>

    <p>Yerimizi değiştirdik ve birkaç dakika konuşmadan oturduk.</p>

    <p>“Aşağıdaki tanrılar aşkına,” dedi Devi, derin mi derin bir nefes alarak. “Sana öyle kızmıştım ki.” Başını iki yana salladı. “Hayatım boyunca başka birine o kadar kızdığımdan emin değilim.”</p>

    <p>Başımı salladım. “Bana kasıtlı olarak zarar vereceğine inanmadım,” dedim. “Onu senin yapmadığından emindim. Ama herkes senin ne kadar tehlikeli olduğunu söyleyip duruyor, hikâyeler anlatıyordu. Sen kanımı görmeme izin vermeyince de...” Cümlemin devamını getirmeyip omuz silktim.</p>

    <p>“Hâlâ erik iksirinin yansımalarını hissediyor musun?” diye sordu.</p>

    <p>“Ufak parlamalar yaşıyorum,” dedim. “Ve daha çabuk öfkelenir gibiyim. Ama bu durum stresten kaynaklanıyor da olabilir. Simmon bünyemde serbest prensipler olabileceğini söyledi. Artık o her ne demekse.”</p>

    <p>Devi kaşlarını çattı. “Burada kullandığım teçhizat hiç de ideal sayılmaz,” dedi kapalı bir kapıyı işaret ederek. “Ve özür dilerim. Ama herif bana <em>Vautium Tegnostae</em>’nin bütün bir setini teklif etti.” Elini kitap raflarına doğru salladı. “Normalde öyle bir şeyi asla yapmazdım, ama o setin sansürsüz kopyalarını bulmak neredeyse imkânsızdır.”</p>

    <p>Dönüp ona şaşkın gözlerle baktım. “İksiri sen mi hazırladın?”</p>

    <p>“Formülü vermekten iyidir,” dedi kendini savunmak istercesine.</p>

    <p>Bir parçamın ona öfkelenesi geldi, fakat benliğimin büyük bölümü sıcak ve kuru olmaktan, tabii bir de ölüm tehlikesi altında bulunmamaktan mutluydu. Dert etmediğimi göstermek için omuz silktim. “Simmon senin ölçüyü tutturmaktan hiç anlamadığını söyledi,” dedim laf olsun diye.</p>

    <p>Devi ellerine bakıp, “Öyle bir şey sattığım için gurur duymuyorum,” diye itirafta bulundu. Hemen sonra başını kaldırıp sırıttı. “Ama <em>Tegnostae</em>’nin harika çizimleri var.”</p>

    <p>Güldüm. “Göster öyleyse.”</p>

    <p class="paragraf">Saatler sonra giysilerim kuruydu ve sulu sepken, çiseleyen bir kara dönüşmüştü. Taşköprü muhtemelen buzla kaplıydı, fakat onu saymazsak eve yürümek çok daha kolay olacaktı.</p>

    <p>Banyodan çıktığımda Devi’yi yine masasında otururken buldum. Yanına gidip bornozu ona geri verdim. “Senin cüssendeki narin bir genç bayandan çok daha uzun ve omuzları çok daha geniş bir bornozu neden bulundurduğunu sorarak haysiyetine leke sürmeyeceğim.”</p>

    <p>Devi kabaca gülerek gözlerini yuvarladı.</p>

    <p>Oturup çizmelerimi ayaklarıma geçirdim. Ateşin yanında bekledikleri için pek güzel ısınmışlardı. Sonra kesemi çıkarıp masanın üstüne üç gümüş talent bıraktım ve Devi’ye doğru ittim. Devi onlara merakla baktı.</p>

    <p>“Son zamanlarda elime biraz para geçti,” dedim. “Borcumun tamamını kapatacak kadar değil, ama bu dönemin faizini erkenden ödeyebilirim.” Elimi sikkelere doğru salladım. “İyi niyetimin göstergesi olarak.”</p>

    <p>Devi gülümseyerek sikkeleri geri itti. “Dönemin bitmesine hâlâ iki dönü var,” diye belirtti. “Dediğim gibi, asıl anlaşmamıza bağlı kalalım. Paranı bu kadar çabuk almak bana kendimi kötü hissettirir.”</p>

    <p class="paragraf">Her ne kadar o parayı Devi’ye barış amaçlı olarak önermişsem de üç talentimin şimdilik bende kalmasına seviniyordum. Bir miktar paraya sahip olmak ile hiç paraya sahip olmamak arasında büyük fark vardır. Boş bir para kesesi taşımak insanda bir tür çaresizlik hissi uyandırır.</p>

    <p>Bu tıpkı tahıl tohumu gibidir. Uzun bir kışın sonunda elinizde biraz tahıl kalmışsa onu tarlayı tohumlamak için kullanabilir, hayatınızı kontrol edebilirsiniz. O tahıl sayesinde geleceğe yönelik planlar yapabilirsiniz. Fakat baharda tohumlamak için tahılınız kalmamışsa çaresizsinizdir. İşin başında hiç tohumunuz yoksa ne denli çalışkan veya iyi niyetli olursanız olun ekin yetiştiremezsiniz.</p>

    <p>İlk işim gidip giysi satın almak oldu: üç gömlek, yeni bir pantolon ve kalın yün çoraplar. Kışın soğuğundan korunmak için bir şapka, bir fular ve bir çift de eldiven edindim. Auri için bir kese deniz tuzu, bir torba kurutulmuş bezelye, iki kavanoz şeftali reçeli ve ayaklarını sıcak tutacak bir çift terlik almayı ihmal etmedim. Tüm bunlara ilaveten yeni bir lavta teli takımı, mürekkep ve yarım düzine kâğıt aldım.</p>

    <p>Son olarak pirinçten yapılma sağlam bir sürgü alıp minik tavan arası odamın penceresine vidaladım. Ben onu dışarıdan kolayca açabilecek olsam da, az sayıdaki eşyamı en iyi niyetli hırsızdan bile korumak için yeterliydi.</p>
  </div>
</body>
</html>
