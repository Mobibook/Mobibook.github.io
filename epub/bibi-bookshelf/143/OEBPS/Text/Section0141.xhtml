<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Yüz Otuz Üçüncü Bölüm</h1>

    <h2 class="baslik_2 sigil_not_in_toc">Rüyalar</h2>

    <p>Arabaları ormanın gür bir yerine götürüp saklama işi bir saat sürdü. Üzerlerindeki Edema işaretlerini sildim ve atların yularlarını çözdüm. Sadece bir eyer olduğu için diğer iki ata yiyecekleri ve bulabildiğim taşınabilir değerli eşyaları yükledim.</p>

    <p>Atlarla beraber geri geldiğimde Krin’le Ellie beni bekliyorlardı. Daha doğrusu Krin bekliyordu. Ellie dalgın bir yüz ifadesiyle ve boş gözlerle yakında bir yerde öylece dikilmekteydi.</p>

    <p>“At binmeyi biliyor musun?” diye sordum Krin’e.</p>

    <p>Başını salladı ve eyerli atın dizginlerini ona verdim. Bir ayağını üzengiye koydu, sonra durup başını iki yana salladı. Ayağını yavaşça indirdi. “Ben iyisi mi yürüyeyim.”</p>

    <p>“Sence Ellie atın üzerinde kalır mı?”</p>

    <p>Krin sarışın kızın durduğu yere baktı. Atlardan biri burnunu kullanarak onu merakla dürttü, ama bir tepki alamadı. “Muhtemelen. Ama bunun ona iyi geleceğini sanmam. Olup bitenlerden sonra...”</p>

    <p>Başımı anlayışla salladım. “Öyleyse hep birlikte yürüyelim.”</p>

    <p class="paragraf"><em>“Lethani’nin kalbinde ne yatar?” diye sordum Vashet’e.</em></p>

    <p><em>“Başarı ve doğru davranış. ”</em></p>

    <p><em>“Hangisi daha önemlidir: başarı mı, doğruluk mu?”</em></p>

    <p><em>“İkisi de aynıdır. Doğru davranırsan başarılı olursun.”</em></p>

    <p><em>“Ama başkaları yanlış şeyler yaparak da başarı sağlayabilir;” diye belirttim.</em></p>

    <p><em>“Yanlış şeyler asla başarı getirmez ” dedi Vashet kesin bir dille. “Bir insan yanlış davranır ve başarılı olursa bu bizim yolumuz değildir. Lethani olmadan gerçek başarıya ulaşılamaz.”</em></p>

    <p><em>Bayım?</em> dedi bir ses. <em>“Bayım?”</em></p>

    <p>Gözlerim Krin’e odaklandı. saçları rüzgârda savruluyor, yüzü yorgun görünüyordu. Bana ürkekçe bakmaktaydı. “Bayım? Hava kararıyor.”</p>

    <p>Etrafıma bakınınca, alacakaranlığın doğudan sinsi sinsi yaklaştığını gördüm. İliklerime kadar yorgundum ve öğle yemeği için mola vermemizden sonra ayakta uyur olmuştum.</p>

    <p>“Bana Kvothe de yeter Krin. Uyardığın için sağ ol. Aklım başka yerdeydi.”</p>

    <p>Krin odun toplayıp bir ateş yaktı. Ben ise atları boşalttım, sonra da onları besleyip tımar ettim. Çadır kurmak için de birkaç dakika ayırdım. Normalde öyle bir şeyi yanıma almakla uğraşmazdım, fakat atların üzerinde o kadarlık yer vardı ve kızların açık havada uyumaya alışkın olmadıklarını tahmin ediyordum.</p>

    <p>Çadır kurma faslı da bittikten sonra, kumpanyacıların malzemeleri arasından tek bir battaniye almış olduğumu fark ettim. Üstelik bu tür şeylerden azıcık bile anlıyorsam gece soğuk geçecekti.</p>

    <p>Krin’in, “Yemek hazır,” diye seslendiğini duydum. Kendi battaniyemle birlikte yedeği de çadırın içine attım ve kızın hazırlıkları tamamladığı yere gittim. Krin elimizdekilerle iyi bir iş çıkarmıştı. Domuz etli patates çorbası ve kızarmış ekmek. Korların arasına konulmuş yeşil bir kabak da cabasıydı.</p>

    <p>Ellie beni endişelendiriyordu. Bütün gün böyle davranmış, hiç konuşmadan veya ona söylediğimiz şeylere tepki vermeden kayıtsızca yürümüştü. Gözleri etraftaki şeyleri takip etse bile arkalarında herhangi bir düşünce yoktu. Kendi başına bırakılacak olursa ya bulunduğu yere çakılıp kaldığını ya da gözüne bir şey takılması halinde patikadan ayrıldığını zor yoldan öğrenmiştik.</p>

    <p>Yerime otururken Krin bana bir kâseyle kaşık verdi. “Güzel kokuyor,” diye iltifatta bulundum.</p>

    <p>Küçük bir tebessüm etti ve ikinci kâseyi kendisi için doldurdu. Üçüncü kâseyi de doldurmaya başladı, sonra Ellie’nin kendi kendine karnını doyuramayacağını anlayarak tereddüt etti.</p>

    <p>“Biraz çorba ister misin Ellie?” diye normal bir ses tonuyla sordum. “Çok güzel kokuyor.”</p>

    <p>Ateşin karşısında boş gözlerle oturuyor, hiçbir şeye bakmıyordu.</p>

    <p>“Benimkini paylaşmaya ne dersin?” diye sordum, dünyadaki en doğal şeymiş gibi. Ona yaklaştım ve bir kaşık dolusu çorbayı üfleyerek soğuttum. “Al bakalım.”</p>

    <p>Ellie başını benden ve kaşıktan tarafa hafifçe çevirerek mekanik hareketlerle çorbayı içti. Alevlerin dansı gözlerinden yansıyordu. O gözler boş bir evin pencerelerini andırmaktaydı.</p>

    <p>Bir kaşık çorbaya daha üfleyip onu sarışın kıza uzattım. Ellie ağzını ancak kaşık dudaklarına değdiği zaman açtı. Başımı oynatarak, gözlerinde dans eden ateş ışığının ötesini görmeye çalıştım. Arkalarında bir şey, herhangi bir şey bulmayı ümitsizce bekliyordum.</p>

    <p>“Bahse varım ki sana Eli diyorlardır, değil mi?” diye sohbet havasında sordum ve Krin’e baktım. “Ellie’nin kısaltması olarak?”</p>

    <p>Krin çaresizce omuz silkti. “Arkadaş değildik. O sadece başkanın kızı Ellie Anwater’dı.”</p>

    <p>“Bugün epey yol yürüdük,” diye aynı rahat ses tonuyla konuşmayı sürdürdüm. “Ayakların nasıl Krin?”</p>

    <p>Krin ciddi bakışan kara gözlerini benden ayırmadı. “Biraz ağrıyorlar.”</p>

    <p>“Benimkiler de. Pabuçlarımı çıkarmak için sabırsızlanıyorum. Senin ayakların da ağrıyor mu Eli?”</p>

    <p>Cevap yoktu. Ona bir kaşık çorba daha verdim.</p>

    <p>“Hava da pek sıcaktı. Ama bu gece serinler herhalde. Tam uyuma havası. Biraz uyumak hiç fena olmaz, değil mi, Eli?”</p>

    <p>Cevap gelmedi. Krin ateşin karşısından beni izlemeyi sürdürdü. Çorbadan bir kaşık da ben içtim. “Çorban sahiden çok güzelmiş, Krin,” dedim içtenlikle, sonra da dalgın kıza doğru döndüm. “İyi ki Krin bize yemek pişirdi Eli. Benim yaptığım her şeyin tadı at bokuna benzer.”</p>

    <p>Krin ateşin öteki tarafından ağız dolusu çorbayla gülünce beklendik bir sonuç doğdu. Ellie’nin gözlerinde bir parıltı görür gibi oldum. “Yanımda biraz elma olsaydı tatlı niyetine bir elmalı turta pişirebilirdim,” diye belirttim. “İstersen bu akşam biraz yapabilirim...” Cümlemin sonunu uzatarak onu bir soru haline getirdim.</p>

    <p>Ellie kaşlarını belli belirsiz çattı ve alnında ufacık bir kırışıklık ortaya çıktı.</p>

    <p>“Galiba haklısın,” dedim. “Pek güzel olmaz. Onun yerine biraz daha çorba ister misin?”</p>

    <p>Minicik bir baş sallama. Ona bir kaşık çorba içirdim.</p>

    <p>“Tuzu fazla kaçmış. Herhalde su da istersin.”</p>

    <p>Bir baş sallama daha. Su tulumunu ona verdim. Ellie tulumu dudaklarına kendi götürdü ve kana kana içti. Bugünkü uzun yürüyüşümüz herhalde onu çok susatmıştı. Yeterince su içtiğinden emin olmak için yarın onu daha yakından izlemem gerekecekti.</p>

    <p>“Sen de su ister misin Krin?”</p>

    <p>“Evet, lütfen,” dedi Krin, gözlerini Ellie’nin yüzünden ayırmadan.</p>

    <p>Otomatik olarak hareket eden Ellie su tulumunu ona doğru uzattı. Tulum ateşin tam üzerine denk geldi ve omuz kayışı korlara sürtündü. Krin tulumu çabucak kaptı ve ardından gecikmiş bir, “Sağ ol, Eli,” dedi.</p>

    <p>Yavaş sohbetimizi yemek boyunca sürdürdüm. Eli yemeğin sonuna doğru kendi kendini besler oldu. Gözleri daha berrak dursa bile dünyaya bir buzlu cam tabakasının arkasından bakar gibiydi. Sanki gözleri görüyor ama kendisi görmüyordu. Yine de bu bile bir gelişmeydi.</p>

    <p>İki kâse çorba içtikten ve yarım somun ekmek yedikten sonra gözleri kapanmaya başladı. “Yatmak ister misin Eli?” diye sordum.</p>

    <p>Daha belirgin bir kafa sallama.</p>

    <p>“Seni çadırına taşıyayım mı?”</p>

    <p>Bunu duyunca gözleri faltaşı gibi açıldı ve başını katiyetle iki yana salladı.</p>

    <p>“Krin’den rica edersen belki yatman için hazırlanmana yardım eder.”</p>

    <p>Ellie dönüp ondan tarafa baktı. Ağzı belirsizce oynadı. Krin bana göz ucuyla baktı ve başımı ona doğru salladım.</p>

    <p>“Hadi gidip yatalım,” derken sarışın kızın öz ablasından farksızdı. Gelip Ellie’yi elinden tutarak ayağa kaldırdı. Onlar çadırdayken çorbanın geri kalanını bitirdim ve her iki kız için de fazlaca yanmış bir parça ekmeği yedim.</p>

    <p>Fazla geçmeden Krin ateşin yanına geri geldi. “Uyudu mu?” diye sordum.</p>

    <p>“Başı yastığa değmeden. Sence düzelecek mi?”</p>

    <p>Ellie derin bir şoktaydı. Zihni olup bitenlerden kendini korumak için deliliğin kapısından geçmişti. “Muhtemelen düzelmesi zaman meselesidir,” dedim bitkin bir halde, bunun doğru olduğunu umarak. “Gençler çabuk iyileşir.” Benden en fazla bir yaş küçük olduğunu fark edip neşesizce kıkırdadım. Bu akşam her yaşımı iki, hatta bazılarını üç misli fazla hissediyordum.</p>

    <p>Vücudum kurşun gibi olmasına rağmen kendimi ayağa kalkmaya zorladım ve Krin’e bulaşıkları yıkamasında yardım ettim. İşimizi bitirirken ve otlayabilsinler diye atları taze bir çimenlik alana bağlarken huzursuzlanmaya başladığını sezdim. Çadıra yaklaştığımız sırada aramızdaki gerginlik daha da arttı. Durup çadır girişini onun geçmesi için kaldırdım. “Ben bu gece dışarıda yatacağım.”</p>

    <p>Ne kadar rahatladığı açıkça belliydi. “Emin misin?”</p>

    <p>Başımı salladım. O içeri girdi ve çadır kanadını örttüm. Başı neredeyse hemen dışarı çıktı ve onu battaniye tutan bir el izledi.</p>

    <p>Başımı iki yana salladım. “İkisine de ihtiyacınız olacak. Bu gece soğuk geçecek.” Shaedime sıkıca sarındım ve çadırın hemen önüne yattım. Ellie’nin geceleyin dışarı çıkıp da kaybolmasını veya zarar görmesini istemiyordum.</p>

    <p>“Üşümeyecek misin?”</p>

    <p>“Bana bir şey olmaz,” dedim. Dörtnala koşan bir atın üstünde uyuyacak kadar yorgundum. Hatta <em>altında</em> uyuyacak kadar.</p>

    <p>Krin başını çadıra geri soktu. Çok geçmeden battaniyelere uzandığını duydum. Sonra etrafa sessizlik çöktü.</p>

    <p>Gırtlağını kestiğim anda Otto’nun yüzünde beliren şaşkın ifadeyi hatırladım. Alleg’i arabalara doğru sürüklerken güçsüzce çırpındığını ve bana sövdüğünü duydum. Akan kanları anımsadım. Ellerimde nasıl bir his yarattığını. Yoğunluğunu.</p>

    <p>Daha önce hiç kimseyi o şekilde öldürmemiştim. O kadar soğuk, o kadar yakından. Kanlarının ne kadar sıcak olduğu hafızamdaydı. Korulukta onu takip ederken Kete’nin nasıl ağladığı da. “Ya onlar yaşayacaklardı ya ben!” diye isterik bir çığlık atmıştı. “Seçme şansım yoktu. Ya onlar ya ben!”</p>

    <p>Uzun süre uyanık kaldım. Nihayet uyuduğum zaman rüyalarım daha da kötüydü.</p>
  </div>
</body>
</html>
