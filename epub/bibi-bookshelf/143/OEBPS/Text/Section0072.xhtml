<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Altmış Dördüncü Bölüm</h1>

    <h2 class="baslik_2 sigil_not_in_toc">Kaçış</h2>

    <blockquote class="metin_1">
      <p><em>Hiçbir sülale bütünüyle huzurlu bir geçmişle övünemezse de Kilipsizlerinki özellikle talihsiz olmuştur. Bunlardan bazıları haricidir: suikast, istila, köylü isyanı ve hırsızlık. Fakat asıl talihsizlik içeriden gelendir: en büyük vâris tüm aile vazifelerine sırt çevirirse bir sülale nasıl kalkınabilir? Rakipleri tarafından şanssız kabul edilmeleri hiç de şaşırtıcı değildir.</em></p>

      <p><em>Onca şeye rağmen bunca zamandır varlıklarını sürdürebilmeleri, kanlarının gücünün kanıtıdır. Caluptena yanmasaydı, elimizde Kilipsiz sülalesini Modeg’in kraliyet soyuyla bile yarışacak kadar eskiye dayandıran kayıtlar bulunabilirdi...</em></p>
    </blockquote>

    <p>Kitabı Lorren Hoca’ya saçlarını yoldurtacak bir şekilde masaya attım. Maer bu bilgilerin bir kadının gönlünü çelmek için yeterli olacağını zannediyorsa, yardımıma düşündüğümden de fazla ihtiyacı var demekti.</p>

    <p>Fakat mevcut durum sebebiyle Maer’in benden herhangi bir konuda herhangi bir yardım isteyeceğinden kuşkuluydum, hele ki kur yapmak kadar hassas bir mevzuda olsun. Hatta dün beni dairesine hiç çağırtmamıştı.</p>

    <p>İyice gözden düştüğüm açıkça anlaşılıyordu ve Stapes’in bu işte parmağı olduğundan kuşkulanıyordum. İki gece önce Caudicus’un kulesinde gördüklerimden sonra onun Maer’i zehirleme komplosunun bir parçası olduğu belliydi.</p>

    <p>Bütün günü odamda kapalı kalarak geçirmem anlamına gelse de oturduğum yerde oturdum. Çağrılmadan yanına giderek Alveron’u kendimden daha da soğutmak istemiyordum.</p>

    <p>Öğle yemeğinden bir saat evvel Vikont Guermen bizzat yazdığı birkaç sayfa dedikoduyla beraber çıkageldi. Bredon’u örnek almış olacak ki yanında bir deste oyun kâğıdı getirmişti. Bana ardıç öğretmeyi teklif etti ve oyuna daha yeni başladığım için el başına bir gümüş kırık gibi çok düşük bir iddiasına oynamaya razı oldu.</p>

    <p>Kartları benim dağıtmama izin vermek gibi bir hata yaptı ve ben üst üste on sekiz el kazandıktan sonra asık bir suratla yanımdan ayrıldı. İsteseydim daha kurnaz bir oyun sergileyebilir, onu oltadaki bir balık gibi işleterek malvarlığının yarısını üstüme geçirebilirdim. Fakat içimden gelmedi. Zihnimi dolduran düşünceler hiç hoş değildi ve onlarla yalnız kalmayı tercih ediyordum.</p>

    <p class="paragraf">Öğle yemeğinden bir saat sonra, Maer’in gözüne girmenin artık ilgimi çekmediğine karar verdim. Eğer Alveron kalleş uşağına güvenmeyi bu kadar çok istiyorsa keyfi bilirdi. Dairemde boş boş oturarak, itilip kakılmış bir köpek gibi kapıyı gözleyerek bir dakika daha bekleyecek halim yoktu.</p>

    <p>Pelerinimi üstüme geçirdim, lavta kutumu aldım ve Kalaycılar Sokağı’nda bir yürüyüşe çıkmayı kararlaştırdım. Maer bana ihtiyaç duyacak olursa bir not bırakabilirdi.</p>

    <p>Tam koridora çıkarken kapımın yanında hazır olda bekleyen muhafızı gördüm. Safir ve fildişi renklerini taşıyan adam Alveron’un özel askerlerinden biriydi.</p>

    <p>İkimiz de bir süreliğine hiç kıpırdamadan durduk. Orada benim için mi bulunuyor diye sormamın bir anlamı yoktu. On metrelik bir alanda tek kapı benimkiydi. Adamın gözlerinin içine baktım. “Kimsin sen?”</p>

    <p>“Jayes efendim.”</p>

    <p>En azından hâlâ bir ‘efendi’ idim. Bu da bir şeydi. “Peki niye buradasın?”</p>

    <p>“Dairenizden ayrılırsanız size eşlik edeceğim efendim.”</p>

    <p>“Anladım.” İçeri girdim ve kapıyı arkamdan örttüm.</p>

    <p>Acaba emirlerini Alveron’dan mı yoksa Stapes’ten mi almıştı? Fark etmezdi.</p>

    <p>Penceremden dışarı çıktım, bahçeye atladım, küçük bir çayı aştım, bir çalı çiti arkamda bıraktım ve süslü taş duvara tırmandım. Bordo pelerinim bahçede sinsice gezinmek için uygun bir renge sahip değildi, fakat çatı kiremitlerinin kızılı önünde epey işe yaradı.</p>

    <p>Kalaycılar Sokağı’ndaki on iki hana uğradıktan sonra Denna’nın kaldığı yeri bulabildim. Şu an orada değildi, ben de bu yüzden gözlerimi açık tutarak ve şansıma güvenerek caddede ilerlemeyi sürdürdüm.</p>

    <p>Onu bir saat sonra buldum. Bir kalabalığın kenarında durmuş, ister inanın ister inanmayın <em>Dilek için Üç Peni</em> oyununun bir sokak versiyonunu seyrediyordu.</p>

    <p>Seyahat etmekten bronzlaşmış cildi Üniversite’de gördüğüm halinden daha koyuydu ve yerel modaya uygun olarak yüksek yakalı bir elbise giymişti. Koyu renkli saçları düz bir demet halinde sırtına dökülürken, tek bir ince örgü yüzüne yakın duruyordu.</p>

    <p>Ben tam onun dikkatini çekmişken Ballıbaba oyundaki ilk repliğini bağırdı.</p>

    <blockquote class="dize">
      <p><em>Hastalıklarınıza var şifalarım!</em></p>

      <p><em>Yüzünü asla kara çıkarmaz ilaçlarım!</em></p>

      <p><em>Peni karşılığı iksir satarım, hem de garantili!</em></p>

      <p><em>O yüzden kalp çarpıntınız oluyorsa,</em></p>

      <p><em>Veya hanımın bacakları açılmıyorsa,</em></p>

      <p><em>Hemen gelin arabama,</em></p>

      <p><em>Bulacaksınız ihtiyacınız olan her şeyi!</em></p>
    </blockquote>

    <p>Denna beni görünce gülümsedi. Oyunun geri kalanını seyretmek için orada kalabilirdik, fakat sonunu zaten biliyordum.</p>

    <p class="paragraf">Saatler sonra Denna’yla beraber Sarp’ın gölgesi altında tatlı Vintas üzümlerinden yiyordum. Çalışkan bir taş ustası falezin beyaz kayalarına sığ bir oyuk kazmış ve üstü dümdüz banklar oymuştu. Bu konforlu mekânı şehirde gelişigüzel dolaşırken bulmuştuk. Yalnızdık ve kendimi dünyanın en şanslı adamı olarak görüyordum.</p>

    <p>Tek pişmanlığım, yüzüğünün yanımda olmamasıydı. Olsaydı, bu beklenmedik buluşma için mükemmel bir hediye olurdu. Daha da kötüsü Denna’ya ondan bahsedemezdim. Bahsetmeye kalksaydım yüzüğü Devi’ye olan borcuma karşılık teminat niyetine kullandığımı itiraf etmem gerekirdi.</p>

    <p>“Bakıyorum da işlerin tıkırında,” dedi Denna, bordo pelerinimin kenarına parmaklarını sürterek. “Yoksa kitap peşinde koşmayı bıraktın mı?”</p>

    <p>“Tatil yapıyorum,” diye kaçamak bir cevap verdim. “Şimdilik Maer Alveron’a bir iki meselede yardım ediyorum.”</p>

    <p>Denna’nın gözleri hevesle açıldı. “Anlat bakalım.”</p>

    <p>Huzursuzca başımı çevirdim. “Korkarım yapamam. Bunlar çok hassas konular.” Genzimi temizledim ve konuyu değiştirmeye çalıştım. “Senden ne haber? Sen de hiç fena görünmüyorsun.” İki parmağımı elbisesinin yüksek yakasını süsleyen nakışta gezdirdim.</p>

    <p>“Eh, Maer’le takıldığım yok,” diyerek benden tarafa hürmetini gösteren abartılı bir harekette bulundu. “Ama mektuplarımda da belirttiğim gibi-”</p>

    <p>“Mektuplar mı?” diye sordum. “Birden fazla mı gönderdin?”</p>

    <p>Denna başını salladı. “Oradan ayrıldığımdan beri üç tane,” dedi. “Dördüncüsünü de yazacaktım, ama beni bu zahmetten kurtardın.”</p>

    <p>“Bana sadece biri ulaştı,” dedim.</p>

    <p>Omuz silkti. “Zaten bunu sana yüz yüze söylemeyi yeğlerim.” Etkiyi artırmak için duraksadı. “Nihayet resmi bir hamiye kavuştum.”</p>

    <p>“Kavuştun mu?” dedim sevinçle. “Denna, bu harika bir haber!”</p>

    <p>Gururla sırıttı. Dişleri, yollarda kararıp açık ceviz rengine bürünmüş tenine kıyasla bembeyazdı. Dudakları her zamanki gibi boyaların yardımı olmadan kırmızıydı.</p>

    <p>“Severen’deki saray erkânının bir mensubu mu?” diye sordum. “Adı ne?”</p>

    <p>Denna’nın sırıtışının yerini ciddi bir ifade aldı ve ağzı şaşkın bir tebessümle kıvrıldı. “Bunu sana söyleyemem,” diye payladı beni. “Hamim mahremiyetine ne kadar düşkündür bilirsin.”</p>

    <p>Kaybolan heyecanım, yerini bir ürpertiye bıraktı. “Ah, hayır. Denna. Aynı adamdan bahsetmiyorsun, değil mi? Seni Trebon’daki o düğüne gönderenden?”</p>

    <p>Denna’nın şaşkınlığı daha da arttı. “Tabii ki ondan bahsediyorum. Sana gerçek adını söyleyemem. Ona hangi ismi yakıştırmıştm? Lord Dişbudak mı?”</p>

    <p>“Lord Karaağaç,” dedim. Bu ismi telaffuz ederken ağzım tahta kıymıklarıyla dolar gibi oldu. “En azından sen onun gerçek adını biliyor musun? İmza atmadan önce bari o kadarını öğrendin mi?”</p>

    <p>“Sanırım biliyorum,” deyip omuz silkti ve bir elini saçlarında gezdirdi. Örgüye dokununca onu orada bulmaktan şaşırır gibi oldu ve örgüyü çabucak çözmeye başlayarak çevik parmaklarıyla onu tel tel ayırdı. “Bilmesem dahi ne önemi var? Herkesin kendince sırları vardır Kvothe. Bana iyi davrandığı sürece pek de umurumda değil. Şu ana kadar çok cömertti.”</p>

    <p>“O sadece esrarengiz biri değil Denna,” diye itiraz ettim. “Hakkında anlattıklarına bakılırsa ya paranoyak ya da tehlikeli işlerle uğraşıyor.”</p>

    <p>“Ona neden böyle kin güttüğünü anlamıyorum.”</p>

    <p>Bu lafı ettiğine inanamadım. “Denna, seni bayıltana kadar dövdü.”</p>

    <p>Hiç kıpırdamadı. “Hayır.” Eli yanağındaki kaybolmaya yüz tutmuş morluğa gitti. “Hayır, dövmedi. Attan düştüm. Budala at yoldaki bir çomağı yılandan ayırt edemedi.”</p>

    <p>Başımı iki yana salladım. “Ben geçen sonbahar Trebon’da olanlardan bahsediyorum.”</p>

    <p>Denna’nın eli kucağına düştü ve artık orada olmayan bir yüzükle oynarcasına huzursuz bir hareket yaptı. Bana baktığında yüzü ifadesizdi. “Onu nereden biliyorsun?”</p>

    <p>“Bana kendin söyledin. Tepedeki o gece, ejderusun gelmesini beklerken.”</p>

    <p>Gözlerini kırpıştırarak aşağı baktı. “Onu... onu anlattığımı hatırlamıyorum.”</p>

    <p>“O sırada kafan pek yerinde değildi,” dedim nazikçe. “Ama anlattın. Hem de her şeyi. Denna, öyle biriyle kalmaman lazım. Sana o tür şeyler yapabilen bir adam...”</p>

    <p>“Kendi iyiliğim için yaptı,” derken koyu renkli gözleri öfkeyle parlamaya başlıyordu. “Sana bunu da söyledim mi? Ben orada tek bir çizik bile almadan yatarken düğündeki herkes ölüp gitti. Küçük kasabalar nasıldır bilirsin. Beni baygın bir halde bulduktan sonra bile o işte parmağım olabileceğini düşündüler. Hatırlıyorsundur herhalde.”</p>

    <p>Başımı eğip boyunduruğunu reddeden bir öküz misali iki yana salladım. “Buna inanamıyorum. Sorununu çözmenin başka bir yolu olmalıydı. Ben o yolu bulabilirdim.”</p>

    <p>“Eh, sanırım hepimiz senin kadar zeki değiliz,” dedi.</p>

    <p>“Zekânın bunun bir ilgisi yok!” Neredeyse bağıracaktım. “Seni yanında götürebilirdi! Ortaya çıkıp sana kefil olabilirdi!”</p>

    <p>“Orada bulunduğunun anlaşılmasına izin veremezdi,” dedi Denna. “Dedi ki-”</p>

    <p>“Seni dövdü.” Sözcükleri telaffuz ederken içimde korkunç bir öfkenin toplandığını hissettim. Bu öfke bazen sinirlendiğimde olduğu gibi sıcak ve yakıcı değildi. Bu seferki farklıydı; yavaş ve soğuktu. Onu hisseder hissetmez içimde uzun zamandır beklediğini, uzun bir kış gecesinde yavaş yavaş donan bir su birikintisi gibi bu zamana kadar kristalleştiğini anladım.</p>

    <p>“Seni dövdü,” dedim tekrar. Öfke hâlâ içimdeydi; kaskatı bir buz bloğu gibi. “Söyleyeceğin hiçbir şey bunu değiştiremez. Ve onu görecek olursam elini sıkacağıma böğrüne bıçağı saplarım.”</p>

    <p>Başını kaldırırken Denna’nın yüzündeki asabiyet kayboldu. Bana şefkatle karışık bir acıma duygusuyla baktı. Tıpkı kendini haşin zannederek hırıldayan bir köpek yavrusuna baktığınız gibi. Elini nazikçe yanağıma koydu ve ansızın kendi melodramımdan utanarak yüzümün kızardığını hissettim.</p>

    <p>“Bu konuda tartışmasak olur mu?” diye sordu. “Lütfen. En azından bugünlük. Seni son gördüğümden bu yana öyle uzun bir zaman geçti ki...”</p>

    <p>Onu kendimden uzaklaştıracağıma vazgeçmeye karar verdim. Erkekler Denna’ya fazla baskı yaptığında neler olduğunu biliyordum. “Pekâlâ,” dedim. “Bugünlük. En azından haminin seni buraya ne tür bir iş için getirdiğini söyleyebilir misin?”</p>

    <p>Denna geniş bir tebessüm ederek arkasına yaslandı. “Üzgünüm, bunlar çok hassas konular falan,” diye beni taklit etti.</p>

    <p>“Öyle yapma,” diye karşı çıktım. “Elimde olsa sana söylerdim, ama Maer mahremiyetine çok önem veriyor.”</p>

    <p>Denna tekrar öne eğilerek elini benimkinin üstüne koydu. “Zavallı Kvothe. Bunu nispet olsun diye yapmıyorum. Hamim mahremiyetine <em>en az</em> Maer kadar düşkün. İlişkimizi başkalarına duyuracak olursam aramızın bozulacağını açıkça ifade etti. Hatta bu konuda çok ısrarcıydı.” Yüz ifadesi iyice ciddileşmişti. “O çok güçlü bir adam.” Başka şeyler de söyleyecek gibiydi, fakat kendine mâni oldu.</p>

    <p>Anlamak istemesem de anlıyordum. Kısa süre önce Maer’in öfkesini tecrübe etmek bana ihtiyatlı davranmayı öğretmişti. “Onun hakkında <em>söyleyebileceğin</em> bir şey var mı?”</p>

    <p>Denna düşünceli bir edayla dudaklarını sıvazladı. “Şaşırtıcı ölçüde iyi bir dansçı. Sanırım ona ihanet etmeden bu kadarını söyleyebilirim. Oldukça zarif,” dedi, sonra da yüz ifademe güldü. “Hakkında biraz araştırma yaparak şeceresine ve tarihine baktım. Adımı duyurmam için bir iki şarkı yazmama yardım ediyor...” Tereddüt etti, ardından başını iki yana salladı. “Sanırım söyleyebileceklerim bu kadar.”</p>

    <p>“Bittikleri zaman şarkılarını dinleyebilecek miyim?”</p>

    <p>Utangaç bir tebessüm etti. “Belki bir şeyler ayarlayabilirim.” Ayağa fırladı ve kolumdan tutarak beni de kaldırdı. “Bu kadar konuşmak yeter. Gel biraz yürüyelim!”</p>

    <p>Gülümsedim. Coşkusu bir çocuğunki kadar bulaşıcıydı. Fakat elime asılırken minik bir çığlık atarak irkildi ve gövdesine bastırdı.</p>

    <p>Hemen yanında bittim. “Sorun ne?”</p>

    <p>Omuz silkerek kırılgan bir tebessüm eden Denna, kolunu kaburgalarına yakın tutuyordu. “Düşünce oldu,” dedi. “Hep o aptal at yüzünden. Unutup hızlı hareket edince canım yandı.”</p>

    <p>“Yaranı birine gösterdin mi?”</p>

    <p>“Yalnızca ufak bir morluk,” dedi. “Üstelik paramın yettiği hekimlere, bana dokunmalarına izin verecek kadar güvenmiyorum.”</p>

    <p>“Peki ya hamin?” diye sordum. “Herhalde o bir şeyler ayarlayabilir.”</p>

    <p>Denna yavaşça doğruldu. “Sahiden de sorun yok.” Kollarım başının üstüne kaldırdı ve hünerli bir dans adımı attı. Sonra da yüzümdeki ciddi ifadeye bakıp güldü. “Artık esrarengiz şeylerden bahsetmeyelim. Gel benimle yürü. Maer’in erkânından karanlık ve renkli dedikodular anlat bana.”</p>

    <p>“Pekâlâ,” dedim yürümeye başlarken. “Maer’in uzun zamandır süregelen bir hastalığı başarıyla atlatmakta olduğunu duydum.”</p>

    <p>“Berbat bir dedikoducusun,” dedi Denna. “Onu herkes biliyor.”</p>

    <p>“Baronet Bramston dün gece felaketle sonuçlanan bir faro oynadı.”</p>

    <p>Denna gözlerini yuvarladı. “Sıkıcı.”</p>

    <p>“Komptes DeFerre bekâretini bir <em>Daeonica</em> oyunu sırasında kaybetmiş.”</p>

    <p>“Ah.” Denna elini ağzına götürerek kahkahasını bastırdı. “Sahi mi?”</p>

    <p>“Perde arasında yanında olmadığı kesinmiş,” dedim alçak sesle. “Fakat sonradan onu dairesinde bıraktığı anlaşılmış. Meğer kaybolmayıp sadece yanlış yere konmuş. Hizmetkârlar onu iki gün sonra temizlik yaparken bulmuşlar. Bir çekmece dolabının altına kaçmışmış.</p>

    <p>Denna’nın yüzünde alıngan bir ifade belirdi. “Sana güvendiğime inanamıyorum!” Bana şaka yollu vurmaya kalktı, sonra dişleri arasından sert bir nefes alarak tekrar yüzünü ekşitti.</p>

    <p>“Biliyorsun,” dedim usulca. “Ben Üniversite’de eğitim gördüm. Hekim değilsem de epey tıp bilirim. İstersen yarana bir göz atayım.”</p>

    <p>Denna teklifime nasıl bir anlam vereceğini bilemezmiş gibi beni uzun uzun süzdü. “Sanırım,” dedi sonunda, “biri giysilerimi çıkarmak için ilk defa böyle bir yol izliyor.”</p>

    <p>“Ben...” Kıpkırmızı kesildiğimi hissedebiliyordum. “Öyle demek...”</p>

    <p>Denna huzursuzluğum karşısında güldü. “Biriyle doktorculuk oynamak isteseydim o kişi sen olurdun sevgili Kvothe. Ama şimdilik yardıma ihtiyacım yok.” Kolunu benimkine taktı ve yoldan aşağı yaptığımız yürüyüşümüze devam ettik. “Başımın çaresine bakabilecek kadar şey biliyorum.”</p>

    <p class="paragraf">Saatler sonra Maer’in sarayına dönerken çatıdan gitmektense daha dolaysız bir yol izledim. Daireme uzanan koridora vardığımda, orada önceki gibi bir değil iki muhafızın beni beklediğini gördüm. Herhalde kaçtığımı anlamışlardı.</p>

    <p>Denna’yla vakit geçirmek başımı arşa değdirdiği için bu bile moralimi fazla bozamadı. Dahası yarın onunla buluşup at binmeye gidecektim. Denna söz konusu olduğunda, buluşmak için belirli bir yere ve zamana sahip olmak az bulunur bir zevkti.</p>

    <p>“İyi akşamlar beyler,” dedim daireme yaklaşırken. “Ben dışarıdayken ilginç bir şey oldu mu?”</p>

    <p>“Bundan böyle odanızda kalacaksınız,” dedi Jayes sertçe. Bu sefer ‘efendim’ demediği dikkatimden kaçmadı.</p>

    <p>Bir elim kapı tokmağında duraksadım. “Affedersin?”</p>

    <p>“Bize yeni bir emir verilene dek odanızda kalacaksınız,” dedi adam. “Ve birimiz yanınızdan hiç ayrılmayacak.”</p>

    <p>Öfkemin kabardığını hissettim. “Peki Alveron’un bundan haberi var mı?” diye sert bir sesle sordum.</p>

    <p>Kararsızca bakıştılar.</p>

    <p>Demek emirleri veren kişi Stapes’ti. Bu kararsızlıkları bana el sürmelerine engel olmak için yeterliydi. “Gidip bu işi hemen çözelim,” dedim ve gerisingeri dönüp geldiğim yoldan hızlı adımlarla geri gittim. Muhafızların zırh takırtılarıyla peşimden koşmaları gerekti.</p>

    <p>Koridorlardan geçerken öfkem daha da arttı. Maer’in gözündeki itimadım sahiden yok olduysa bunu bir an evvel öğrenmeyi tercih ederdim. Onun gözüne giremeyeceksem bile en azından özgürlüğüme ve Denna’yı dilediğim zaman görme imkânına sahip olurdum.</p>

    <p>Tam köşeyi dönüyordum ki Maer’in dairesinden çıktığını gördüm. Kolunun altında bir deste kâğıt taşırken her zamankinden daha sağlıklı bir hali vardı.</p>

    <p>Ben yaklaşırken yüzünden asabi bir ifade geçti ve muhafızlara beni oradan götürmelerini emredeceğini sandım. Yine de elimde yazılı bir davetiye varmış gibi hiç çekinmeden yanına kadar gittim. “Ekselansları,” dedim şen bir samimiyetle. “Sizinle bir dakikalığına konuşabilir miyim?”</p>

    <p>“Elbette,” diye benzer bir ses tonuyla karşılık verdi ve arkasından kapatmak üzere olduğu kapıyı tekrar açtı. “İçeri buyur.” Gözlerine bakarken içlerinde benimki kadar sıcak bir öfkeye rastladım. Zihnimin küçük ve ihtiyatlı bir parçası ürktüyse de, hiddetim o parçaya dişlerini geçirmişti ve delicesine koşturuyordu.</p>

    <p>Şaşkın durumdaki muhafızları antrede bıraktık ve Alveron beni ikinci bir kapıdan geçirip özel dairesine soktu. Havada asılı duran tehlikeli sessizlik ani bir yaz fırtınasından önceki sükûnete benziyordu.</p>

    <p>“Küstahlığına inanamıyorum,” diye tısladı Maer, kapılar kapandığında, “Çılgınca suçlamalarda bulunuyorsun. Saçma sapan şeyler iddia ediyorsun. Başkalarının önünde tatsızlık çıkmasından hoşlanmam. O yüzden bu durumla daha sonra ilgileneceğim.” Buyurgan bir el hareketi yaptı. “Dairene geri dön ve ben hakkında bir karara varana dek oradan ayrılma.”</p>

    <p>“Ekselansları-”</p>

    <p>Omuzlarının duruşundan muhafızları çağırmak için hazır olduğunu görebiliyordum. “Seni duymuyorum,” diye kestirip attı.</p>

    <p>Sonra gözlerini benimkilere dikti. O kaya gibi sert gözlere bakarken gerçekten ne kadar öfkeli olduğunu anladım. Bu bir haminin veya işverenin öfkesi değildi. Nezaket kurallarına uymadığım için sinirlenen biri yoktu karşımda. Bu on altı yaşından beri etrafındaki her şeye hükmeden bir adamdı. Bu adam mesajını iletmek için birini hiç düşünmeden demir bir darağacında sallandırmıştı. Tarih ufak bir cilve yapmasaydı bu adam şimdi Vintas’ın kralı olacaktı.</p>

    <p>Hiddetim söndürülmüş bir mum alevi misali kayboluverdi ve içimi bir ürperti kapladı. Durumumu yanlış değerlendirdiğimi işte o zaman fark ettim.</p>

    <p>Çocukluğumda Tarbean sokaklarında evsiz yaşarken tehlikeli insanlarla başa çıkmayı öğrenmiştim: sarhoş rıhtım işçileri, muhafızlar, hatta elindeki cam kırığıyla beni öldürebilecek sokak çocukları.</p>

    <p>Güvende olmanın anahtarı vaziyetin kurallarını bilmekti. Bir muhafız sizi sokağın ortasında dövmez. Kaçacak olursanız bir rıhtım işçisi sizi kovalamaz.</p>

    <p>Şimdi ani bir netlikle hatamı anlıyordum. Maer hiçbir kurala tabi değildi. Öldürülmemi emredebilir, sonra da cesedimi şehir kapılarının önüne astırabilirdi. Beni hapse attırıp bir daha aklının ucundan bile geçirmeyebilirdi. Beni orada aç ve bitap düşmeye terk edebilirdi. Karşısında söğüt dalını kılıç yapmış bir çocuk kadar savunmasızdım.</p>

    <p>Tüm bunları bir anda idrak ettim ve içimi kemiren bir korkuya kapıldım. Fırsatım varken Aşağı Severen’de kalmalıydım. Daha ilk baştan buraya gelmemeli, bunun gibi güçlü insanların işlerine bulaşmamalıydım.</p>

    <p>Stapes tam o esnada Maer’in soyunma odasından fırladı. Bizi görünce normalde uysal olan suratında panik ve hayret belirdi. Kendini çabucak toparladı. “Affedersiniz baylar,” dedi ve geldiği yoldan geri gitmeye yeltendi.</p>

    <p>“Stapes,” diye o gidemeden seslendi Maer. “Buraya gel.”</p>

    <p>Stapes ürkek adımlarla tekrar odaya girdi. Ellerini tedirginlikle ovuşturuyordu. Yüzünde suçlu bir adamın, sinsice bir şey yaparken yakalanmış bir adamın mustarip ifadesi vardı.</p>

    <p>Alveron’un sesi sertti. “Stapes, elinde ne var?” Daha yakından bakınca uşağın ellerini ovuşturmadığını, bir şeyi tutmakta olduğunu gördüm.</p>

    <p>“Hiçbir şey-”</p>

    <p>“Stapes!” diye bağırdı Maer. “Bana ne cüretle yalan söylersin! Derhal göster!”</p>

    <p>Tıknaz uşak ellerini hissizce açtı. Minicik bir arıkuşu avcunda cansız yatıyordu. Adamın yüzündeki tüm renk kaybolmuştu.</p>

    <p>Tarih boyunca öyle güzel bir şeyin ölümü asla o kadar büyük bir rahatlamaya ve sevince yol açmamıştır. Stapes’in ihanetinden günlerdir emindim ve şimdi karşımda bunun reddedilemez bir kanıtı duruyordu.</p>

    <p>Yine de ses çıkarmadım. Maer’in bunu kendi gözleriyle görmesi gerekiyordu.</p>

    <p>“Bu ne demek oluyor?” diye yavaşça sordu Alveron.</p>

    <p>“Böyle şeylere kafa yormanıza hiç gerek yok efendim,” dedi uşak çabucak, “hele ki üstünde durasınız. Gidip hemen yeni bir tane getiririm. O da bunun kadar güzel şakır.”</p>

    <p>Uzun bir sessizlik yaşandı. Alveron’un az öncesine kadar üzerime salmaya hazır olduğu hiddeti bastırmaya çalıştığını görebiliyordum. Sessizlik uzamaya devam etti.</p>

    <p>“Stapes,” dedim usulca. “Son birkaç günde kaç kuş değiştirdin?”</p>

    <p>Kızgın bir yüz ifadesiyle bana döndü.</p>

    <p>O konuşamadan Maer araya girdi. “Ona cevap ver Stapes.” Sesi neredeyse boğuk çıkıyordu. “Bundan başka ölen oldu mu?”</p>

    <p>Stapes ona kederli bir bakış attı. “Ah Rand, seni üzmek istemedim. Bir süredir o kadar kötüydün ki. Sonra kuşları istedin ve o korkunç geceyi geçirdin. Ertesi gün kuşlardan biri öldü.”</p>

    <p>Elindeki minik hayvana bakarken sözcükler neredeyse birbirine dolanarak ağzından daha hızlı dökülür oldu. Tavırları öyle sarsaktı ki doğru söylediğine hiç şüphe yoktu. “Aklını ölen şeylerin düşüncesiyle doldurmak istemedim. Ben de gizlice dışarı çıkıp yeni bir tane getirdim. Sonra sen gittikçe düzeldin ve onlar günde dörder beşer ölmeye başladılar. Ne zaman baksam biri daha koparılmış bir çiçek gibi kafesin dibinde yatıyordu. Ama sen iyiydin. Bundan bahsetmek istemedim.”</p>

    <p>Diğer eliyle kuşun üstünü örttü. “Sanki seni tekrar iyi etmek için küçük ruhlarını feda ediyorlardı.” İçindeki bir şey ansızın serbest kaldı ve ağlamaya başladı. Uzun zamandır korku ve ümitsizlik içinde olan, çok sevdiği dostunun yavaş yavaş can vermesini seyreden dürüst bir adamın çaresiz hıçkırıklarıyla ağlıyordu.</p>

    <p>Alveron şaşkın bir an boyunca kıpırdamadan bekledi. Öfkesi son zerresine kadar kaybolmuştu. Sonra uşağına yürüyüp kollarını nazikçe ona doladı. “Ah Stapes,” dedi usulca. “Bir bakıma öyle yapıyorlardı. Sen suçlanmanı gerektirecek bir davranışta bulunmadın.”</p>

    <p>Odadan sessizce çıktım ve besleyicileri altın yaldızlı kafesten sökerek kendimi meşgul ettim.</p>

    <p class="paragraf">Bir saat sonra üçümüz birlikte Maer’in dairesinde sessiz bir yemek yiyorduk. Alveron ve ben Stapes’e son birkaç gündür neler olup bittiğini anlattık. Stapes hem efendisinin sağlığından hem de o sağlığın düzelmeye devam edeceği bilgisinden dolayı sevinç içindeydi.</p>

    <p>Bana gelince, Alveron’un hoşnutsuzluğu altında geçen o günlerin ardından ansızın gözüne girmiş olmam büyük bir rahatlama sebebiydi. Yine de felaketin kıyısından dönmek beni derinden sarsmıştı.</p>

    <p>Stapes’e yönelik yanlış kuşkularımı Maer’e açıkça anlattım ve uşağına en içten özürlerimi sundum. Stapes de karşılık olarak bana duyduğu güvensizliği itiraf etti. Sonunda el sıkıştık ve birbirimizin hakkında çok daha iyi düşünür olduk.</p>

    <p>Biz gevezelik ederek yemeğin son lokmalarını çiğnerken Stapes başını kaldırdı, müsaade istedi ve odadan çabucak ayrıldı.</p>

    <p>“Dış kapım,” diye açıkladı Maer. “Stapes’in kulakları bir köpeğinkiler gibidir. İnsan inanmakta zorlanır.”</p>

    <p>Stapes kapıyı açtı ve saraya ilk geldiğimde Alveron’la beraber haritalara bakan o kafası tıraşlı adamı, yani Komutan Dagon’u içeri aldı.</p>

    <p>Dagon odaya girerken gözleri her köşeyi, pencereyi, diğer kapıyı ve beni bir çırpıda taradı, sonra yine Maer’e çevrildi. O gözler bana dokunduğu zaman beni Tarbean sokaklarında canlı tutmuş tüm yabani içgüdülerim oradan kaçmamı, saklanmamı, o adamdan uzak durmak için her ne gerekiyorsa yapmamı söyledi.</p>

    <p>“Ah Dagon!” dedi Maer neşeyle. “Bugün iyi misin?”</p>

    <p>“Evet ekselansları.” Dagon, Maer’in gözünün içine bakmaksızın hazır olda durdu.</p>

    <p>“Rica etsem Caudicus’u vatana ihanet suçundan tutuklar mısın?”</p>

    <p>Yarım saniyelik bir duraksama oldu. “Peki ekselansları.”</p>

    <p>“Sekiz adam yeterli olacaktır, tabii çetrefilli bir durumda panik yapmaya yatkın değillerse.”</p>

    <p>“Peki ekselansları.” Dagon’un verdiği cevaplarda ufak ses farklılıkları sezmeye başlıyordum.</p>

    <p>Bir soruyu cevaplarcasına, “Canlı olarak,” diye karşılık verdi Alveron. “Ama nazik davranmana lüzum yok.”</p>

    <p>“Peki ekselansları.” Bunun akabinde Dagon gitmek üzere döndü.</p>

    <p>Hemen konuştum. “Ekselansları, Caudicus sahiden bir gizemciyse bazı önlemler almalısınız.” Bunu söyledikten hemen sonra ‘almalısınız’ kelimesinden pişman oldum. Küstahça bir laf etmiştim. Onun yerine, <em>bazı önlemler almayı düşünebilirsiniz,</em> demeliydim.</p>

    <p>Alveron hatamı fark etmemiş gözüktü. “Evet, elbette. Bir hırsızı yakalamak için başka bir hırsıza akıl danış. Dagon, onu aşağıya koymadan önce ellerini ve ayaklarım demir zincirlere vur. Ama saf demir olsun. Gözlerini ve ağzını da bağla...” Bir parmağıyla dudaklarını sıvazlayarak kısa bir süreliğine düşündü. “Ve başparmaklarını kes.”</p>

    <p>“Peki ekselansları.”</p>

    <p>Alveron bana baktı. “Sence bu kadarı yeterli olacak mıdır?”</p>

    <p>İçimde kabaran bir tiksinti dalgasını bastırmaya çalıştım ve kendimi kucağımda duran ellerimi ovuşturmamaya zorladım. Hangisini daha sarsıcı bulduğumu bilmiyordum: Alveron’un emirleri verirkenki şen ses tonunu mu, yoksa Dagon’un onları kabul ederken kullandığı pes, duygusuz olanı mı? Guldenli bir gizemci hiç de hafife alınacak bir rakip değildi, fakat adamın ellerini sakatlamayı onu hemen öldürmekten çok daha korkunç bulmuştum.</p>

    <p>Dagon gitti ve kapı kapandıktan sonra Stapes titredi. “Tanrı aşkına Rand, o adamı gördükçe enseme soğuk su dökülmüş gibi oluyorum. Keşke onu başından savsan.”</p>

    <p>Maer güldü. “Bir başkası kapsın diye mi? Hayır Stapes. Onu tam burada istiyorum. Kısa bir tasmanın ucundaki çılgın köpeğim olarak.”</p>

    <p>Stapes kaşlarını çattı. Fakat başka bir şey söyleyemeden evvel gözleri oturma odasının kapısına doğru çevrildi. “Ah, bir tane daha gitti.” Kafese kadar yürüyüp ölü bir uçuşkanla geri döndü. Hayvanı odadan çıkartırken minik leşini özenle taşıyordu. “İlacı bir şeyin üzerinde denemeniz gerektiğini biliyorum,” dedi diğer odadan. “Ama zavallı minik calanthislere çok ağır geliyor.”</p>

    <p>“Efendim?” diye sordum.</p>

    <p>“Bizim Stapes eski kafalıdır,” diye gülümseyerek açıkladı Alveron. “Ve itiraf edeceğinden daha eğitimlidir. Calanthis o kuşların Eld Vintic’teki adıdır.”</p>

    <p>“Bu sözcüğü başka bir yerde daha duyduğuma yemin edebilirim.”</p>

    <p>“Aynı zamanda Vintas kraliyet ailesinin soyadıdır,” dedi Alveron ayıplarcasına. “Bu kadar çok şey bilen biri için bazı konularda çok bilgisizsin.”</p>

    <p>Stapes başını uzatıp kafese tekrar baktı. “Bunu yapmaya mecbur kaldığınızın farkındayım,” dedi, “ama niçin fare veya Komptes DeFerre’nin o baş belası köpeğini kullanmadınız?”</p>

    <p>Cevap vermeme fırsat kalmadan dış odadan bir gümbürtü geldi ve Stapes ayağa kalkamadan kapıdan içeri bir muhafız daldı.</p>

    <p>Soluk soluğa, “Ekselansları,” dedi adam ve odanın tek penceresine koşup panjuru çarparak örttü. Ardından oturma odasına geçip aynı şeyi orada da yaptı. Bunu hiç görmediğim odalardan gelen benzer gürültüler izledi. Mobilyaların itildiğini gösteren sesler de duyuluyordu.</p>

    <p>Şaşkın görünen Stapes kalkmaya davrandı, fakat Maer başını iki yana sallayarak ona oturmasını işaret etti. “Teğmen?” diye seslendi, sesine bir nebze bir asabiyet karışarak.</p>

    <p>“Affedersiniz ekselansları,” dedi muhafız, bulunduğumuz odaya soluk soluğa geri dönerken. “Dagon’un emirleri. En kısa zamanda dairenizi emniyete almam gerekiyordu.”</p>

    <p>“Her şey yolunda gitmiyor olsa gerek,” dedi Alveron alaycı bir üslupla.</p>

    <p>“Kapıyı çaldığımızda kuleden cevap gelmedi. Dagon bize kapıyı kırdırdı. İçeride bir... ne olduğunu bilmiyorum. Habis bir ruhtu galiba. Anders öldü ekselansları. Caudicus dairesinde yok, ama Dagon peşinde.”</p>

    <p>Alveron’un yüzü asıldı. “Kahretsin!” diye gürleyerek sandalyesinin koluna yumruğunu indirdi. Alnı kırışırken derin bir iç geçirdi. “Pekâlâ.” Muhafızı yollamak için elini salladı.</p>

    <p>Muhafız yerinde kaldı. “Efendim, Dagon yanınızdan ayrılmamamı söyledi.”</p>

    <p>Alveron ona tehditkâr bir bakış attı. “Peki, ama şurada dur.” Odanın köşesini işaret etti.</p>

    <p>Muhafız arka plana karışmaktan hiç de mutsuz olmuşa benzemiyordu. Alveron öne doğru eğilerek parmak uçlarını alnına dayadı. “Tanrı aşkına, nasıl anladı?”</p>

    <p>Soru laf olsun diye sorulmuşa benziyordu, fakat zihnimdeki çarkları döndürmeye yetti. “Ekselansları dün ilacını aldılar mı?”</p>

    <p>“Evet evet. Her şeyi geçmiş günlerde yaptığım gibi yaptım.”</p>

    <p><em>Tabii ilacınızı almam için beni göndermek dışında,</em> diye içimden geçirdim. “Şişe hâlâ sizde mi?” diye sordum.</p>

    <p>Öyleydi. Stapes onu bana getirdi. Ağzındaki tıpayı çıkartıp parmağımı camın içine sürttüm. “Ekselanslarının ilacı nasıl bir tada sahip?”</p>

    <p>“Söyledim ya. Tatsız, acı.” Parmağımı ağzıma götürüp dilimin ucuna dokundururken Maer’in gözlerinin faltaşı gibi açılmasını seyrettim. “Delirdin mi?” dedi Alveron hayretle.</p>

    <p>“Tatlı,” dedim kısaca. Sonra ağzımı suyla çalkalayıp boş bir bardağa mümkün olduğu kadar kibarca tükürdüm. Yeleğimdeki bir cepten küçük bir katlı kâğıt parçası çıkardım, içindeki tozun ufak bir kısmını elime döktüm ve yüzümü ekşiterek o tozu çiğnedim.</p>

    <p>“Nedir o?” diye sordu Stapes.</p>

    <p>“Liguellen,” diye yalan söyledim, doğru cevabın, yani odunkömürü tozunun daha fazla soru doğuracağını bilerek. Yine ağzıma su alıp tükürdüm. Bu seferki kapkaraydı ve Alveron ile Stapes o suya şaşkın gözlerle bakakaldılar.</p>

    <p>Tahminlerime devam ettim. “Bir şey onu ilacınızı almadığınızdan şüphelendirmiş olmalı ekselansları. İlacın tadı ansızın faklı gelseydi sebebini mutlaka bilmek isterdiniz.”</p>

    <p>Maer kafasını salladı. “Caudicus’u dün akşam gördüm. Bana sağlık durumumu sordu.” Elini sandalyesinin koluna hafif hafif vurdu. “Böyle şans olmaz olsun. Aklı varsa yarım gün önce kaçıp gitmiştir. Onu asla yakalayamayacağız.”</p>

    <p>Maer’e daha en başından bana inansaydı bunların hiçbirinin olmayacağını söylemeyi düşündüm, sonra vazgeçtim. “Adamlarınıza kulesinden uzak durmalarını tavsiye ederim ekselansları. Caudicus’un orada hınzırlıklar yapmak için bol bol zamanı vardı. Tuzaklar olabilir.”</p>

    <p>Maer kafa sallayarak elini gözlerinin önünden geçirdi. “Evet. Elbette. Sen bununla ilgileniver Stapes. Sanırım ben biraz dinleneceğim. Bu meselenin çözülmesi epey vakit alabilir.”</p>

    <p>Oradan ayrılmak için hazırlandım. Fakat Maer yerime oturmamı işaret etti. “Kvothe, sen biraz kal ve gitmeden önce bana biraz çay yap.”</p>

    <p>Stapes bir çıngırak yardımıyla hizmetkârları çağırdı. Adamlar yemeğimizden arta kalanları alırlarken bana meraklı bakışlar attılar. Yalnızca Maer’in huzurunda oturmakla kalmıyor, aynı zamanda özel odasında onunla yemek yiyordum. Bu haber on dakika içinde sarayın her tarafına yayılacaktı.</p>

    <p>Hizmetkârlar çıktıktan sonra Maer’e bir kap çay daha hazırladım. Ben yine gitmeye hazırlanırken muhafızın duyamayacağı kadar kısık bir sesle fincanının üzerinden konuştu.</p>

    <p>“Kvothe, tamamıyla güvenilir biri olduğunu ispatladın ve hakkında kısa bir süreliğine de olsa duyduğum kuşkulardan pişmanım.” Devam etmeden önce çayını yudumlayıp yuttu. “Maalesef bu zehirlenme haberinin yayılmasına izin veremem. Özellikle de zehirci kaçtığı için.” Bana manidar bir bakış attı. “Böyle bir haber daha evvel konuştuğumuz mevzuları zora sokar.”</p>

    <p>Kafamı salladım. Kendi gizemcisinin elinden kıl payı kurtulduğunun öğrenilmesi, Alveron’un evlenmeyi umduğu kadını kazanmasını hiç de kolaylaştırmazdı.</p>

    <p>Maer sözlerini sürdürdü. “Maalesef bu suskunluk ihtiyacı sana fazlasıyla hak ettiğin bir ödül vermemi engelliyor. Durum daha farklı olsaydı sana sembolik bir hediye olarak toprak verir, bir de unvan bağışlardım. Ailem hâlâ bu güce kralın kontrolü dışında sahip.”</p>

    <p>Maer’in sözlerinin taşıdığı anlam başımı döndürmekteydi. Konuşmaya devam etti. “Fakat böyle bir şey yapacak olursam bir açıklamada bulunmam gerekir. Ve şu an böyle bir açıklamaya yer yok.”</p>

    <p>Alveron bana elini uzattı ve onu sıkmamı istediğini fark etmem biraz zaman aldı. Maer Alveron öyle herkesle el sıkışan bir adam değildi. Bunu gören tek insanın odadaki muhafız olması beni üzdü. Dedikoduculuğa meraklı olduğunu umdum.</p>

    <p>Elini vakurla tuttum. Alveron tekrar konuştu. “Sana borçluyum. Bir gün başın sıkışacak olursa minnettar bir lordun verebileceği tüm yardım senindir.”</p>

    <p>Heyecanıma rağmen soğukkanlı görünmeye çalışarak minnetle başımı salladım. Bu tam da umduğum şeydi. Maer’in kaynakları sayesinde Amyrleri çok daha etkili bir biçimde arayabilirdim. Maer manastır arşivlerine, özel kütüphanelere, önemli belgelerin Üniversite’de olduğu gibi budanıp sansürlenmediği yerlere erişmemi sağlayabilirdi.</p>

    <p>Fakat bunun böyle bir istekte bulunmak için uygun bir zaman olmadığını biliyordum. Alveron bana yardım sözü vermişti. Sabredebilir ve en çok hangi tür bir yardım istediğime karar verebilirdim.</p>

    <p>Maer’in dairesinden çıkarken Stapes bana aniden ve sessizce sarılarak beni şaşırttı. Ailesini yanan bir binadan kurtarsaydım bile yüzünde o denli minnettar bir ifade olamazdı. “Genç bayım, size ne kadar borçlu olduğumu anladığınızdan şüpheliyim. Bir ihtiyacınız olursa bana söyleyin yeter.”</p>

    <p>Elimi tutarak şevkle aşağı yukarı salladı. Aynı anda avcuma bir şey bastırdığını hissettim.</p>

    <p>Derken kendimi koridorda buldum. Elimi açınca üzerine Stapes’in adının kazınmış olduğu kaliteli bir gümüş yüzük gördüm. Yanında metalden yapılmamış ikinci bir yüzük daha vardı. Üstü dümdüz olan bu beyaz yüzük de üzerinde kalın harflerle uşağın adını taşıyordu. Böyle bir şeyin ne anlama geldiğine dair hiçbir fikrim yoktu.</p>

    <p>Daireme geri dönerken beklenmedik talihim karşısında kendimi rüyada gibi hissediyordum.</p>
  </div>
</body>
</html>
