<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Otuz İkinci Bölüm</h1>

    <h2 class="baslik_2 sigil_not_in_toc">Kan ve Kül</h2>

    <p>Üniversite’nin kuzeyindeki ormanda ilerlerken yapraklar ayaklarımın altında hışırdıyordu. Ağaçların çıplak dalları arasından sızan ay ışığı net görmeme yetmese bile son dönü içerisinde bu yolculuğu birkaç kez yaptığım için yolumu ezbere biliyordum. Ağaçların arasından gelen sesleri duymadan ve ateş ışığını görmeden çok önce burnuma yanan odun kokuları çalındı.</p>

    <p>Gittiğim yer bir açıklık bile sayılmazdı. Bir kayalığın arkasına gizlenmiş sessiz bir boşluktu yalnızca. Birkaç küçük kaya ve devrik bir ağacın gövdesi eğreti oturaklar temin ediyordu. Ateş çukurunu daha birkaç gün önce kendi ellerimle kazmıştım. Otuz santim derinliğinde ve bir buçuk metre çapında olup taşlarla çevriliydi. Şu anda içinde yanmakta olan küçük kamp ateşi ona kıyasla cüce kalıyordu.</p>

    <p>Diğerleri oraya çoktan varmışlardı. Kütük-bankı Mola ile Fela paylaşıyordu. Wilem bir kayaya çökmüştü. Yere bağdaş kurup oturmuş olan Sim bir çubukla ateşi karıştırıyordu.</p>

    <p>Ben ağaçların arasından çıkarken Wilem başını kaldırdı. Titrek ateş ışığında gözleri kara ve çökük görünüyordu. O ve Sim neredeyse iki dönüdür geceleri başımı beklemekteydiler. “Geç kaldın,” dedi Wil.</p>

    <p>Sim de beni gördü. Her zamanki gibi neşeli olsa bile onun suratında da bitkinliğin izleri mevcuttu. “Bitti mi?” diye heyecanla sordu.</p>

    <p>Başımı salladım. Manşetimin düğmesini açarak gömleğimin kolunu sıyırdım ve bir Birleşik Eyaletler penisinden biraz daha büyük bir demir diski gözler önüne serdim. Üzeri ufacık bir sigaldriyle dolu olan disk altın kaplamaydı ve bir çift deri kayışla kolumun iç kısmına tutturulmuştu. Bu, yapımını daha yeni tamamladığım gremimdi.</p>

    <p>Gruptan bir tezahürat yükseldi.</p>

    <p>“Onu takma şeklin oldukça ilginç,” dedi Mola. “Bir barbar yağmacısının tarzında.”</p>

    <p>“Deriyle temas ettiği zaman daha iyi çalışıyor,” diye açıkladım. “Ve böyle bir şeyin nasıl yapıldığını bilmemem gerektiği için onu saklamak zorundayım.”</p>

    <p>“Hem pratik, hem de şık,” dedi Mola.</p>

    <p>Simmon greme daha yakından bakmak için ağır adımlarla yanıma geldi ve bir parmağını uzatarak ona dokundu. “O kadar küçük- aaaahh!” diye haykırarak kendini geriye attı. Bir yandan da elini ovuşturuyordu. “Kahretsin,” diye utançla sövdü. “Kusura bakma. Şaşırdım sadece.”</p>

    <p>“Tanrı aşkına,” dedim. Benim de kalbim güm güm atıyordu. “Sorun ne?”</p>

    <p>“Hiç Gizemiye guldenlerinden birine dokundun mu?” diye sordu. “Hani tam bir gizemci olduğun zaman verdiklerinden?”</p>

    <p>Başımı salladım. “Temas edince gulden titrer gibi olmuştu,” dedim. “Elim uyuşuvermişti.”</p>

    <p>Sim başıyla gremimi işaret etti. “Ben de öyle hissettim. Beni ürküttü.”</p>

    <p>“Guldenlerin grem vazifesi gördüklerini bilmiyordum,” dedim. “Yine de kulağa mantıklı geliyor.”</p>

    <p>“Çalışıp çalışmadığını denedin mi?” diye sordu Wilem.</p>

    <p>Başımı sağa sola salladım. “Kendi kendime denemek biraz tuhaf geldi,” diye itirafta bulundum.</p>

    <p>“Bunu bizden birinin mi yapmasını istiyorsun?” Simmon bir kahkaha patlattı. “Doğru, öylesi çok normal ya.”</p>

    <p>“Ayrıca yakınlarda bir hekim bulunsun istedim.” Başımla Mola’yı işaret ettim. “Tedbir olsun diye.”</p>

    <p>“Bu gece profesyonel yönümden yararlanacağınızı bilmiyordum,” diye itiraz etti Mola. “Çantamı getirmedim.”</p>

    <p>“Ona gerek olacağını sanmam,” deyip pelerinimden blok şeklinde bir sempati balmumu çıkardım ve diğerlerine gösterdim. “Bu onura kim erişmek ister?”</p>

    <p>Kısa bir sessizlik yaşandı, sonra Fela elini uzattı. “Bebeği ben hazırlarım, ama ona iğne saplayacak değilim.”</p>

    <p><em>“Vhenata,”</em> dedi Wilem.</p>

    <p>Simmon omuz silkti. “İyi. Ben yaparım.”</p>

    <p>Balmumu bloğunu Fela’ya verdim. Fela onu elleri arasında ısıtmaya başladı. “Saç mı yoksa kan mı kullanmak istersin?” diye usulca sordu.</p>

    <p>“İkisini de,” dedim duyduğum endişeyi belli etmemeye çalışarak. “Geceleri adamakıllı uyuyabileceksem mutlak surette emin olmam gerekiyor.” Bir şapka iğnesi çıkarıp elimin tersine batırdım ve parlak bir kan damlasının birikmesini izledim.</p>

    <p>“O bir işe yaramaz,” dedi Fela, ellerindeki balmumunu yoğururken. “Kan balmumuyla karışmaz. Balmumu onu dışarı atar.”</p>

    <p>“Bu faydalı bilgiyi acaba nereden öğrendin?” diye ona huzursuzca sataştı Simmon.</p>

    <p>Yüzü kızaran Fela başını biraz eğerek uzun saçlarının omuzlarına dökülmesine sebep oldu. “Mumlardan. Renkli mumlar yaparken su bazlı bir boya kullanamazsın. Toz şeklinde veya yağ bazlı olmalıdır. Bu bir çözünebilirlik meselesi. Kutuplu ve kutupsuz uyumla alakalı.”</p>

    <p>“Üniversite’ye bayılıyorum,” dedi Sim ateşin karşı tarafındaki Wilem’e. “Eğitimli kadınlar çok daha çekici oluyor.”</p>

    <p>“Keşke ben de aynısını erkekler için söyleyebilseydim,” dedi Mola şaka yollu. “Ama eğitimli bir erkek tanımadım hiç.”</p>

    <p>Eğilip ateş çukurundan bir tutam kül aldım ve elimin üstüne serptim. Kül kanı bir çırpıda emdi.</p>

    <p>“Bak o olur işte,” dedi Fela.</p>

    <p>“Bu vücut yanacak. Her şey kül olacak,” dedi Wilem, kasvetli bir ses tonuyla. Simmon’a doğru döndü. “Kutsal kitabında öyle yazmıyor muydu?”</p>

    <p>“O <em>benim</em> kutsal kitabım değil,” dedi Simmon. “Ama yaklaştın. ‘Her şey küle dönecek, bu beden de yanıp gidecek.’”</p>

    <p>“Bakıyorum da ikinizin neşesi yerinde,” diye şaka maksatlı bir gözlemde bulundu Molla.</p>

    <p>“Deliksiz bir gece uykusunu düşledikçe zevkten dört köşe oluyorum,” dedi Wilem. “Senin dediğin olsa olsa pastanın ardından içilen bir kahveyle mümkün.”</p>

    <p>Fela yumuşak balmumu topağını uzattı, ben de kanlı külleri ona bastırdım. Fela balmumunu tekrar yoğurdu, sonra şekillendirme işlemine geçerek hünerli parmaklarının birkaç hareketiyle onu insan biçiminde bir bebeğe dönüştürdü. Herkes görsün diye bebeği gruba doğru uzattı.</p>

    <p>“Kvothe’nin kafası ondan çok daha büyük,” dedi Simmon o çocuksu sırıtışıyla.</p>

    <p>“Ayrıca cinsel organlarım da var,” dedim, bebeği Fela’dan alıp tepesine bir saç teli tutturarak. “Ama belli bir noktadan sonra gerçekçilik verimsiz bir hal alıyor.” Sim’in yanına kadar gidip hem bebeği hem de uzun iğneyi ona verdim.</p>

    <p>Sim onları birer elinde tutarken huzursuz bakışları ikisi arasında gidip geldi. “Bundan emin misin?”</p>

    <p>Başımı salladım.</p>

    <p>“Pekâlâ.” Derin bir nefes alıp omuzlarını esnetti. Bebeğe yoğunlaşırken alnı kırıştı.</p>

    <p>Bir çığlık attım ve bacağımı tutarak iki büklüm oldum.</p>

    <p>Fela’dan bir hayret nidası yükseldi. Wilem ayağa fırladı. Panik halindeki Simmon’un gözleri faltaşı misali açıldı ve bebekle iğneyi hemen birbirinden uzaklaştırdı. Korku dolu gözlerle etrafındakilere baktı. “Ben... ben daha bir şey...”</p>

    <p>Doğrulup gömleğimi süpürdüm. “Sadece pratik yapıyordum,” dedim. “Kız gibi mi çığlık attım?”</p>

    <p>Simmon büyük bir huzurla gevşedi. “Kahrolasıca,” dedi zayıf bir sesle ve güldü. “Hiç komik değildi seni gidi piç kurusu.” Çaresizce gülmeyi sürdürerek alnında biriken teri sildi.</p>

    <p>Siaruca bir şeyler homurdanan Wilem yerine döndü.</p>

    <p>“Siz üçünüz gezgin bir kumpanyadan farksızsınız,” dedi Mola.</p>

    <p>Simmon derin bir nefes alıp yavaşça verdi. Omuzlarını tekrardan esnetti ve bebekle iğneyi önünde tuttu. Elleri titriyordu. “Tehlu canını almasın,” dedi. “Ödümü patlattın. Artık bunu yapamam.”</p>

    <p>“Tanrı aşkına.” Mola ayağa kalktı, ateş çukurunun çevresinden dolanıp Simmon’un tepesine dikildi ve ellerini uzattı. “Bana ver.” Bebek iğneyi alıp döndü ve gözlerimin içine baktı. “Hazır mısın?”</p>

    <p>“Bir saniye.” İki dönülük sürekli bir ihtiyatın ardından beni koruyan Alar’ı bırakmak, çok uzun zamandır bir şey tutan yumruğumu açmak gibiydi.</p>

    <p>Hemen akabinde başımı birkaç kez sağa sola salladım. Alarım olmadan kendimi bir tuhaf hissediyordum. Sanki çıplaktım. “Kendini tutma, ama tedbir olsun diye bacağımdan başla.”</p>

    <p>Mola duraksadı, bir bağ mırıldandı ve iğneyi bebeğin bacağına sapladı.</p>

    <p>Sessizlik. Herkes parmağını bile oynatmadan beni seyrediyordu.</p>

    <p>En ufak bir şey dahi hissetmedim. “İyiyim,” dedim. Herkes tuttuğu soluğu bırakırken Mola’ya meraklı bir bakış attım. “Sahiden tüm gücünü mü kullandın?”</p>

    <p>“Hayır,” dedi Mola dürüstçe. Yere diz çöktü ve iğneyi bebeğin bacağından çıkartıp ateşe tuttu. “O daha ısınma turuydu. Kız gibi çığlık atmana katlanamazdım.” İğneyi ateşten çekip ayağa kalktı. “Bu sefer ciddi ciddi geliyorum.” İğneyi bebeğin üstünde tutarak bana baktı. “Hazır mısın?”</p>

    <p>Başımı salladım. Mola gözlerini kısa bir süreliğine kapadı, sonra bir bağ mırıldanıp sıcak iğneyi bebeğin bacağına sapladı. Kolumun iç kısmında duran grem biraz soğudu ve biri parmağıyla bastırmış gibi baldır kaslarımda ufak bir basınç hissettim. Beni çubukla dürterek intikam almadığından emin olmak için Simmon’a göz ucuyla baktım.</p>

    <p>Ona bakmadığım için Mola’nın yaptığı bir sonraki şeyi kaçırdım, fakat ikisi kollarıma ve biri de dizimin hemen üstündeki kalın kaslara gelen üç hafif basınç daha hissettim. Grem daha da soğudu.</p>

    <p>Fela’nın bir hayret nidası attığını duyunca dönüp o tarafa baktım. Yüzünde sert ve gayet kararlı bir ifade bulunan Mola’nın başka bir bağ mırıldanarak bebeği kamp ateşine doğru fırlattığını son anda gördüm.</p>

    <p>Balmumu bebek havada bir yay çizerken Simmon korkuyla ciyakladı. Ayağa fırlayan Wilem onu durduramayacak kadar gecikse bile da Fela’nın üstüne atılacak oldu.</p>

    <p>Bebek bir kıvılcım patlaması yaratarak kıpkırmızı korların arasına düştü. Grem neredeyse kolumu acıtacak bir soğukluğa ulaştı; delicesine gülmeye başladım. Herkes dönüp bana baktı. Yüzlerinde farklı evrelerde dehşet ve hayret ifadeleri vardı.</p>

    <p>“Ben iyiyim,” dedim. “Ama kendimi çok garip hissediyorum. Sanki her tarafım karıncalanıyor. Sıcak ve süratli bir rüzgâra karşı duruyor gibiyim.”</p>

    <p>Grem iyice buz kesti, sonra bebek eriyince sempati bağı yok oldu ve o garip his geçip gitti. Balmumu yanmaya başlayınca da alevler harlanıverdi.</p>

    <p>“Canın yandı mı?” diye kaygıyla sordu Simmon.</p>

    <p>“Azıcık bile yanmadı,” dedim.</p>

    <p>“Üstelik bütün gücümle saldırdım,” dedi Mola. “Daha fazlasını yapabilmem için elimin altında bir demirci ocağı olması gerekirdi.”</p>

    <p>“Hem de o bir El’the,” dedi Simmon böbürlenircesine. “Ambrose’tan üç kat daha iyi bir sempatici olduğuna bahse girerim.”</p>

    <p>“En az üç kat,” dedim. “Ama gidip bir demirci ocağı bulacak biri varsa o Ambrose’tur. Yeteri kadar zorlarsan bir gremi aşırı yükleyebilirsin.”</p>

    <p>“Yani yarın işe koyuluyor muyuz?” diye sordu Mola.</p>

    <p>Başımı salladım. “Emin olmak pişman olmaktan iyidir.”</p>

    <p>Simmon bebeğin düştüğü noktayı çubukla dürttü. “Mola elinden geleni yapıyorsa ve sen buna gülüp geçiyorsan belki Devi’ye de karşı koyabilirsin. Böylece biraz zaman kazanırsın.”</p>

    <p>Kısa bir sessizlik yaşandı. Fela ile Mola’nın bu yorumdan bir anlam çıkarmayacaklarını umarak nefesimi tuttum.</p>

    <p>Mola bir kaşını kaldırdı. “Devi mi?”</p>

    <p>Simmon’a dik dik baktım. O da tekme yiyeceğini bilen bir köpek gibi bana acıklı bir bakış attı. “Devi adındaki bir tefeciden bir miktar para aldım,” dedim bu cevaptan tatmin olacağı ümidiyle.</p>

    <p>Mola gözlerini benden ayırmadı. “Ve?”</p>

    <p>İçimi çektim. Normalde lafı değiştirirdim, fakat Mola bu tür konularda ısrarcıydı ve yarınki plan için onun yardımına çok ihtiyacım vardı.</p>

    <p>“Devi eskiden bir Gizemiye mensubuymuş,” diye açıkladım. “Dönem başında ondan borç alıp teminat olarak birkaç damla kan verdim. Ambrose bana saldırmaya başlayınca yanlış bir sonuca vardım ve Devi’yi suçladım. Ondan sonra da ilişkimiz bozuldu.”</p>

    <p>Mola ile Fela bakıştılar. “Hayatına heyecan katmak için çok uğraşıyorsun, değil mi?” dedi Mola.</p>

    <p>“Hata yaptığımı itiraf ettim,” dedim asabice. “Başka ne yapmamı bekliyorsun?”</p>

    <p>“Borcunu ödeyebilecek misin?” diye lafa girdi Fela, Mola ile aramız iyice kızışmadan.</p>

    <p>“Cidden bilmiyorum,” diye itirafta bulundum. “Şansım biraz yaver giderse ve Balıkhane’de sıkı çalışırsam herhalde dönem sonuna dek parayı denkleştirebilirim.”</p>

    <p>Meseleyi tüm çıplaklığıyla açıklamıyordum. Devi’ye olan borcumu kapatabilecek kadar para kazanma ihtimalim varsa da onunla beraber bir sonraki dönemin harcını ödeyebilmem asla mümkün değildi. Yine de Ambrose’un mücadeleyi kazandığı gerçeğini dile getirerek o akşamı herkese zehir etmek istemiyordum. Ambrose bir grem için bunca vakit harcamama sebep olarak beni resmen Üniversite’den attırmıştı.</p>

    <p>Fela başını yana eğdi. “Devi’ye borcunu ödeyemezsen ne olur?”</p>

    <p>“İyi bir şey olmayacağı kesin,” dedi Wilem karamsarca. “Ona boşu boşuna İblis Devi demiyorlar.”</p>

    <p>“Bilmiyorum,” dedim. “Kanımı bir başkasına satabilir. Zaten birinin onu almak istediğini söyledi.”</p>

    <p>“Öyle bir şey yapmayacağından eminim,” dedi Fela.</p>

    <p>“Yapsa bile onu suçlamam,” dedim. “Onunla anlaşırken neye bulaştığımın bilincindeydim.”</p>

    <p>“Ama o-”</p>

    <p>“Dünya böyle dönüyor,” diye kestirip attım, bu konu hakkında gereğinden fazla konuşmamak için. Akşamın olumlu bir biçimde sona ermesini istiyordum. “Şahsen ben kendi yatağımda iyi bir uyku çekmek için sabırsızlanıyorum.” Wil’le Sim’e bakınca onların da başlarını salladıklarını gördüm. “Yarın görüşürüz. Geç kalmayın.”</p>

    <p class="paragraf">O gecenin ilerleyen saatlerinde minik odamdaki dar yatağımda mışıl mışıl uyumaktaydım. Bir ara tenime temas eden soğuk metal hissiyle kendime geldim. Gülümsedim, yan yattım ve rahat uykuma geri döndüm.</p>
  </div>
</body>
</html>
