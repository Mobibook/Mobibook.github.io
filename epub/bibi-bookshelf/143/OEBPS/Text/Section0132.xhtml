<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Yüz Yirmi Dördüncü Bölüm</h1>

    <h2 class="baslik_2 sigil_not_in_toc">İsimler</h2>

    <p>”Sen,” dedi Vashet, birlikte tepelerin arasında yürürken, “gösteriş budalası piç kurusunun tekisin, biliyor musun?”</p>

    <p>Başımı ona doğru hafifçe eğerek elimle <em>itaatkâr kabul</em> işaretini yaptım.</p>

    <p>Kafamın yanına bir tane patlattı. “Bırak bu ayakları, seni melodramatik hergele. Onları kandırabilirsin, ama beni değil.”</p>

    <p>Dedikodu yaparcasına elini göğsüne koydu. “Kvothe’nin kılıç ağacından ne getirdiğini duydunuz mu? Bir barbarın anlayamayacağı şeyler: sessizlik ve durgunluk. Yani Ademre’nin özü. Peki Shehyn’e ne sunmuş? Okul için kanını dökme isteği.”</p>

    <p>Tiksintiyle keyif arasına sıkışıp kalmış bir yüz ifadesiyle bana baktı. “Ciddi söylüyorum, bir masal kitabından çıkmış gibisin.”</p>

    <p>Elimle bir işaret yaptım: <em>Minnettar onur verici hafife alınmış sevecen kabul.</em></p>

    <p>Uzanıp orta parmağıyla kulağıma sert bir fiske attı.</p>

    <p>“Ah!” deyip kahkahalara boğuldum. “Peki. Ama sakın beni melodramatik olmakla suçlama. Siz Ademler bitmeyen bir dramanın içindesiniz. Sessizlik. Kan kırmızı giysiler. Gizli dil. Sırlar ve gizemler. Sanki tüm yaşantınız büyük bir pandomim oyunu.” Gözlerinin içine baktım. “Ve bunu her açıdan kastettiğimi de bil.”</p>

    <p>“Eh, Shehyn’i etkiledin,” dedi. “Ki bu en önemli şey. Ayrıca bunu öyle bir yoldan yaptın ki diğer okulların yöneticileri fazla homurdanamayacaklar. Bu da en önemli ikinci şey.”</p>

    <p>Hedefimize, yani yarık kerestelerden yapılmış küçük bir keçi ağılının yanındaki üç odalı basık bir eve vardık. “Elin burada tedavi edilecek,” dedi Vashet.</p>

    <p>“Peki ya eczane?” diye sordum.</p>

    <p>“Eczacıyla Carceret’in annesi yakın dostlar,” dedi. “Ağırlığınca altın karşılığında bile ellerini ona baktırmam.” Başıyla yakındaki evi işaret etti. “Öte yandan, ne zaman tedaviye ihtiyacım olsa gelip Daeln’i bulurum.”</p>

    <p>Kapıyı çaldı. “Okulun bir mensubu olabilirsin, ama sana hâlâ öğretmenlik ettiğimi unutma. Her konuda en iyisini ben bilirim.”</p>

    <p class="paragraf">Elim sıkıca sarılmıştı ve Vashet’le ben Shehyn’le beraber oturuyorduk. Daha önce hiç görmediğim, Lethani hakkında konuştuklarımızdan daha küçük bir odadaydık. İçeride ufak ve üstü karmakarışık bir masa, vazoya konmuş çiçekler ve de rahat minderli birkaç sandalye vardı. Duvarların birinde gün batımı göğünde uçmakta olan üç kuşun resmi asılıydı. Resim boyayla yapılmayıp parlak mineli binlerce taşın birleştirilmesinden oluşmuştu. Shehyn’in çalışma odası sayılabilecek bir yerde bulunduğumuz fikrindeydim.</p>

    <p>“Elin nasıl?” diye sordu Shehyn.</p>

    <p>“İyi,” dedim. “Kesik sığdı. Daeln hayatımda gördüğüm en küçük dikişleri attı. Oldukça becerikli bir adam.”</p>

    <p>Başını salladı. <em>Tasvip.</em></p>

    <p>Temiz beyaz ketene sarılı sol elimi kaldırdım. “İşin zor kısmı, bu eli dört gün kullanamayacak olmam. Daha şimdiden elimi değil de dilimi kesmişim gibi hissediyorum.”</p>

    <p>Shehyn bu sözüm üzerine ufak bir tebessüm ederek beni şaşırttı. Yüz ifadesindeki samimiyet büyük bir iltifattı. “Bugün iyi bir başarı gösterdin. Herkes onu konuşuyor.”</p>

    <p>“Beni seyreden az sayıdaki insanın konuşacak daha iyi konuları olduğunu sanıyordum,” dedim tevazula.</p>

    <p><em>Keyifli inanmazlık.</em> “O kadarı doğru olabilir, ama gizlice seyredenler gördüklerini mutlaka söyleyeceklerdir. Tahminimde yanılmıyorsam Celean daha şimdiden yüz kişiye anlatmıştır. Yarın herkes sanki Aethe’nin ta kendisi ziyaretimize gelmiş gibi adımlarının yeri sarsmasını bekliyor olacak.”</p>

    <p>Söyleyecek bir şey aklıma gelmediğinden sessiz kaldım. Bu benim için ender bir durumdu. Ama dedikleri gibi, öğreniyordum.</p>

    <p>“Seninle konuşmak için beklediğim bir şey vardı,” dedi Shehyn. <em>Temkinli merak.</em> “Tempi seni buraya getirdikten sonra birlikte geçirdiğiniz zamanın uzun hikâyesini anlattı. Haydutları arayışınızı.”</p>

    <p>Başımı salladım.</p>

    <p>“Adamlardan bazılarını yok etmek için kan sihri kullandığın, geri kalanları yok etmek için de yıldırım düşürdüğün doğru mu?”</p>

    <p>Bunu duyunca başını kaldıran Vashet’in bakışları aramızda gidip geldi. Onunla Aturca konuşmaya o denli alışmıştım ki yüzünü kaplayan Adem ifadesizliğini görmek tuhaftı. Yine de şaşırdığını anladım. Bilmiyordu.</p>

    <p>Davranışlarımı açıklamaya çalışsam mı diye düşündüm, sonra vazgeçtim. “Evet.”</p>

    <p>“Öyleyse güçlüsün.”</p>

    <p>Kendime daha önce hiç o gözle bakmamıştım. “Biraz güce sahibim. Başkaları daha güçlü.”</p>

    <p>“Ketan’ı bu yüzden mi arıyorsun? Güç kazanmak için mi?”</p>

    <p>“Hayır. Meraktan arıyorum. Şeyleri bilmenin peşindeyim.”</p>

    <p>“Bilmek de bir güçtür,” diye belirtti Shehyn, ardından konuyu değiştirir gibi gözüktü. “Tempi bana haydutların liderinin bir Rhinta olduğunu söyledi.”</p>

    <p>“Rhinta mı?” diye saygıyla sordum.</p>

    <p>“Kötü bir şey. Bir insandan hem daha fazla hem daha az olan bir insan.”</p>

    <p>“İblis mi?” diye sordum, hiç düşünmeden Aturca sözcüğü kullanarak.</p>

    <p>“İblis değil,” dedi Shehyn, kolaylıkla Aturcaya geçerek. “İblis diye bir şey yoktur. Rahipleriniz iblis hikâyelerini sizi korkutmak için anlatırlar.” Bir an gözlerime bakarak eliyle işaret yaptı: <em>Mazeretli özür</em> ve <em>ciddi önem.</em> “Ama dünyada kötü şeyler var. İnsan kılığındaki eski şeyler. Ve bunlardan bazıları diğer hepsinden beter. Bunlar dünyayı serbestçe dolaşarak korkunç şeyler yapıyorlar.”</p>

    <p>İçimde bir ümit belirdi. “Onlara Chandrialılar dendiğini duymuştum,” dedim.</p>

    <p>Shehyn başını salladı. “Bunu ben de duydum. Ama Rhinta daha uygun bir kelime.” Beni uzun uzun süzüp Ademceye geri döndü. “Tempi’nin tepkin hakkında anlattıklarına bakarak öyle bir şeyle daha önce de karşılaştığını düşünüyorum.”</p>

    <p>“Evet.”</p>

    <p>“Öyle bir şeyle tekrar karşılaşacak mısın?”</p>

    <p>“Evet.” Sesimdeki katiyet beni bile şaşırttı.</p>

    <p>“Amaçlı mı?”</p>

    <p>“Evet.”</p>

    <p>“Hangi amaçla?”</p>

    <p>“Onu öldürmek için.”</p>

    <p>“Öyle şeyler kolayca öldürülmez.”</p>

    <p>Başımı salladım.</p>

    <p>“Bunu yapmak için Tempi’nin sana öğrettiklerini kullanacak mısın?”</p>

    <p>“Her şeyi o amaçla kullanacağım.” Bilinçsizce <em>katiyet</em> işaretini yapmaya başladım, fakat sargılı elim beni durdurdu. Bunun üzerine kaşlarımı çattım.</p>

    <p>“Güzel,” dedi Shehyn. “Ketanın yetmeyecek. Senin yaşındaki biri için zayıf. Bir barbar için iyi. Senin kadar az talim yapmış biri için de iyi, ama sonuçta zayıf.”</p>

    <p>Hevesimi sesimden uzak tutmakta zorlandım. Elimi kullanarak bu sorunun benim için ne kadar önem taşıdığını gösterebilmek isterdim. “Shehyn, şu Rhintalar hakkında daha çok şey bilmek için büyük bir arzum var.”</p>

    <p>Uzunca bir süre sessiz kaldı. “Bunu düşüneceğim,” dedi sonunda, <em>tasa</em> olabilecek bir işaret yaparak. “Böyle şeyler kolayca konuşulmaz.”</p>

    <p>Yüzümü ifadesiz tuttum ve sargılı elimi <em>derin saygılı arzu</em> yapmaya zorladım. “Düşüneceğin için teşekkürler Shehyn. Bana onlar hakkında söyleyebileceğin en ufak şey bile altından daha değerlidir.”</p>

    <p>Vashet önce <em>yoğun huzursuzluk,</em> sonra <em>kibar arzu, farklılık</em> işaretleri yaptı. İki dönü öncesine kadar onu anlayamazdım, fakat artık sohbeti değişik bir konuya çekmek istediğinin farkındaydım.</p>

    <p>Ben de dilimi tutup meseleyi kurcalamaktan vazgeçtim. Daha fazla bilgi almak istiyorsam, yapabileceğim en kötü şeyin üstelemek olduğunu bilecek kadar Ademleri tanır olmuştum. Birleşik Eyaletler’de olsaydım sıkboğaz edebilir, istediğimi tatlı dil ve laf ebeliğiyle öğrenebilirdim. Ama bu taktikler burada işe yaramazdı. Yalnızca durgunluk ve sessizlik işe yarayabilirdi. Sabırlı olmam ve Shehyn’in konuyu daha sonra bizzat açmasını beklemem gerekiyordu.</p>

    <p>“Diyordum ki...” diye devam etti Shehyn. <em>Çekingen itiraf.</em> “...Ketanın zayıf. Ama bir sene boyunca kendini gerektiği gibi eğitirsen Tempi’nin dengi olursun.”</p>

    <p>“Bana iltifat ediyorsun.”</p>

    <p>“Etmiyorum. Sana zayıflığını söylüyorum. Çabuk öğreniyorsun. Bu da aceleciliğe sebep oluyor ve acelecilik Lethani’ye uymaz. Vashet senin içinde endişe verici bir şey olduğunu düşünmekte yalnız değil.”</p>

    <p>Gözlerini üzerimden bir dakika boyunca ayırmayarak beni uzun uzun süzdü. Sonra zarif bir hareketle omuz silkti ve Vashet’e bakıp kendinden genç kadına belli belirsiz bir gülümseme bahsetti. “Yine de,” <em>Esprili düşünce.</em> “...yüreğinde en ufak bir gölge olmayan biriyle tanışsaydım bu kişi mutlaka konuşamayacak kadar küçük bir çocuk olurdu.” Sandalyesinden kalktı ve iki eliyle birden gömleğini düzeltti. “Gel. Gidip sana bir isim bulalım.”</p>

    <p class="paragraf">Shehyn ikimizi yalçın, kayalık bir tepeden aşağı indirmekteydi.</p>

    <p>Okuldan ayrıldığımızdan beri hiç konuşmamıştık. Neler olacağını bilmiyordum, ama sormak da münasip gözükmüyordu. Öyle bir şey, bir damadın kendi düğününün orta yerinde, “Şimdi ne olacak?” diye sorması kadar büyük bir saygısızlık olur gibi geliyordu.</p>

    <p>Bir yamacın çıplak duvarına sıkıca tutunmuş tek bir eğri ağacın bulunduğu çim kaplı bir kayalık rafa vardık. Ağacın yanında kalın bir tahta kapı, yani gizli Adem evlerinden birinin girişi duruyordu.</p>

    <p>Shehyn kapıyı çalıp kendi açtı. İçerisi hiç de mağaramsı değildi. Taş duvarlar elden geçirilmişti ve düzgün zemin tahta kaplıydı. Ayrıca ev beklediğimden çok daha büyüktü. Yüksek bir tavanı ve kayalık yamacın daha derinlerine açılan altı kapısı vardı.</p>

    <p>Alçak bir masada oturan bir kadın, önündeki bir kitapta yazanları başka bir kitaba kopyalıyordu. Saçları bembeyaz, yüzü eski bir elma gibi buruş buruştu. Haert’e geldiğimden beri okurken veya yazarken gördüğüm ilk insanın bu olduğunu fark ettim.</p>

    <p>Yaşlı kadın başıyla Shehyn’e selam verdi. Vashet’e doğru döndüğünde gözlerinin kenarları kırıştı. <em>Memnuniyet.</em> “Vashet,” dedi, “döndüğünü bilmiyordum.”</p>

    <p>“Bir isim için geldik Magwyn,” dedi Shehyn. <em>Kibar resmi rica.</em></p>

    <p>Şaşırarak, “Bir isim mi?” diye sordu Magwyn. Shehyn’den Vashet’e baktı, ardından gözleri onların arkasında durduğum yere, parlak kızıl saçlarıma ve sargılı elime çevrildi. “Ah,” dedi, ansızın ciddileşerek.</p>

    <p>Kitaplarını kapatıp ayağa kalktı. Sırtı kamburdu ve yürürken ayaklarını sürüyerek küçük adımlar atıyordu. Bana yaklaşmamı işaret etti ve çevremde yavaş bir tur atarak beni dikkatle tepeden tırnağa süzdü. Yüzüme bakmaktan kaçındıysa da sargısız elimi tutup çevirdi ve avcumu, parmak uçlarımı inceledi.</p>

    <p>“Bir şey söylediğini duymak isterim,” dedi, bakışlarını elimden ayırmaksızın.</p>

    <p>“Nasıl istersen, isimlerin saygıdeğer biçimlendiricisi,” dedim.</p>

    <p>Magwyn başını Shehyn’den tarafa kaldırdı. “Benimle alay mı ediyor?”</p>

    <p>“Sanmam.”</p>

    <p>Etrafımda bir tur daha atarak ellerini omuzlarımda, kollarımda ve ensemde gezdirdi. Parmaklarını saçlarımdan geçirdi, sonra da önümde durup gözlerimin içine baktı.</p>

    <p>Gözleri Elodin’inkiler gibiydi. Görünürdeki ayrıntıları kastetmiyorum. Elodin’in gözleri yeşil, keskin ve alaycıydı. Magwyn’inkiler ise tanıdık bir Adem grisiydi ve hafif suluydu; kenarları ise kırmızıydı. Hayır, benzerlik bana nasıl baktığında yatıyordu. Bana sayfalarını dalgın bir edayla çevirdiği bir kitapmışım gibi bakabilen tanıdığım diğer tek insan Elodin’di.</p>

    <p>Magwyn’in gözleri benimkilerle ilk buluştuğunda ciğerlerimdeki tüm hava emilmiş gibi hissettim. Kısacık bir an için gördüğü şey karşısında ürktüğünü düşündüm, ama bu fikre muhtemelen heyecanımdan kapılmıştım. Son zamanlarda felaketin kıyısından çok sık döner olmuştum ve sınavımın iyi geçmesine rağmen bir parçam her an bir aksilik çıkmasını bekliyordu.</p>

    <p>“Maedre,” dedi Magwyn, gözlerini benimkilerden ayırmadan. Sonra başını eğdi ve kitaplarına geri gitti.</p>

    <p>“Maedre mi?” dedi Vashet, sesine azıcık yılgı karışarak. Dahasını da söyleyecek gibiydi, fakat Shehyn uzanıp başının yanına sertçe vurdu.</p>

    <p>Hareketi, Vashet’in son bir ay içerisinde beni cezalandırmak için bin kez yaptığıyla tıpatıp aynıydı. Kendime hâkim olamayarak güldüm.</p>

    <p>Vashet’le Shehyn bana kötü kötü baktılar. <em>Sahiden</em> kötü kötü baktılar.</p>

    <p>Magwyn yine bana doğru döndü. Kızmış gibi bir hali yoktu. “Sana verdiğim isme mi gülüyorsun?”</p>

    <p>“Asla Magwyn,” dedim, sargılı elimle <em>saygı</em> işaretini yapmaya çabalayarak. “İsimler önemli şeylerdir.”</p>

    <p>Beni süzmeye devam etti. “Bir barbar isimlerden ne anlar?”</p>

    <p>“Biraz anlarım,” dedim, sargılı elimi yine beceriksizce oynatarak. O olmadan sözcüklerime nüans katamıyordum. “Çok uzaklarda böyle şeyler çalıştım. Çoğu kimseden fazlasını bilirim, ama bildiklerim hâlâ azdır.”</p>

    <p>Magwyn gözlerini uzun süre benden ayırmadı. “Öyleyse yeni adını kimseye söylememen gerektiğini de bilirsin,” dedi. “Bu mahrem bir şeydir ve paylaşılması tehlikelidir.”</p>

    <p>Kafamı salladım.</p>

    <p>Tatmin olmuş gözüken Magwyn sandalyesine oturup bir kitap açtı. “Vashet, küçük tavşanım, yakında yine ziyaretime gelmelisin.” <em>Nazik sevecen ayıplama.</em></p>

    <p>“Geleceğim nine,” dedi Vashet.</p>

    <p>“Teşekkürler Magwyn,” dedi Shehyn. <em>Hürmetkâr şükran.</em></p>

    <p>Yaşlı kadın dalgın bir edayla kafa sallayarak bizi uğurladı ve Shehyn bizi mağaradan çıkardı.</p>

    <p class="paragraf">O akşamın ilerleyen saatlerinde Vashet’in evine geri gittim. Evinin önündeki bankta oturmuş, güneşin batmaya başladığı gökyüzünü seyrediyordu.</p>

    <p>Banktaki boş yeri gösterdi ve yanına oturdum. “Artık barbar olmamak nasıl bir duygu?” diye sordu.</p>

    <p>“Hemen hemen aynı,” dedim. “Ama biraz daha baş döndürücü.”</p>

    <p>Yemeğin ardından Penthe beni bir tür partinin verildiği evine götürmüştü. Aslında buna toplanma demek daha doğru olur, zira ne müzik ne de dans vardı. Yine de Penthe’nin zahmet edip okula girişimi kutlamaya istekli diğer beş Adem bulmuş olması gururumu okşamıştı.</p>

    <p>Birkaç bardak içkinin ardından Adem kayıtsızlığının kolayca dağıldığını öğrenmek beni sevindirmişti. Kısa zamanda hepimiz barbarlar gibi sırıtır olmuştuk. Bu durum beni rahatlatmıştı, özellikle de artık dil konusundaki acemiliğimden sargılı elimi sorumlu tutabileceğim için.</p>

    <p>“Bugün,” dedim dikkatle, “Shehyn, Rhintalar hakkında bir hikâye bildiğini söylemişti.”</p>

    <p>Vashet ifadesiz bir yüzle dönüp bana baktı. <em>Çekince.</em></p>

    <p>“Öyle bir şey bulabilmek için tüm dünyayı gezip dolaştım,” dedim. “Ve daha fazla değer verdiğim çok az şey var.” <em>Kesin dürüstlük.</em> “Ama bunu Shehyn’e yeterince ifade edemediğimden endişeleniyorum.” <em>Soru. Yoğun rica.</em></p>

    <p>Vashet sözlerime devam etmemi beklemesine bana biraz daha baktı, ardından <em>gönülsüzlük</em> işaretini yaptı. “Onunla konuşurum.” <em>Temin. Son.</em></p>

    <p>Başımı sallayıp konuyu kapattım.</p>

    <p>Güneş usulca ufka batarken Vashet’le beraber dostane bir sessizlik içinde oturduk. Derin bir nefes alıp uzun uzun verdi. Düştüğüm zamanlarda soluklanmam için beklememiz dışında şimdiye kadar hiç buna benzer bir şey yapmadığımızı fark ettim. Bugüne dek birlikte geçirdiğimiz vaktin tamamını eğitimime harcamıştık.</p>

    <p>“Bu akşam,” dedim nihayet, “Penthe bana hoş bir öfkem olduğunu ve bunu benimle paylaşmak istediğini söyledi.”</p>

    <p>Vashet kıkırdadı. “Elini çabuk tutmuş.” Bana bilgiç bir bakış attı. “Peki ne oldu?”</p>

    <p>Biraz yüzüm kızardı. “Ah. O... bana Ademlerin fiziksel temasa pek de mahrem bir gözle bakmadıklarını hatırlattı.”</p>

    <p>Tebessümü epey hınzırlaştı. “Demek seni bırakmadı, öyle mi?”</p>

    <p>“Neredeyse,” dedim. “Bir ay öncesine kıyasla artık daha hızlı hareket edebiliyorum.”</p>

    <p>“Penthe’den uzak duracak kadar hızlı hareket edebileceğini hiç sanmam,” dedi Vashet. “Tek istediği biraz seks oyunu. Bundan zarar gelmez.”</p>

    <p>“Zaten o yüzden sana sorayım dedim,” diye yavaşça konuştum. “Bundan zarar gelip gelmeyeceğini öğrenmek için.”</p>

    <p>Vashet bir kaşını kaldırdı ve aynı anda eliyle <em>belirsiz şaşkınlık</em> işaretini yaptı.</p>

    <p>“Penthe oldukça güzel bir kadın,” dedim dikkatle. “Ama sen ve ben...” Uygun bir ifade aradım. “Yakınlaştık.”</p>

    <p>Anladığını yüz ifadesiyle gösteren Vashet yine güldü. “Yani birlikte cinsellik yaşadığımızı kastediyorsun. Bir öğretmen ile öğrencisi arasındaki yakınlık ondan çok daha fazladır.”</p>

    <p>“Ah,” dedim gevşeyerek. “Ben de o tür bir fikre kapılmıştım. Ama bundan emin olmak güzel.”</p>

    <p>Vashet başını iki yana salladı. “Siz barbarların nasıl düşündüğünüzü unutmuşum,” dedi, sesinde yoğun ve sevecen bir hoşgörü barındırarak. “Böyle şeyleri şair kralıma anlatalı uzun yıllar geçti.”</p>

    <p>“Gücenmezsin, değil mi? Yani onunla...” Sargılı elimle anlaşılmaz bir işaret yaptım.</p>

    <p>“Genç ve enerjiksin,” dedi. “Bu senin için sağlıklı bir şey. Niye güceneyim ki? Durduk yerde seksine sahip mi oldum? Onu başkalarına vermekten endişe mi duyacağım?”</p>

    <p>Aklına bir şey gelmişçesine durdu. Dönüp bana baktı. “Peki o günden sonra başkalarıyla seks yapmamdan <em>sen</em> gücendin mi?” Yüzümü dikkatle inceledi. “İrkildiğini görebiliyorum.”</p>

    <p>“İrkildim,” diye itirafta bulundum. Sonra zihnimin envanterini çıkardım ve nasıl hissettiğimden emin olmadığımı keşfederek şaşırdım. “Gücenmem gerekirmiş gibi hissediyorum,” dedim sonunda. “Ama sanırım gücenmedim.”</p>

    <p>Vashet başını beğeniyle salladı. “Bu iyiye işaret. Uygarlaştığını gösteriyor. Diğer his daha çocukluğunda aklına sokuldu. Şimdiyse üzerine uymayan eski bir gömlek gibi. Ve artık ona yakından baktığında daha en baştan çirkin olduğunu görebiliyorsun.”</p>

    <p>Bir anlığına tereddüt ettim. “Meraktan soruyorum,” dedim. “Sevişmemizden beri başka kaç kişiyle beraber oldun?”</p>

    <p>Vashet bu sorudan dolayı şaşırmış gibi gözüktü. Ağzını büzüp uzun bir süre gökyüzüne baktı, sonra da omuz silkti. “O zamandan beri kaç kişiyle konuştum? Kaç kişiyle dövüştüm? Kaç kere yemek yedim veya Ketanımı çalıştım? Böyle şeyleri kim sayar ki?”</p>

    <p>“Çoğu Adem böyle mi düşünür?” dedim, nihayet bu soruları sorma fırsatını yakaladığıma sevinerek. “Seksin özel bir şey olmadığını?”</p>

    <p>“Tabii ki özeldir,” dedi Vashet. “İki insanı birbirine yaklaştıran her şey özeldir. Bir sohbet, bir öpücük, bir fısıltı. Dövüşmek bile özeldir. Ama biz seks konusunda tuhaf davranmayız. Ondan utanmayız. Altınlarını biriktiren bir cimri gibi bir başkasının seksini sadece kendimize saklamaya gerek duymayız.” Başını iki yana salladı. “Zaten siz barbarları bizden ayıran asıl şey bu huyunuz.”</p>

    <p>“Peki ya sevgi?” diye sordum, biraz alınarak. “Ya aşk?”</p>

    <p>Vashet tekrar güldü. Bu seferki kahkahası gür, uzun ve oldukça keyifliydi. Uzaktaki tepelerden yansıyıp bize geri gelirken Haert’in yarısı onu duymuş olmalıydı.</p>

    <p>“Siz barbarlar,” dedi gözlerindeki yaşları silerken. “Ne kadar geri kafalı olduğunuzu unutmuşum. Şair kralım da aynıydı. İşin aslını öğrenmesi için uzun, perişan bir zaman geçirmesi gerekmişti. Bir penisle bir yürek arasında büyük fark vardır.”</p>
  </div>
</body>
</html>
