<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Elli Dokuzuncu Bölüm</h1>

    <h2 class="baslik_2 sigil_not_in_toc">Maksat</h2>

    <p>Maer’in dairesinden ayrılırken kartımı ve yüzüğümü bir ulakla Caudicus’a önden göndermeyi düşündüm. Sonra bu fikirden vazgeçtim. Maer’in verdiği bir görevi yerine getiriyordum. Herhalde böyle bir şey, teşrifatı biraz çiğnememi mazur gösterirdi.</p>

    <p>Dedikodu kazanında kaynayanlara dayanarak Alveron’un gizemcisinin bir düzine seneden daha uzun bir zamandır Maer’in erkânı arasında yer aldığını biliyordum. Fakat sarayın güney kulelerinin birinde ikamet etmesi dışında adam hakkında hiçbir bilgiye sahip değildim.</p>

    <p>Kalın kerestelerden yapılmış kapıyı çaldım.</p>

    <p>“Bekle biraz,” diye kısık bir ses geldi. Bir sürgünün çekildiğini işittim. Kapı biraz aralanınca uzun, kancalı bir burna ve kıvırcık siyah saçlara sahip sıska bir adamla karşılaştım. Adamın üzerinde hoca cüppesini andıran uzun, koyu renkli bir giysi vardı. “Evet?”</p>

    <p>“Biraz vaktinizi alabilir miyim bayım?” dedim yarı gerçek yarı sahte bir tedirginlikle.</p>

    <p>Adam beni tepeden tırnağa süzerek şık giysilerimi inceledi. “Ben aşk iksirleri hazırlamam. O tür şeyleri Aşağı Severen’de bulabilirsiniz.” Kapı santim santim kapanmaya başladı. “Ama bana soracak olursanız biraz dans ve birkaç gül işinizi görür.”</p>

    <p>“Başka bir iş için buradayım,” dedim çabucak. “Aslında iki iş için. Biri Maer’in, biri de benim.” Elimi kaldırarak avcumdaki demir yüzüğü gösterdim. Yüzüğün yüzeyine Alveron’un ismi parlak altın harflerle yazılmıştı.</p>

    <p>Kapı daha fazla kapanmadı. “Öyleyse buyurun,” dedi Caudicus.</p>

    <p>İçerisi tek bir odaya sığdırılmış küçük bir Üniversite’ye benziyordu. Sempati lambalarının tanıdık kızıl ışığı, raflar dolusu kitabı ve üzerlerinde eğri büğrü cam kapların bulunduğu masaları aydınlatmaktaydı. En geride kulenin kavisli duvarının yarı yarıya sakladığı küçük bir ocağı ya da fırını görür gibi oldum.</p>

    <p>“Yüce Tanrım!” diye bağırdım, bir elimle ağzımı kapatarak. “Bu bir ejderha mı?” Tavan kirişlerinden birine asılı duran içi doldurulmuş kocaman bir tuzlu su timsahını işaret ettim.</p>

    <p>Bir şeyi anlamanız lazım: bazı gizemciler, özellikle bunun gibi lüks bir erkâna kapağı atabilmiş olanlar, mıntıkalarına çok düşkündürler. Caudicus’un bölgesine geleli çok olmamış, hâlâ eğitim aşamasındaki genç bir gizemciye nasıl tepki vereceğini bilmediğim için hafiften alık, tehditkârlıktan uzak olmayan bir soylu rolü oynamaya karar vermiştim.</p>

    <p>Caudicus kıkırdayarak kapıyı arkamdan kapadı. “Hayır, o bir tatlı su timsahı. Sizi temin ederim ki zararsızdır.”</p>

    <p>“Biraz ürktüm, o kadar,” dedim. “Böyle bir şey ne işe yarar ki?”</p>

    <p>O da timsaha baktı. “Açıkçası bilmiyorum. Benden önce burada yaşayan gizemciye aitti. Onu çöpe atmanın israf olacağını düşündüm. Etkileyici bir yaratık, değil mi?”</p>

    <p>Timsahı tedirgin gözlerle süzdüm. “Oldukça.”</p>

    <p>“Bahsettiğiniz şu iş nedir?” Büyük bir koltuğu işaret etti ve onun karşısındaki bir başka koltuğa kendisi oturdu. “Kendi işlerimle ilgilenmeden önce korkarım sadece birkaç dakikam var. O zamana kadar vaktim sizin Bay...” Cümlesini sorarcasına bitirdi.</p>

    <p>Kim olduğumu iyi bildiğini görebiliyordum: Maer’in bir süredir buluştuğu gizemli genç adam. Niçin Severen’de olduğumu en az ötekiler kadar öğrenmek istediğini tahmin ettim.</p>

    <p>“Kvothe,” dedim. “İlk işim Maer’in ilacı.” Kaşları arasında belli belirsiz, asabi bir çizginin belirdiğini gördüm ve kapıldığı izlenim artık her neyse onu düzeltmek için atıldım. “Kısa süre önce Maer’le sohbet ediyordum.” Bundan son derece gurur duyuyormuşum gibi azıcık duraksadım. “Sizinle konuşmam sona erdiğinde ilacını getirmemi istedi.”</p>

    <p>Çizgi kayboldu. “Elbette,” dedi Caudicus rahat bir tavırla. “Hem böylece dairesine gitmekten de kurtulmuş olurum. Peki konuşmak istediğiniz konu nedir?”</p>

    <p>“Şey,” deyip heyecanla öne doğru eğildim, “Vintas’ın asilzade sülalelerinin tarihine yönelik bir araştırma yapıyorum. Bir kitap yazmayı düşünüyorum da.”</p>

    <p>“Bir soyağacı mı?” Gözlerinde bıkkın bir ifadenin belirmekte olduğunu fark ettim.”</p>

    <p>“Ah, hayır. Onlardan bol bol var. Ben daha ziyade önde gelen sülalelerle ilgili bir hikâye dizisi düşünüyordum.” Böyle bir yalan uydurduğum için gururluydum. Yalanım yalnızca Meluan’ın sülalesi hakkındaki merakımı açıklamakla kalmıyor, aynı zamanda Maer’in yanında niye bu kadar çok zaman geçirdiğim sorusuna da cevap veriyordu. “Tarihsel konular genelde sıkıcı olur, ama hikâyeleri herkes sever.”</p>

    <p>Caudicus kendi kendine kafa salladı. “Akıllıca bir fikir. Böyle bir kitap ilginç olabilir.”</p>

    <p>“Hikâyelere geçmeden önce her sülalenin geçmişini anlatan kısa bir önsöz yazacağım. Maer köklü sülaleler konusundaki uzmanlığınızdan bahsetti ve size başvurursam memnun olacağını söyledi.”</p>

    <p>İltifatım gereken etkiyi yarattı ve Caudicus belli belirsiz kabardı. “Kendimi bir <em>uzman</em> olarak görür müyüm bilmiyorum,” dedi sahte bir tevazuyla. “Ama tarihçi yönüm vardır.” Bana bir kaşını kaldırarak baktı. “Herhalde en iyi bilgi kaynağının sülalelerin bizzat kendileri olduğunu biliyorsunuzdur.”</p>

    <p>“İnsan öyle <em>sanıyor,</em>” dedim sesimi kısarak. “Fakat sülaleler en ilginç hikâyelerini paylaşmakta gönülsüz olabiliyorlar.”</p>

    <p>Caudicus kocaman sırıttı. “Herhalde öyledir.” Tebessümü çabucak silindi. “Fakat Maer’in sülalesiyle ilgili bir hikâye bilmediğimden eminim,” dedi ciddiyetle.</p>

    <p>“Ah, hayır hayır!” Yanlış anlaşılmışım gibi ellerimi sağa sola salladım. “Maer’in durumu özel. Onunla ilgili bir hikâye yazmayı aklımın ucundan...” Gözle görülür bir şekilde yutkunarak cümlemi yanda bıraktım. “Beni Kilipsiz sülalesi hakkında aydınlatabileceğinizi umuyordum. Onlara dair pek bir şey bilmiyorum da.”</p>

    <p>“Sahi mi?” dedi şaşırarak. “Eski güçlerini kaybettiler, ama tam bir öykü hazinesidirler.” Gözleri uzaklara dalıp gitti ve parmaklarını dalgın bir edayla dudağına sürttü. “Gelin şöyle yapalım; ben tarihlerini elden geçireyim, siz de daha uzun bir sohbet için yarın geri dönün. Zaten Maer’in ilacını içme vakti geldi ve geç kalmaması lazım.”</p>

    <p>Adam ayağa kalkıp kollarını sıvamaya başladı. “İlacı hazırlarken gevezelik etmeme aldırış etmezseniz aklıma bir şey geldi.”</p>

    <p>“İksir hazırlanmasını daha önce hiç görmemiştim,” dedim hevesle. “Dikkatinizi fazla dağıtmayacaksam...”</p>

    <p>“Sorun değil. Uykumda bile hazırlayabilirim.” Bir iş tezgâhının arkasına geçti ve mavi alev çıkaran bir çift mum yaktı. Sırf gösteriş olsun diye orada bulunduklarını bilmeme rağmen yeteri kadar etkilenmiş gibi yaptım.</p>

    <p>Caudicus küçük bir el terazisine bir miktar kurumuş yaprak döküp tarttı. “Araştırmalarınıza söylenti katmaya bir itirazınız var mı?”</p>

    <p>“İlginçse hayır.”</p>

    <p>Cam tıpalı bir şişedeki berrak bir sıvının küçük bir ölçeğini dikkatle dökerken sessiz kaldı. “Anladığım kadarıyla Kilipsiz sülalesi bir ata yadigârına sahipmiş. Şey aslında <em>tam</em> bir yadigâr değilmiş, ama soylarının başlangıcına dayanan kadim bir şeymiş.”</p>

    <p>“Bunda bir tuhaflık yok ki. Köklü sülaleler bol miktarda yadigâra sahiptirler.”</p>

    <p>“Şşt,” dedi asabice. “Dahası var.” Sıvıyı dışına bazı kaba simgeler kazınmış düz tabanlı bir kurşun kâseye döktü. Sıvı köpürüp tıslayarak havayı hafif ama keskin bir kokuyla doldurdu.</p>

    <p>Caudicus bunun ardından sıvıyı mumların üzerindeki bir tavaya boşalttı. İçine kuru yaprakları kattı, sonra da bir tutam bir şey ve bir ölçek beyaz toz attı. Tüm bunların üzerine su olduğunu tahmin ettiğim bir sıvı döktü, karıştırdı ve ortaya çıkan karışımı bir süzgeçten geçirip şeffaf bir cam şişeye aktardı. Şişenin ağzını da bir tıpayla kapattı.</p>

    <p>İksire yakından bakmam için bana doğru tuttu: hafif bir yeşil tonun karıştığı açık sarı renkli bir sıvıydı. “İşte oldu. Ona hepsini içmesini hatırlatın.”</p>

    <p>Sıcak şişeyi aldım. “Peki neymiş o yadigâr?”</p>

    <p>Caudicus ellerini porselen bir kâsede yıkadı ve sallayarak kuruladı. “Kilipsizlerin topraklarının en eski kısmında, atalarının inşa ettiği köşkün en eski bölümünde gizli bir kapı varmış. Kulpu veya menteşeleri olmayan bir kapı.” Kendisini dikkatle dinlediğimden emin olmak için gözü üzerimdeydi. “Bu kapıyı açmanın bir yolu yokmuş. Kilitliymiş, ama üzerinde kilit bulunmuyormuş. Hiç kimse öteki tarafında ne olduğunu bilmiyormuş.”</p>

    <p>Başıyla elimdeki şişeyi işaret etti. “Artık onu Maer’e götürün. Soğumadan içerse daha iyi olur.” Beni kapıya kadar geçirdi. “Yarın geri gelin,” derken yılışıkça sırıttı. “Menebralar hakkında öyle bir hikâye biliyorum ki kızıl saçlarınız bembeyaz kesilecek.”</p>

    <p>“Ah, bir seferde tek bir sülale üzerinde çalışıyorum,” dedim sonu gelmez saray dedikodularına boğulmamak için. “En fazla iki. Şimdilik yalnızca Alveron ve Kilipsiz sülaleleriyle ilgileniyorum. Bir de üçüncüsüne başlamam mümkün değil.” Yavan bir tebessüm ettim. “Yoksa altından kalkamam.”</p>

    <p>“Yazık,” dedi Caudicus. “Ben epey seyahat ederim. Soylu sülalelerin çoğu Maer’in gizemcisini ağırlamaya pek heveslidir.” Bana sinsi bir bakış attı. “Bu da ilginç bazı gerçekleri öğrenmemi sağlıyor.” Kapıyı açtı. “Biraz düşünün. Ve yarın mutlaka uğrayın. O zamana kadar Kilipsizler hakkında daha fazla şey hatırlamış olurum.”</p>

    <p>Şişenin soğumasına fırsat vermeden Maer’in dairesine vardım. Çaldığım kapıyı Stapes açtı ve beni Maer’in en içteki odasına götürdü.</p>

    <p>Maer Alveron onu bıraktığım pozisyonda uyuyordu. Stapes kapıyı arkamdan kapatırken Maer’in gözlerinden biri açıldı ve beni dermansızca yanına çağırdı. “Bakıyorum da hiç acele etmiyorsun.”</p>

    <p>“Ekselansları, ben-”</p>

    <p>Bu sefer yaklaşmamı daha sert bir hareketle işaret etti. “Bana ilacımı ver,” dedi boğuk bir sesle. “Sonra da git. Yorgunum.”</p>

    <p>“Korkarım bu çok önemli ekselansları.”</p>

    <p>Maer’in iki gözü birden açıldı ve o yakıcı öfkesi geri geldi. “Ne?” diye çıkıştı.</p>

    <p>Yatağının yanına gidip adamın üzerine doğru eğildim. O benim bu münasebetsizliğime karşı çıkamadan şöyle fısıldadım: “Ekselansları, Caudicus sizi zehirliyor.”</p>
  </div>
</body>
</html>
