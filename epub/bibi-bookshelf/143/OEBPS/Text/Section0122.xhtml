<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Yüz On Dördüncü Bölüm</h1>

    <h2 class="baslik_2 sigil_not_in_toc">Aethe’nin Sivri ve Tek Oku</h2>

    <p>Vashet’in nasihatine gönülsüzce de olsa uydum. Parmaklarım kaşınmasına rağmen o gece lavtamı çıkarıp okuldaki kendi küçük köşemi müzikle doldurmadım. Hatta görüp de dedikodu çıkarmasınlar diye lavtamı yatağın altına itecek kadar ileri gittim.</p>

    <p>Sonraki günlerde Vashet’ten eğitim almaktan başka bir şey yapmadım. Yemeklerimi yalnız yedim ve dilimden utanmaya başladığım için kimselerle konuşmadım. Carceret mesafesini koruyorsa da, bir yılanınki kadar katı ve öfkeli gözlerle orada bir yerden daima beni izliyordu.</p>

    <p>Vashet’in dört dörtlük Aturcasından istifade ederek ona Tempi’nin anlayamayacağı kadar nükteli bin soru yönelttim.</p>

    <p>Fırtınaduvarı’nın eteklerini çıkmaya başladığımdan beri içimde dumanı tüten soruyu sormak içinse üç gün bekledim. Şahsen bu sabrımın fevkalade bir kişisel disiplini gösterdiği fikrindeydim.</p>

    <p>“Vashet,” dedim, “halkın Chandrialılarla ilgili hikâyeler bilir mi?”</p>

    <p>Normalde dışa vurumcu olan yüzü bir anda ifadesizleşerek bana baktı. “Bunun el dilinle ne ilgisi var?” Eli hızla hareket ederek ayıplama ve kınama anlamındaki işaretin farklı çeşitlerini yaptı.</p>

    <p>“Hiç,” dedim.</p>

    <p>“Öyleyse dövüş becerinle mi ilgisi var?” diye sordu.</p>

    <p>“Hayır,” diye itiraf ettim. “Ama-”</p>

    <p>“Öyleyse mutlaka Ketan’la ilgilidir,” dedi. “Yoksa Lethani’yle mi? Veya belki de Ademcenin kavramakta zorlandığın nüanslarına temas ediyordur.”</p>

    <p>“Sadece merak etmiştim.”</p>

    <p>Vashet iç geçirdi. “Merakını daha önemli konulara yoğunlaştırmanı isteyebilir miyim?” diye sordu, eliyle <em>bezginlik</em> işareti yaparak. <em>Yoğun kınama.</em></p>

    <p>Konuyu hemen kapattım. Vashet öğretmenim olmakla kalmayıp aynı zamanda tek yoldaşımdı. İstediğim son şey onu kızdırmak veya derslerine yeteri kadar ilgi göstermediğim gibi bir izlenim vermekti.</p>

    <p>Hüsranla sonuçlanan bu istisnaya rağmen Vashet dev bir bilgi hazinesiydi. Ardı arkası kesilmeyen sorularıma çabuk ve açık cevaplar veriyordu. Sonuç olarak konuşma ve dövüşme alanlarındaki yeteneklerimin hızla geliştiğini düşünmeden edemiyordum.</p>

    <p>Vashet benim bu şevkimi paylaşmıyor ve görüşlerini belirtmekten çekinmiyordu. Ayrıntılarıyla. İki farklı lisanda.</p>

    <p class="paragraf">Vashet’le beraber, kılıç ağacını barındıran gizli vadideydim. Yaklaşık bir saat boyunca yakın dövüş çalışmıştık ve şimdi uzun otların arasına oturmuş, soluklanıyorduk.</p>

    <p>Daha doğrusu <em>ben</em> soluklanıyordum. Vashet hiç yorulmamıştı. Benimle dövüşmek onun için işten bile değildi ve savunmamı tembelce aşıp kafama bir tane patlatarak beceriksizliğim için beni cezalandırmakta zerre kadar zorlanmıyordu.</p>

    <p>“Vashet,” dedim bir süredir beni huzursuz eden bir soruyu sormak için nihayet cesaretimi toplayarak. “Küstahça sayılabilecek bir soru sorabilir miyim sonra?”</p>

    <p>“Küstah bir öğrenciyi yeğlerim,” dedi. “Bu tür şeyler için çekindiğimiz günlerin geride kaldığını umuyordum.”</p>

    <p>“Tüm bunların amacı ne?” diyerek ikimizi işaret ettim.</p>

    <p>“Bunların amacı,” dedi hareketimi taklit ederek, “seni annesinin şarabını içip sarhoş olmuş küçük bir çocuktan daha iyi dövüşebileceğin kadar eğitmek.”</p>

    <p>Bugün iki kısa örgüyle toplanmış sarı saçları boynunun iki yanından sarkmaktaydı. Ne tuhaftır ki bu hali ona genç kızlara özgü bir görünüm kazandırıyor ve beni yerden yere vurduğu, teslim olmaya zorladığı, okkalı ama nispeten yumuşak yumruk ve tekmelerle beni sayısız kez patakladığı son bir saattir izzetinefsimi iki paralık ediyordu.</p>

    <p>Hatta bir defasında gülerek kolayca arkama geçmiş ve kendisi zampara bir sarhoş, ben de dekolteli bir garson kızmışım gibi kıçıma okkalı bir şaplak atmıştı.</p>

    <p>“Ama neden?” diye sordum. “Beni hangi amaçla eğitiyorsun? Tempi beni eğiterek yanlış yapmışsa niye bana daha çok şey öğretiyorsun?”</p>

    <p>Vashet başını beğeniyle salladı. “Bunu sormanın daha ne kadar süreceğini merak ediyordum,” dedi. “İlk sorduklarından biri olmalıydı.”</p>

    <p>“Çok fazla soru sorduğum söylenmişti,” dedim. “Adımlarımı daha dikkatli atmaya çalışıyordum.”</p>

    <p>Vashet bir anda ciddileşerek dimdik oturdu. “Bilmemen gereken şeyler biliyorsun. Shehyn senin Lethani bilmeni dert etmese de diğerleri farklı düşünüyor. Ama Ketan konusunda herkes hemfikir. Ketan barbarlar için değildir. Sadece Ademler içindir; özellikle de kılıç ağacının yolunu izleyen Ademler için.”</p>

    <p>Sözlerini sürdürdü. “Shehyn’in şöyle düşünüyor: bu okulun bir parçası olursan Ademre’nin de bir parçası olursun. Ademre’nin bir parçası olursan barbarlıktan çıkarsın. Ve barbarlıktan çıkarsan böyle şeyleri bilmen yanlış olmaz.”</p>

    <p>Dedikleri biraz dolambaçlı da olsa mantıklıydı. “Bu aynı zamanda Tempi’nin beni eğiterek yanlış yapmadığını gösterir.”</p>

    <p>Kafasını salladı. “Aynen öyle. Eve istenmeyen bir köpek yavrusu sokmak yerine kaybolan bir koyunu sürüye geri getirmiş gibi olur.”</p>

    <p>“İlla bir koyun veya köpek yavrusu olmak zorunda mıyım?” İçimi çektim. “Gururum çiğneniyor.”</p>

    <p>“Bir köpek yavrusu gibi dövüşüyorsun,” dedi Vashet. “Hevesli ama beceriksizce.”</p>

    <p>“İyi de zaten bu okulun bir parçası değil miyim?” diye sordum. “Ne de olsa beni eğitiyorsun.”</p>

    <p>Başını iki yana salladı. “Okulumuzda kalıyor ve yemeğimizi yiyorsun, ama bu seni bir öğrenci yapmıyor. Pek çok çocuk okula girip günün birinde kırmızı giyme ümidiyle Ketan çalışır. Bizimle yaşarlar ve öğrenirler. Okuldadırlar ama okula dahil değildirler. Bilmem anlatabildim mi?”</p>

    <p>“Bu kadar çok kişinin fedai olmak istemesi bana tuhaf geliyor,” dedim yapabildiğim kadar nazikçe.</p>

    <p>“Sen de bizim kadar heveslisin,” derken sesi biraz sertleşti.</p>

    <p>“Öğrenmeye hevesliyim,” dedim, “ama fedai olmaya değil. Yine de sizi hor gördüğümü zannetme.”</p>

    <p>Vashet boynunu çevirerek oradaki gerginliği attı. “Anlamana mâni olan şey lisanın. Barbar topraklarında fedailer toplumun en alt kademesindedirler. Bir insan ne kadar kalın kafalı veya işe yaramaz olursa olsun eline bir sopa alıp kervan koruyarak günde yarım peni kazanabilir. Haklı mıyım?”</p>

    <p>“O yaşam tarzının genellikle sert mizaçlı insanları çektiği doğru,” dedim.</p>

    <p>“Biz o tür fedailer değiliz. Para alırız ama işimizi kendimiz seçeriz.” Duraksadı. “Kesen için dövüşürsen fedaisindir. Ülkene duyduğun görev bilinciyle dövüşürsen ne olursun?”</p>

    <p>“Asker.”</p>

    <p>“Yasalar için dövüşürsen?”</p>

    <p>“İnzibat veya zabit.”</p>

    <p>“Kendi şöhretin için dövüşürsen?”</p>

    <p>Bunu biraz düşünmem gerekti. “Düellocu olabilir mi?”</p>

    <p>“Başkalarının iyiliği için dövüşürsen?”</p>

    <p>“Bir Amyr,” dedim hiç düşünmeden.</p>

    <p>Başını yan yatırarak bana baktı. “İlginç bir cevap,” dedi.</p>

    <p>Kolunu kaldırarak gömleğinin kırmızı kolunu gururla gösterdi. “Biz Ademler korumak, avlamak, bekçilik yapmak için para alırız. Ülkemiz, okulumuz ve şöhretimiz için dövüşürüz. Ve de Lethani için. Lethani’yle. Lethani’nin içinde. Hepsi birlikte. Kırmızı giyenlerin Ademcedeki karşılı <em>Cethan</em>’dır.” Başını kaldırıp bana baktı. “Ve bundan gurur duyarız.”</p>

    <p>“Demek fedailer Adem toplumunun üst kademelerinde bulunuyorlar,” dedim.</p>

    <p>Başını salladı. “Lakin barbarlar bunu bilmezler. Zaten bilseler de anlamazlar. Bu yüzden ‘fedai’ sözcüğüyle yetinmemiz gerekir.”</p>

    <p>Yerden iki uzun ot kopardı ve bunlarla bir şerit örmeye başladı. “İşte o nedenle Shehyn’in vermesi gereken karar kolay değil. Doğru olanla okulu için en iyi olanı dengelemek. Bir yandan da tüm kılıç ağacı yolunun iyiliğini dikkate almalı. O da acele bir karara varacağına daha sabırlı bir oyun oynuyor. Bence meselenin kendiliğinden çözülmesini umuyor.”</p>

    <p>“Bu mesele kendiliğinden nasıl çözülebilir ki?” diye sordum.</p>

    <p>“Kaçıp gidebilirdin,” dedi kısaca. “Çoğu kimse öyle yapacağını sandı. Aynı şekilde, eğitilmeye layık olmadığına karar verseydim mesele yine Shehyn’e kalmadan çözümlenecekti. Tabii eğitimin sırasında ölebilir veya sakat kalabilirdin de.”</p>

    <p>Ona bakakaldım.</p>

    <p>Omuz silkip geçti. “Kazalar yaşanır. Sık sık değilse de bazen. Öğretmenin Carceret olsaydı...”</p>

    <p>Yüzümü ekşittim. “Peki biri okula nasıl resmen üye olabilir? Bir tür imtihan mı var?”</p>

    <p>Başını iki yana salladı. “Öncelikle biri sana arka çıkarak okula katılmaya layık olduğunu söylemeli.”</p>

    <p>“Tempi mi?” diye sordum.</p>

    <p>“Önemli biri,” diye açıklığa kavuşturdu.</p>

    <p>“Öyleyse sen,” dedim yavaşça.</p>

    <p>Vashet sırıtarak azıcık eğri duran burnunu sıvazladı, sonra da beni işaret etti. “Bilmen için iki tahmin yetti. Beni utandırmayacağını hissettiğim bir seviyeye yükselebilirsen sana arka çıkarım, böylece imtihana girebilirsin.”</p>

    <p>Ellerini düzenli, karmaşık motiflerle oynatarak otları birbirine dolamayı sürdürdü. Başka bir Adem’in konuşurken böyle boş bir işle uğraştığını hiç görmemiştim. Bunda bir anormallik de yoktu. Diğer Ademlerin konuşmak için bir ellerinin boşta kalması gerekiyordu. “Bu imtihanı geçersen barbarlıktan çıkarsın. Tempi aklanır ve herkes mutlu mesut evine döner. Tabii bazıları hariç.”</p>

    <p>“Peki ya imtihanı geçemezsem?” diye sordum. “Ya da ona girecek kadar iyi olmadığıma karar verirsen?”</p>

    <p>“O zaman işler daha karmaşık bir hale gelir.” Ayağa kalktı. “Gel. Shehyn bugün seninle konuşmak istedi. Geç kalmamız doğru olmaz.”</p>

    <p class="paragraf">Vashet beni alçak taş binalar kümesine geri götürdü. Binaları ilk gördüğümde, kasaba merkezinin onlardan ibaret olduğunu sanmıştım. Artık okulu teşkil ettiklerini biliyordum. Bina grubu minik bir Üniversite gibiydi, tabii alışkın olduğum ders planı hariç.</p>

    <p>Okulda resmi bir derecelendirme sistemi de mevcut değildi. Kırmızı giyenlere hürmet ediliyordu ve yönetimin Shehyn’de olduğu belliydi. Bunların dışında sosyal sıralamaya dair ancak muğlak bir fikir edinebilmiştim. Tempi’nin alt sıralarda bulunduğu ve hakkında iyi düşünülmediği kolayca anlaşılıyordu. Vashet ise üst seviyelerde ve saygındı.</p>

    <p>Buluşmaya vardığımız sırada Shehyn, Ketan’ın ortalarındaydı. Bir masaya yayılmakta olan balın süratiyle hareket etmesini sessizce izledim. Ketan ne kadar yavaş icra edilirse o kadar zorlaşır, fakat Shehyn onu kusursuz yapıyordu.</p>

    <p>Bitirmesi yarım saat sürdü ve bunun peşinden bir pencere açtı. Ani bir esinti, beraberinde yaz otlarının hoş kokusunu ve yaprakların sesini getirdi.</p>

    <p>Shehyn oturdu. Teni ince bir ter tabakasıyla kaplı olmasına rağmen tıknefes değildi. “Tempi sana dokuz-ve-doksan öyküden bahsetti mi?” diye hemen konuya girdi. “Aethe’den ve Ademlerin başlangıcından?”</p>

    <p>Başımı iki yana salladım.</p>

    <p>“Güzel,” dedi. “Bu onun görevi değil. Zaten gerektiği gibi yapamazdı.” Vashet’e baktı. “Dili nasıl gelişiyor?”</p>

    <p>“Hızlı sayılır,” dedi Vashet. <em>Lakin.</em></p>

    <p>“Pekâlâ,” dedi Shehyn, düzgün ve biraz aksanlı bir Aturcaya geçerek. “Böyle konuşacağım ki hem sözüm daha az kesilsin hem de yanlış anlaşılmaya yer kalmasın.”</p>

    <p><em>Saygılı minnet</em> işaretini elimden geldiğince yaptım.</p>

    <p>“Bu öykü yıllar öncesine dayanır,” dedi Shehyn resmi bir dille. “Bu okuldan öncesine. Kılıç ağacının yolundan öncesine. Ademler Lethani’yi öğrenmelerinden öncesine. Bu öykü böyle şeylerin başlangıcını anlatır.</p>

    <p>“İlk Adem okulu, kılıç kullanmayı öğreten bir okul değilmiş. Ne gariptir ki ok ve yayda ustalaşmayı amaçlayan Aethe adlı bir adam tarafından kurulmuş.”</p>

    <p>Shehyn öyküsüne ara verip bir açıklamada bulundu. “O günlerde yay kullanımının çok yaygın olduğunu bil. Okçuluğa büyük değer verilirdi. Eskiden çobanlık yapardık ve düşmanlarımız bir an olsun peşimizi bırakmazlardı. Yay kendimizi savunmak için en iyi aracımızdı.”</p>

    <p>Sandalyesinde arkasına yaslanıp öyküsüne devam etti. “Aethe aslında okul kurmaya kalkışmamış. O günlerde hiç okul yokmuş. Sadece becerisini geliştirmek istiyormuş. Bu işe tüm benliğini adamış, ta ki yüz elli metre ötedeki bir ağacın elmasını vurabilene kadar. Sonra yanan bir mumun fitilini vurabilene kadar uğraşmış. Zaman geçtikçe, vurmakta zorlandığı tek hedef sarktığı yerde rüzgârda uçuşan bir iplik olmuş. Aethe rüzgârın dönüşünü tahmin edebilene kadar didinmiş. Bunda da ustalaşınca ıskalamaz hale gelmiş.</p>

    <p>“Becerisinin söylentisi yayıldıkça yayılmış ve başkaları da çıkagelmiş. Bunların arasında Rethe diye genç bir kadın da varmış. Aethe ilk başta Rethe’nin yayı gerebilecek kuvvete sahip olmadığından şüphelenmiş. Ama Rethe kısa zaman içinde onun en iyi öğrencisi olup çıkmış.</p>

    <p>“Dediğim gibi bunlar yıllar önce ve oturduğumuz yerden kilometrelerce ötede oluyormuş. O dönemde Ademlere kılavuzluk edecek bir Lethani bulunmadığı için yaşadıkları devir zorlu ve kanlıymış. O günlerde kibir, münakaşa veya becerisini ispatlama hevesi yüzünden bir Adem’in bir başkasını öldürmesi yaygınmış.</p>

    <p>“Aethe en büyük okçu olduğundan pek çok kişi ona meydan okumuş. Ama rüzgârda uçuşan bir ipliği bile vurabilen biri için bir insan vücudu hedef dahi sayılmaz. Aethe onları ekin biçer gibi kolayca öldürmüş. Düelloya giderken yanına tek bir ok alır ve o ok yetmezse yenilmeyi hak ettiğini söylermiş.</p>

    <p>“Aethe yaşlandıkça ünü daha da yayılmış. Nihayet bir yere yerleşmiş ve Adem okullarının ilkini kurmuş. Yıllar geçmiş ve pek çok Adem’i eğiterek bıçaklar kadar ölümcül yapmış. Aethe’nin öğrencilerine üç ok ve üç sikke verirsen en kötü üç düşmanının seni bir daha asla rahatsız etmeyeceği iyi bilinir olmuş.</p>

    <p>“Böylece okul servete, üne ve gurura kavuşmuş. Tabii Aethe de.</p>

    <p>“O günlerden birinde Rethe, Aethe’nin yanına gelmiş. O Rethe ki en iyi öğrencisiymiş. O Rethe ki kulağına ve kalbine en yakın duranmış.</p>

    <p>“Rethe oturup Aethe’yle konuşmuş ve anlaşamamışlar. Sonra tartışmışlar. Sonra tüm okulun kalın taş duvarların ardından duyabileceği kadar yüksek sesle bağrışmışlar.</p>

    <p>“En sonunda Rethe, Aethe’yi düelloya çağırmış. Aethe kabul etmiş ve kazananın o günden sonra okulu yöneteceği bilinmiş.</p>

    <p>“Aethe meydan okunan olduğu için duracağı yeri ilk o seçmiş. Kendisine hareketli bir siper sağlayacak genç ve sallantılı bir ağaç koruluğunda karar kılmış. Normalde böyle tedbirlerle uğraşmazmış, ama Rethe en iyi öğrencisiymiş ve rüzgârı en az onun kadar iyi okuyabilirmiş. Aethe yanına boynuz yayını almış. yanına sivri ve tek bir ok da almış.</p>

    <p>“Sonra Rethe duracağı yeri seçmiş. Yüksek bir tepenin zirvesine çıkmış. Silueti çıplak göğün önünde açıkça görülüyormuş. Yanında ne yay ne de ok varmış. Ve tepenin zirvesine vardığı zaman sakince yere oturmuş. Bu belki de yaptıklarının en garibiymiş, zira Aethe’nin bazen hasımlarmı öldürmektense onları bacaklarından vurduğu bilinirmiş.</p>

    <p>“Öğrencisinin öyle yaptığını gören Aethe’nin içi öfkeyle dolmuş. Tek okunu alıp yayma sürmüş. İpi kulağına kadar germiş. Rethe o ipi kendi saçlarından kopardığı uzun, sağlam tellerle Aethe’ye bizzat örmüşmüş.”</p>

    <p>Shehyn gözümün içine baktı. “İçi öfkeyle dolu olan Aethe okunu atmış. Ok Rethe’ye yıldırım gibi çarpmış. Tam burasına.” İki parmağıyla sol memesinin iç kıvrımını işaret etti.</p>

    <p>“Göğsüne saplı okla beraber yerinde oturan Rethe, gömleğinin altından beyaz bir ipek kurdele çıkarmış. Okun arka ucundan beyaz bir tüy almış, onu kendi kanına batırmış ve dört mısralık bir şiir yazmış.</p>

    <p>“Sonra Rethe ipek kurdeleyi bir müddet havada tutarak rüzgârın onu bir o tarafa, bir bu tarafa çekiştirmesini beklemiş. Sonra onu bırakmış ve kurdele havada döne döne esintiyle beraber yükselip alçalmış. Rüzgârda savrulmuş, ağaçların arasından geçmiş ve Aethe’nin göğsüne sıkıca yapışmış.</p>

    <p>“Kurdelede şöyle yazıyormuş:</p>

    <blockquote class="dize">
      <p><em>Aethe, kalbime yakın.</em></p>

      <p><em>Kibir olmadan kurdele.</em></p>

      <p><em>Vazife olmadan rüzgâr.</em></p>

      <p><em>Kan olmadan zafer.</em></p>
    </blockquote>

    <p>Alçak bir ses duydum ve dönüp baktığımda Vashet’in kendi kendine usulca ağladığını gördüm. Başı eğikti ve yüzünden akan gözyaşları gömleğinin önünde kumaştan daha koyu kırmızı lekeler oluşturuyordu.</p>

    <p>Shehyn öyküsünü sürdürdü. “Aethe ancak bu mısraları okuduktan sonra öğrencisinin sahip olduğu derin bilgeliğin farkına varmış. Rethe’nin yarasını tedavi etmek için koşmuş, ama okun başı çekip çıkartılmayacak kadar kalbe yakınmış.</p>

    <p>“Rethe ondan sonra sadece üç gün yaşayabilmiş. Azap içindeki Aethe yanından hiç ayrılmamış. Okulun yönetimini Rethe’ye vermiş ve onun her sözünü dinlemiş. O sırada okun başı Rethe’nin kalbine giderek daha da yaklaşıyormuş.</p>

    <p>“O üç gün içerisinde Rethe dokuz-ve-doksan öyküyü anlatmış. Aethe de onları yazmış. Bu öyküler Lethani’yi anlamamızın başlangıcıdır. Tüm Ademre’nin kökü onlara dayanır.</p>

    <p>“Üçüncü günün sonlarında Rethe doksan dokuzuncu öyküsünü de bitirmiş. Aethe artık kendini öğrencisinin öğrencisi olarak görüyormuş. Aethe yazmayı bitirince Rethe ona demiş ki: ‘Diğer hepsinden daha önemli son bir öykü var ve onu uyandığım zaman anlatacağım.’</p>

    <p>“Sonra Rethe gözlerini kapayıp uyumuş. Ve uykusunda ölmüş.</p>

    <p>“Aethe kırk yıl daha yaşamış. Bir daha hiç kimseyi öldürmediği söylenir. Sonraki yıllarda hep şöyle dediği duyulmuş: ‘Kazandığım son düelloyu kaybettim.’</p>

    <p>“Aethe okulu yönetmeyi ve öğrencilerini yayın ustaları haline getirmeyi sürdürmüş. Ama artık onları bilge olmaları için de eğitiyormuş. Onlara dokuz-ve-doksan öyküyü anlattıkça Lethani bütün Ademre’de bilinir olmuş. İşte bugün bu hale öyle geldik.”</p>

    <p>Uzun bir sessizlik yaşandı.</p>

    <p>“Teşekkür ederim Shehyn,” dedim, en iyi <em>saygılı minnet</em> işaretimi yaparak. “Bu dokuz-ve doksan öyküyü duymayı çok isterim.”</p>

    <p>“Onlar barbarlar için değildir,” dediyse de, <em>sitem</em> ve <em>esef</em> karışımı bir işaret yaparken ricama kızmış gibi bir hali yoktu. Konuyu değiştirdi. “Ketanın nasıl gidiyor?”</p>

    <p>“Kendimi geliştirmek için çabalıyorum Shehyn.”</p>

    <p>Vashet’e doğru döndü. “Öyle mi?”</p>

    <p>“Çabaladığı muhakkak,” diyen Vashet’in gözleri hâlâ yaşlıydı. <em>Buruk keyif.</em> “Ama gelişme de var.”</p>

    <p>Shehyn başını salladı. <em>Ölçülü tasvip.</em> “Yarın bazılarımız dövüşeceğiz. Belki onu izlemeye getirirsin.”</p>

    <p>Vashet el dilinin inceliklerini ne kadar az bildiğimi gösteren zarif bir işaret yaptı: <em>Hoşnut minnettar biraz itaatkâr kabul.</em></p>

    <p class="paragraf">“Sevinmelisin,” dedi Vashet neşeyle. “Hem Shehyn’le konuştun, hem de dövüşmesini izlemeye davet edildin.”</p>

    <p>Genellikle Ketan ve yakın dövüş çalıştığımız korunaklı bir çıkmaz vadiye gitmekteydik. Fakat bazı kaçınılmaz ve nahoş düşünceleri aklımdan çıkartamıyordum. Kafam sırlarda ve insanların onları saklamaya ne kadar meraklı olduklarındaydı. Birini Balıkhane’ye götürüp kan, kemik ve saç sigaldrisini gösterecek olsam Kilvin’in ne yapacağını merak ettim.</p>

    <p>İri kıyım zahiriyecinin hiddetini düşünmek bile beni ürpertmeye yetiyordu. Öyle bir şey yapacak olsam nasıl bir sorunla karşı karşıya kalacağımın farkındaydım. Bu gibi şeyler Üniversite’nin yasalarında açıkça belirtilmişti. Peki ya Kilvin onları öğrettiğim kişiye ne yapardı?</p>

    <p>Vashet dikkatimi çekmek için sırtıma bir şaplak attı. “Sevinmelisin dedim,” diye tekrarladı.</p>

    <p>“Seviniyorum,” dedim.</p>

    <p>Omzumu tuttu ve beni kendine doğru çevirdi. “Yine dalıp gittin.”</p>

    <p>“Bu iş kötü sonuçlanırsa Tempi’ye ne olur?” diye dobra dobra sordum.</p>

    <p>Vashet’in yüzündeki neşeli ifade kayboldu. “Kırmızıları, kılıcı ve ismi elinden alınır, sonra da Latantha’dan atılır.” Yavaş bir nefes aldı. “Böyle bir olaydan sonra başka bir okulun onu kabul etmesi pek olası değildir. O yüzden de tüm Ademre’den sürgün edilmiş gibi olur.”</p>

    <p>“Ama sürgün cezası bana uymaz,” dedim. “Beni dünyaya geri dönmeye zorlamak sorunu daha da kötüleştirir, değil mi?”</p>

    <p>Vashet hiçbir şey söylemedi.</p>

    <p>“Tüm bunlar başladığı zaman,” dedim, “beni gitmeye teşvik ettin. Kaçmaya kalksaydım gitmeme izin verilir miydi?”</p>

    <p>Bana doğruyu söyleyen uzun bir suskunluk yaşandı. Fakat Vashet sesli bir cevap da verdi. “Hayır.”</p>

    <p>Bana yalan söylenmemesinden hoşnuttum. “Peki bana ne ceza verilir?” diye sordum. “Hapis mi?” Başımı iki yana salladım. “Hayır. Beni burada yıllarca kapalı tutmak hiç de pratik olmaz.” Ona baktım. “Peki ya ne?”</p>

    <p>“Endişemiz ceza değil,” dedi Vashet. “Ne de olsa sen bir barbarsın. Yanlış bir şey yaptığının farkında değildin. Asıl endişemiz, çaldığını başkalarını öğretmeni ve onu kendi çıkarın için kullanmanı engellemek olur.”</p>

    <p>Soruma cevap vermemişti. Onu uzun uzun süzdüm.</p>

    <p>“Bazılarına göre en iyi yol seni öldürmek,” dedi dürüstçe. “Ama çoğu kimse öldürmenin Lethani’ye uygun olmadığı fikrinde. Shehyn de bunlardan biri. Tıpkı benim gibi.”</p>

    <p>Biraz gevşedim; bu da bir şeydi. “Herhalde vereceğim bir söz kimseyi tatmin etmez?”</p>

    <p>Bana sıcakkanlı bir tebessüm etti. “Tempi’yle beraber buraya gelmen senin için olumlu bir gösterge. Üstelik seni defetmeye çalıştığımda burada kaldın. Ama böyle bir konuda bir barbarın sözünün fazla bir değeri yoktur.”</p>

    <p>“Peki ne öyleyse?” diye sordum, cevaptan şüphelenerek ve duyacaklarımdan hoşlanmayacağımı bilerek.</p>

    <p>Derin bir nefes aldı. “Dilin kesilerek veya gözlerin oyularak öğrendiklerini başkalarına öğretmen engellenebilir,” dedi açıkça. “Ketan’ı kullanmaman için ayak bileği kirişin kesilerek ya da en çok yüklendiğin bacağın kırılarak sakatlanabilirsin de.” Omuz silkti. “Ama bacağı sakat bir insan bile iyi bir dövüşçü olabilir. O yüzden sağ elinin en küçük iki parmağının kesilmesi daha etkili olur. Böylece...”</p>

    <p>Vashet açıklayıcı bir üslupla konuşmayı sürdürdü. Sanırım amacı beni temin etmek, rahatlatmaktı. Fakat sözleri tam tersi bir etki yarattı. Tek düşünebildiğim onun elma soyar gibi parmaklarımı soğukkanlılıkla kesip atmasıydı. Gözlerimin önünde parlak benekler uçuşmaya başladı ve hayalimde beliren capcanlı görüntü midemi bulandırdı. Bir an için kusacağımı sandım.</p>

    <p>Baş dönmesi ve mide bulantısı geçti. Kendimi toparlarken Vashet’in konuşmayı kesip bana baktığını gördüm.</p>

    <p>Ben bir şey söyleyemeden elini kışkışlarcasına salladı. “Bugün seninle başka bir şey yapamayacağım anlaşılıyor. Akşamın geri kalanını kendine ayır. Git kafanı topla veya Ketan çalış. Olmadı kılıç ağacını izle. Dersimize yarın devam edeceğiz.”</p>

    <p class="paragraf">Parmaklarımın kesildiğini düşünmemeye çalışarak bir süre boş boş gezindim. Tam bir tepeyi aşıyordum ki bir koruluğa çekilmiş çıplak bir Adem çiftine kelimenin tam anlamıyla toslamama ramak kaldı.</p>

    <p>Ben ağaçların arasından aniden çıkınca giysilerine atılmaya kalkmadılar. Bozuk dilim ve karmakarışık kafamla onlardan özür dilemekle uğraşmadan hemen dönüp gittim. Utançtan yüzüm kıpkırmızı kesilmişti.</p>

    <p>Ketan talimi yapmaya çalıştım, fakat kendimi bu işe bir türlü veremedim. Kılıç ağacını izlemeye gittim ve onun rüzgârda zarifçe kıpırdaması beni bir müddet sakinleştirdi. Derken kafam yine dağıldı ve Vashet’in parmaklarımı kestiği imgesi hayalimde yeniden canlandı.</p>

    <p>Üç yüksek çan sesi duydum ve akşam yemeğine gittim. Kendimi birinin ellerimi sakatladığını düşünmekten alıkoymaya çalışmanın verdiği bir sersemlikle sırada beklerken, civarımdaki Ademlerin bana aval aval baktığını fark ettim. On yaşlarındaki genç bir kız yüzünde apaçık bir hayret ifadesi taşıyor ve fedai kırmızıları içindeki bir adam sanki kıçımı bir parça ekmekle silip o ekmeği yediğimi görmüş gibi beni izliyordu.</p>

    <p>Bir şarkı mırıldanmakta olduğumu ancak o zaman fark edebildim. Sesim çok yüksek değilse de yakındakilerin duyabileceği kadar yüksekti. ‘Kasabayı Terk Et Tenekeci’ şarkısının sadece altıncı dizesinde olduğum için bunu uzun zamandır yapıyor olamazdım.</p>

    <p>Durdum, bakışlarımı indirdim, yemeğimi aldım ve onu yemeye çalışarak on dakika geçirdim. Birkaç lokma yutabildim, ama hepsi o kadardı. Sonunda vazgeçip odama yollandım.</p>

    <p>Yatağıma uzanarak seçeneklerimi değerlendirdim. Ne kadar uzağa kaçabilirdim? Çevre arazide izimi kaybettirebilir miydim? Bir at çalabilir miydim? Haert’e geldiğimden beri hiç at görmüş müydüm?</p>

    <p>Lavtamı çıkarıp biraz perde basma talimi yaptım. Atik parmaklarımın beşi de lavtanın uzun sapında yukarı aşağı dans etti. Fakat sağ elim çalmak ve tellerden notalar koparmak için sızlıyordu. Yaptığım şey birini tek bir dudakla öpmeye çalışmak kadar sinir bozucuydu ve çok geçmeden bunu bıraktım.</p>

    <p>En sonunda shaedimi çıkarıp ona sarındım. Sıcak ve huzur vericiydi. Başlığı kafama geçirip çekebildiğim kadar çektim ve Felurian’ın gölgeleri topladığı Fae’nin o karanlık bölgesini düşündüm.</p>

    <p>Üniversite’yi, Wil’le Sim’i düşündüm. Auri’yi, Devi’yi ve Fela’yı. Üniversite’de popüler değildim ve dost çevrem hiç geniş olmamıştı. Ama işin doğrusu, gerçekten yalnız kalmanın nasıl bir şey olduğunu unutmuştum.</p>

    <p>Sonra ailemi düşündüm. Chandrialıları ve Köz’ü. Onun o akıcı zarafetini. Bir parça kış buzu gibi elinde rahatça tuttuğu kılıcını. Onu öldürmeyi düşündüm.</p>

    <p>Denna’yı ve Cthaeh’in bana söylediklerini düşündüm. Hamisini ve münakaşamız sırasında ona ettiğim lafları düşündüm. Yolda ayağı kayınca onu tuttuğum anı, elimin altındaki kalçasının hafif kıvrımını düşündüm. Ağzının şeklini, sesinin rengini, saçlarının kokusunu düşündüm.</p>

    <p>Ve nihayet uykunun kapısından usulca geçtim.</p>
  </div>
</body>
</html>
