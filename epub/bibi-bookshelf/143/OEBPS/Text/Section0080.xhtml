<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Yetmiş İkinci Bölüm</h1>

    <h2 class="baslik_2 sigil_not_in_toc">Atlar</h2>

    <p>Denna’yla bahçelerde yaptığım mehtap gezintisinden birkaç gün sonra Meluan için yazdığım ‘Sadece Güllere Layık’ adlı bir şarkıyı bitirdim. Maer bu şarkıyı özel olarak istemişti ve onu Denna’ya çaldığım zaman gülmekten katılacağını bildiğim için bu projeye büyük bir hevesle atılmıştım.</p>

    <p>Maer’in şarkısını bir zarfa koyup saate göz attım. Bütün geceyi onunla uğraşarak geçireceğimi zannediyordum, fakat şarkının sözlerini şaşırtıcı bir kolaylıkla bulmuştum. Buna bağlı olarak gecenin geri kalanında boştum. Vakit geçti, fakat çok da geç değil. En azından Severen gibi canlı bir şehirdeki Zapt gecesi için. Belki Denna’yı hâlâ bulabilirdim.</p>

    <p>Üstüme yeni bir kıyafet geçirdim ve saraydan aceleyle ayrıldım. Cebimdeki para Caudicus’un teçhizatlarını satmaktan ve modayı istatistiklerden daha iyi bilen soylularla kâğıt oynamaktan geldiği için, bütün bir kırık ödeyerek atlı asansöre bindim, sonra da Newell Sokağı’na kadar olan bir kilometreyi ağır bir tempoda koşarak katettim. Son birkaç blokta yavaşlayarak yürüdüm. Şevk iyiydi hoştu, ama Denna’nın hanına dörtnala koşturulmuş bir at gibi soluk soluğa ve kan ter içinde varmak istemiyordum.</p>

    <p>Onu Dört Mum’da bulamayınca şaşırmadım. Denna sırf ben meşgulüm diye boş oturacak biri değildi. Yine de son bir ayın büyük bölümünü birlikte şehri keşfederek geçirdiğimiz için nerede olabileceğine dair birkaç tahminim vardı.</p>

    <p>Onu beş dakika sonra gördüm. Bariz bir gayeyle kalabalık bir sokakta ilerliyor, yetişmesi gereken bir yer varmış gibi yürüyordu.</p>

    <p>Ona yaklaşmaya başladım, derken tereddüt ettim. Gecenin bu saatinde, tek başına, böyle kararlı adımlarla nereye gidiyor olabilirdi?</p>

    <p>Hamisiyle buluşacaktı.</p>

    <p>Onu takip etmeye karar vermeden önce içim içimi yiyerek düşündüğümü söyleyebilmek isterdim, fakat öyle olmadı. Hamisinin kimliğini nihayet öğrenebilme arzum çok güçlüydü.</p>

    <p>Ben de pelerinimin başlığını taktım ve kalabalığın arasında bir hayalet gibi hareket ederek Denna’nın peşine takıldım. Biraz tecrübeniz varsa birini gizlice takip etmek gayet kolaydır. Tarbean’da bunu bir oyun haline getirir, fark edilmeden evvel birini ne kadar takip edebildiğime bakardım. Tabii Denna’nın budalaca davranmayarak sokakların işlek olduğu şehrin seçkin muhitlerinde kalmasının ve loş ışığın pelerinimi dikkat çekmeyen bir siyaha boyamasının da yardımı dokundu.</p>

    <p>Yarım saat boyunca peşinden gittim. Kestane ve etli börek satan arabalı sokak satıcılarının yanından geçtik. Kalabalığın arasında muhafızlar da vardı ve sokaklar han kapılarının önlerine asılmış fenerlerle ışıl ışıldı. Önlerine şapka açmış sokak müzisyenleri sanatlarını icra ediyorlardı ve bir kez de parke kaplı küçük bir meydanda gösterisini sergileyen bir pandomim kumpanyasıyla karşılaştık.</p>

    <p>Sonra Denna döndü ve güzel sokakları arkasında bıraktı. Çok geçmeden ışıklar ve çakırkeyif eğlence düşkünleri azaldı. Müzisyenlerin yerini, yanlarından geçerken size seslenen veya giysilerinize yapışan dilenciler aldı. Yakındaki taverna ve hanların pencerelerinden dışarı hâlâ ışık vuruyordu, fakat sokaklar artık işlek değildi. İnsanlar ikili ve üçlü gruplar halinde geziyorlardı. Kadınların üzerlerinde korseler vardı ve erkekler gelip geçenlere sert gözlerle bakıyorlardı.</p>

    <p>Bunlar tam anlamıyla tehlikeli sokaklar değildi. Daha doğrusu cam kırığı gibi tehlikeliydiler. Cam kırığı size zarar vermeye çalışmaz. Hatta dikkatli davranırsanız ona dokunabilirsiniz bile. Bazı sokaklarsa ağzı köpüren köpekler kadar tehlikelidir; ne kadar özen gösterirseniz gösterin güvende olmazsınız.</p>

    <p>Denna’nın gölgeli bir ara sokağın başında durduğunu görünce tedirgin olmaya başladım. Bir şeyi dinlermiş gibi kısa bir süreliğine başını uzattı. Sonra karanlığı şöyle bir kolaçan etti ve sokağa daldı.</p>

    <p>Hamisiyle orada mı buluşacaktı? Başka bir sokağa çıkan kestirme bir yol mu biliyordu? Yoksa takip edilmediğinden emin olmak için paranoyak hamisinin talimatlarını mu uyguluyordu?</p>

    <p>Bıyık altından sövmeye başladım. Arkasından ara sokağa dalarsam ve beni görürse onu takip ettiğimi hemen anlardı. Fakat peşinden gitmezsem onu kaybederdim. Ayrıca burası şehrin en tehlikeli bölgelerinden biri olmasa da onu bu kadar geç bir saatte yalnız bırakmak istemiyordum.</p>

    <p>Ben de yakındaki binaları taradım ve önü ufak ufak taşlarla kaplı bir tanesini tespit ettim. Çevreme çabucak bakındıktan sonra binanın ön yüzüne bir sincap gibi çabucak tırmandım. Zorluklarla dolu çocukluğumda öğrendiğim faydalı bir beceri de buydu.</p>

    <p>Dama çıkınca diğer birkaç binanın çatısı boyunca ilerlemek, sonra da bir bacanın gölgesi altına sığınıp aşağıdaki ara sokağa bakmak çocuk oyuncağıydı. Tepede ince bir ay vardı ve Denna’yı kestirmede hızlı adımlarla ilerlerken ya da ürkek hamisiyle sessiz, gizli bir buluşma gerçekleştirirken bulmayı bekliyordum.</p>

    <p>Fakat öyle bir şeyle karşılaşmadım. Üst kattaki bir pencereden sızan loş fener ışığı yerde sere serpe yatan bir kadını gösterdi. Onun Denna olmadığını anlayana dek kalbim birkaç defa göğsümde gümbürdedi. Denna gömlek ve pantolon giymişti. Bu kadınınsa beyaz elbisesi beline doğru sıyrılmıştı ve çıplak bacakları sokağın koyu renkli parkelerinde olanca solgunluklarıyla meydandaydı.</p>

    <p>Gözlerim fıldır fıldır döndü, ta ki Denna’yı pencerenin ışığının hemen dışında görene dek. Geniş omuzlu bir adama yakın duruyor, ay ışığı adamın kel kafasını ışıldatıyordu. Denna ona sarılıyor muydu? Bu adam hamisi miydi?</p>

    <p>Gözlerim nihayet gerçeği anlayabileceğim kadar karanlığa alıştı: ikisi birbirine çok yakın ve hareketsiz durmaktaydı, fakat Denna adamı tutmuyordu. Bir elini onun boynuna dayamıştı ve ay ışığı o elindeki bir metal parçasını uzaktaki bir yıldız misali parıldatıyordu.</p>

    <p>Yerdeki kadın kıpırdanmaya başladı ve Denna ona seslendi. Kadın dengesizce ayağa kalktı, kendi elbisesinin eteğine basıp biraz sendeledi, sonra da yanlarından yavaşça geçip duvara yakın durarak ara sokağın girişine yöneldi.</p>

    <p>Kadın arkasında kaldığında Denna bir şey daha söyledi. Ağzından çıkan sözcükleri anlayamayacak kadar uzaktaydım, fakat sesi kollarımdaki tüyleri diken diken edecek ölçüde sert ve öfkeliydi.</p>

    <p>Denna bir adım geri çekildi. Adam da elini boğazına doğru götürerek bir adım geriledi. Tükürükler saçarak ve boştaki eliyle tutma hareketleri yaparak Denna’ya ağır küfürler etti. Sesi onunkinden yüksek çıkıyorsa da, dili pek dönmediği için söylediklerini anlayamıyordum. Yine de ‘fahişe’ sözcüğünü birkaç kez çıkarabildim.</p>

    <p>Fakat söylediği her şeye rağmen Denna’ya bir kol mesafesi kadar bile yaklaşmadı. Denna ayaklarını yere sağlam basarak karşısında durmakla yetindi. Belli bir açıda eğik tuttuğu bıçağı önündeydi. Duruşu neredeyse gevşekti. Neredeyse.</p>

    <p>Adam bir dakika daha sövüp saydıktan sonra yumruğunu sallayarak ve ayağını sürüyerek ileri doğru bir adım attı. Denna bir şey dedi ve sert, ani bir hareketle bıçağı adamın kasığına doğrulttu. Ara sokağa sessizlik çöktü ve adamın omuzları biraz kasıldı. Denna hareketi yineledi ve adam bu sefer daha usulca küfrederek geri döndü. Sokaktan aşağı yürürken elini hâlâ boynunun yanına bastırıyordu.</p>

    <p>Denna onun uzaklaşmasını seyretti, sonra gevşedi ve bıçağı dikkatle cebine soktu. Dönüp ara sokağın ağzına doğru ilerledi.</p>

    <p>Tez adımlarla binanın önüne gittim. Aşağıdaki sokakta Denna’yı ve diğer kadını bir fenerin altında dururken gördüm. Orada ışık daha iyi olduğu için kadının düşündüğümden çok daha genç olduğunu fark ettim. Küçük bir kızdı sadece. Omuzları hıçkırıklarla sarsılıyordu. Denna eliyle daireler çizerek kızın sırtını sıvazladı ve kız yavaş yavaş sakinleşti. Kısa süre sonra sokakta yürümeye koyuldular.</p>

    <p>Ara sokağa doğru aceleyle koştum. Daha evvelden görmüş olduğum eski bir demir su borusunu kullanarak aşağı inmem nispeten kolay oldu. Fakat ayaklarımı parke taşlarına basmak bana iki uzun dakikaya ve parmaklarımın üzerindeki derinin epeyce soyulmasına mal oldu.</p>

    <p>Denna’yla kıza yetişmek için ara sokaktan koşarak fırlamayı düşündüysem de kendime hâkim oldum. İstediğim son şey Denna’nın onu takip ettiğimi öğrenmesiydi.</p>

    <p>Neyse ki pek hızlı gitmiyorlardı da onları kolayca bulabildim. Denna kızı şehrin daha iyi bir muhitine götürdü ve tabelasına bir horoz boyanmış olan saygın görünümlü bir hana soktu.</p>

    <p>Bir dakikalığına dışarıda bekleyerek pencerelerden hanın iç kısmını gözetledim. Sonra başlığımı yüzüme daha sıkı oturttum, sakin adımlarla hana girip salonun arka kısmına ilerledim ve bir ayırma duvarının hemen arkasındaki yere Denna ile genç kızdan biraz öteye oturdum. İsteseydim başımı uzatıp masalarına bakabilirdim, fakat o an ikimiz de birbirimizi göremiyorduk.</p>

    <p>Ortak salon büyük ölçüde boştu ve neredeyse yerime geçer geçmez bir garson kız çıkageldi. Pelerinimin kaliteli kumaşını fark edince gülümsedi. “Size ne getirebilirim?”</p>

    <p>Barın arkasındaki etkileyici görünümlü parlak cam şişe sırasını inceledim. Garson kıza yaklaşmasını işaret ettim ve kuşpalazını yeni yeni atlatıyormuşum gibi alçak, hırıltılı bir sesle konuştum. “En iyi viskinizden bir kadeh alayım,” dedim. “Ve bir bardak Feloran kırmızısı.”</p>

    <p>Kız başını sallayıp yanımdan ayrıldı.</p>

    <p>Dinlemeye yatkın kulaklarımı yandaki masaya diktim.</p>

    <p>"...aksanın,” dediğini duydum. “Nerelisin?”</p>

    <p>Bir duraksama yaşandı ve küçük kız konuşmaya başladı. Sırtı bana dönük olduğu için söylediklerini duyamıyordum.</p>

    <p>“O dediğin batı taraflarında, değil mi?” diye sordu Denna. “Evden çok uzaktasın.”</p>

    <p>Kızdan yine bir mırıldanma yükseldi. Hiçbir şey duyamadığım bir duraksama daha oldu. Kızın konuşmayı mı kestiğini, yoksa benim işitemeyeceğim kadar kısık sesle mi konuştuğunu bilemedim. Başımı uzatıp masalarına bakma dürtümü bastırmam gerekti.</p>

    <p>Sonra mırıldanma çok alçak bir sesle geri geldi.</p>

    <p>“Seni sevdiğini söylediğini biliyorum,” dedi Denna, nazik bir sesle. “Zaten hepsi öyle der.”</p>

    <p>Garson kız önüme uzun bir şarap bardağı koydu ve viski kadehimi elime tutuşturdu. “İki kırık.”</p>

    <p>Merhametli Tehlu aşkına. Bu fiyatlarla hanın neredeyse bomboş olmasına şaşmamak gerekirdi.</p>

    <p>Viskiyi tek dikişte içtim ve boğazım yanarken öksürmemek için kendimi zor tuttum. Sonra kesemden yuvarlak bir gümüş çıkardım, ağır sikkeyi masaya koydum ve boş kadehi ters çevirip onun üstüne kapattım.</p>

    <p>Garson kıza yine yaklaşmasını işaret ettim. “Sana bir teklifim var,” dedim usulca. “Şimdilik burada sessizce oturup şarabımı içmek ve düşüncelere dalmaktan başka bir şey istemiyorum.”</p>

    <p>Altında sikkenin olduğu ters dönmüş kadehe dokundum. “Rahatsız edilmeden öyle yapmama izin verilirse içtiklerimin bedeli çıktıktan sonra bunun tamamı senindir.” Sözlerim üzerine garsonun gözleri kocaman açılarak sikkeye odaklandı. “Ama biri ne içmek istediğimi sormak veya başka bir konuda yardım etmek amacıyla bile yanıma gelip beni rahatsız ederse paramı öder ve çeker giderim.” Kıza baktım. “Bu gece biraz yalnız kalmamı sağlayabilir misin?”</p>

    <p>Kız hevesle kafa salladı.</p>

    <p>“Teşekkürler,” dedim.</p>

    <p>Garson kız barın arkasında duran başka bir kadının yanına gitti ve benden tarafı işaret etti. Dikkati üzerime çekmeyeceklerinden büyük ölçüde emin olarak biraz gevşedim.</p>

    <p>Şarabımı yudumlayarak kulak kesildim.</p>

    <p>“...baban ne iş yapıyor?” diye sordu Denna. Ses tonunu tanıdım. Aynısını ürkek hayvanlarla konuşurken babam da kullanırdı. Bu ton birini sakinleştirip rahatlatmak için idealdi.</p>

    <p>Kız mırıldandı ve Denna karşılık verdi. “İyi bir işi varmış. Peki sen burada ne arıyorsun?”</p>

    <p>Yine bir mırıldanma.</p>

    <p>“Demek eline hâkim olamadı, öyle mi?” dedi Denna sakin bir sesle. “Eh, öyle davranmak en büyük oğulların doğasında vardır.”</p>

    <p>Kız bu sefer hararetli bir üslupla yeniden konuştu. Ama buna rağmen dediklerini anlayamadım.</p>

    <p>Pelerinimin ucuyla şarap bardağının yüzeyini biraz sildim, sonra da onu kendimden uzağa doğru eğdim. Şarabın rengi o kadar koyu bir kırmızıydı ki neredeyse siyah sayılırdı. Bardağın kenarlarının bir ayna işlevi görmesini sağlıyordu. Harika bir ayna değilse bile köşedeki masada oturan minik suretler görebiliyordum.</p>

    <p>Denna’nın iç geçirerek kızın kısık sesli mırıldanmasını kestiğini duydum. “Dur tahmin edeyim,” dedi bezgin bir sesle. “Evdeki gümüşleri ya da ona benzer bir şeyleri çaldın, sonra da şehre kaçtın.”</p>

    <p>Kızın küçücük yansıması kıpırdamadan oturdu.</p>

    <p>“Ama düşündüğün gibi olmadı, değil mi?” dedi Denna, bu sefer daha nazikçe.</p>

    <p>Kızın omuzlarının sarsılmaya başladığım gördüm ve bir dizi silik, yürek parçalayıcı hıçkırık işittim. Başka tarafa bakıp bardağı masaya koydum.</p>

    <p>“Al.” Masaya bırakılan bir bardağın sesi duyuldu. “İç şunu,” dedi Denna. “Biraz yardımı dokunur. Fazla değil. Ama biraz.”</p>

    <p>Hıçkırıklar kesildi. Kız boğulur gibi olup şaşkın bir sesle öksürdü.</p>

    <p>“Seni zavallı, budala şey,” dedi Denna usulca. “Seninle tanışmak bir aynaya bakmaktan bile beter.”</p>

    <p>Kız ilk defa benim duyabileceğim kadar yüksek sesle konuştu. “Madem ağabeyim bana bedavaya sahip olabilecekti, ben de bir yerlere gidip bu işi para karşılığı yapabileceğimi düşündüm.”</p>

    <p>Sesi sözcüklerini seçemeyeceğim kadar kısıldı ve geriye sadece konuşmasının yükselip alçalan perdesi kaldı.</p>

    <p>“<em>On Penilik Kral</em> mı?” diye hayretle sözünü kesti Denna. Sesi daha önce hiç duymadığım kadar öfkeliydi. “Tanrı aşkına, o kahrolası oyundan nefret ederim. Bir Modeg peri masalından başka bir halt değildir. Dünya oradaki gibi dönmez.”</p>

    <p>“Ama,” diye başladı kız.</p>

    <p>Denna onun sözünü kesti. “Orada bir yerde paçavralar giyen ve seni bu hayattan kurtarmak için bekleyen bir prens yok. Olsaydı bile ne yazardı? Sokakta bulduğu bir köpekten farkın kalmazdı. Ona ait olurdun. Seni evine götürdükten sonra ondan nasıl kurtulurdun?”</p>

    <p>Etrafa bir sessizlik çöktü. Kız yine öksürdü, ama azıcık.</p>

    <p>“Peki şimdi seninle ne yapacağız?” dedi Denna.</p>

    <p>Kız burnunu çekerek bir şeyler söyledi.</p>

    <p>“Başının çaresine bakabilseydin burada oturuyor olmazdın,” dedi Denna.</p>

    <p>Bir mırıldanma.</p>

    <p>“O da bir seçenek,” dedi Denna. “Kazandığının yarısını senden alırlar, ama eline hiçbir şey geçmeyip üstüne bir de gırtlağının kesilmesinden iyidir. Herhalde o kadarını bu gece sen de anlamışsındır.”</p>

    <p>Kumaşa sürtünen kumaş sesi çıktı. Ne olduğuna bakabilmek için şarap bardağımı eğdim, fakat tek görebildiğim Denna’nın belirsiz bir hareketi oldu. “Bakalım burada ne varmış,” dedi, akabinde masaya dökülen sikkelerin o tanıdık şıngırtısını işittim.</p>

    <p>Kız huşu içinde mırıldandı.</p>

    <p>“Hayır, değilim,” dedi Denna. “Dünyadaki tüm paran bu kadarsa hiç de fazla sayılmaz. Şehirde yaşamanın ne kadar pahalıya patladığını şimdiye dek öğrenmen gerekirdi.”</p>

    <p>Bu seferki mırıltının sonunda kızın sesi yükseldi. Bir soru.</p>

    <p>Denna’nın bir nefes alıp verdiğini işittim. “Çünkü bir başkası ihtiyacım olduğunda bana yardım etti,” dedi. “Ve çünkü yardım almazsan bir dönüye kalmadan öleceksin. Kötü kararlar vermiş birinin sözünü dinle.”</p>

    <p>Masada kayan sikkelerin sesi duyuldu. “Tamam,” dedi Denna. “Birinci seçenek. Seni birinin yanına çırak verebiliriz. Yaşın biraz geçkin ve bu iş pahalıya patlayacak, ama yapabiliriz. Öyle matah bir şey bekleme. Dokumacılık, ayakkabıcılık falan. Seni sıkı çalıştırırlar, ama bir odan ve yiyecek bir şeylerin olur. Üstelik bir zanaat öğrenirsin.”</p>

    <p>Sorgulayıcı bir mırıldanma.</p>

    <p>“Bu aksanla mı?” diye küçük görürcesine konuştu Denna. “Bir hanımefendinin saçlarını kıvırcık yapabilir misin? Yüzünü boyayabilir misin? Elbiselerini dikebilir misin? Dantel örebilir misin?” Bir duraksama. “Hayır, oda hizmetçisi olmak için gereken eğitime sahip değilsin ve bu iş için kime rüşvet verebileceğimi bilmiyorum.”</p>

    <p>Toplanan sikkelerin sesi çıktı. “İkinci seçenek,” dedi Denna. “Yüzündeki morluk geçene kadar seni bir odaya yerleştirebiliriz.” Sikkeler kaydı. “Sonra eve giden bir arabada sana yer ayarlayabiliriz.” Daha fazla sikke kaydı. “Bir aydır ortalarda yoksun. Bu ailenin ciddi ciddi endişelenmesi için yeterli bir süre. Eve döndüğün zaman seni görmekten mutlu olurlar.”</p>

    <p>Bir mırıldanma.</p>

    <p>“Onlara ne istersen onu söyle,” dedi Denna. “Ama kafanda bir kuşunki kadar beyin varsa inanılır bir şeyler uydurursun. Tanıştığın bir prensin seni eve yolladığına hiç kimse inanmaz.”</p>

    <p>Kızın bu seferki mırıldanması o kadar alçaktı ki güçlükle duyabildim.</p>

    <p>“Tabii ki zor olacak seni budala,” dedi Denna sertçe. “Bu yaptığını hayatının geri kalanı boyunca başına kakacaklar. Sen sokakta yürürken insanlar arkandan fısıldaşacak. Bir koca bulman kolay olmayacak. Dostlarını kaybedeceksin. Ama normal hayatına geri dönmek istiyorsan ödemen gereken bedel bu.”</p>

    <p>Sikkeler yeniden toplanırken şıngırdadılar. “Üçüncü seçenek. Fahişeliği denemekte kararlıysan sokak ortasında öldürülmemen için gerekli ayarlamaları yapabiliriz. Hoş bir yüzün var, ama sana doğru düzgün giysiler lazım.” Sikkeler kaydı. “Ve sana oturup kalkmayı öğretecek birisi.” Daha sikke kaydı. “Ve seni o aksanından kurtaracak bir başkası.” Yine sikkeler.</p>

    <p>Bir mırıldanma.</p>

    <p>“Çünkü bu işi yapmanın tek aklı başında yolu bu,” diye kestirip attı Denna.</p>

    <p>Bir mırıldanma daha.</p>

    <p>Denna bıkkın ve asabi bir sesle içini çekti. “Peki. Baban bir ahırın baş seyisiydi, değil mi? Baronun sahip olduğu farklı atları düşün: saban atı, koşum atı, av atı...”</p>

    <p>Heyecanlı bir mırıldanma.</p>

    <p>“Aynen öyle,” dedi Denna. “Eğer seçmen, gerekseydi ne tür bir at olmak isterdin? Saban atı çok çalışır, ama ahırdaki en iyi bölme ona mı verilir? En iyi o mu beslenir?”</p>

    <p>Mırıldanma.</p>

    <p>“Doğru. Bunlar fiyakalı atlara gider. O atlar sevilirler, iyi beslenirler ve sadece geçit töreni yapıldığında ya da birileri ava çıktığında çalışırlar.”</p>

    <p>Denna sözlerini sürdürdü. “Yani bir fahişe olacaksan bu işi akıllıca yapmalısın. Bir rıhtım süprüntüsü değil, bir düşes ol. Bırak erkekler sana kur yapsınlar. Seni hediyelere boğsunlar.”</p>

    <p>Mırıldanma.</p>

    <p>“Evet, hediyeler. Para öderlerse sana sahip olduklarını zannederler. Bu gece neler olduğunu gördün. Aksanına ve o düşük korsene sahip çıkabilir, denizcilerin seni yarım peni karşılığında yatağa atmasına izin verebilirsin. Ya da biraz adap öğrenir, saçını yaptırır ve gelen konuklarını ağırlamaya başlarsın. İlginç biriysen, güzelsen ve dinlemeyi biliyorsan erkekler senin ahbaplığını arzularlar. Seni yatağa atmak kadar dansa götürmeyi de isterler, işte o zaman kontrol <em>sende</em> olur. Hiç kimse bir düşesten kaldığı odanın bedelini istemez. Hiç kimse bir düşesi ara sokakta bir fıçının üstüne yatırıp işini gördükten sonra onun suratını dağıtmaz.”</p>

    <p>Mırıldanma.</p>

    <p>“Hayır,” dedi Denna sert bir sesle. Bir keseye doldurulan sikkelerin hafif şıngırtısı duyuldu. “Kendini kandırma. En fiyakalı at bile hâlâ bir attır. Bu da eninde sonunda sana binileceği anlamına gelir.”</p>

    <p>Mırıldanarak sorulan bir soru.</p>

    <p>“Öyle olursa çeker gidersin,” dedi Denna. “Eğer senden vermek istediğinden fazlasını isterlerse tek yolu budur. Gecenin bir vakti sessizce sıvışırsın. Ama öyle yaparsan da geçtiğin köprüleri yakmış olursun. Bu işin bedeli budur.”</p>

    <p>Tereddüt içeren bir mırıldanma.</p>

    <p>“Bunu sana ben söyleyemem,” dedi Denna. “Kendin için ne istediğine bizzat karar vermelisin. Eve mi gitmek istiyorsun? Onun bir bedeli var. Hayatının kendi kontrolünde mi olmasını istiyorsun? Onun bir bedeli var. Hayır diyebilecek kadar özgür olmak mı istiyorsun? Onun da bir bedeli var. <em>Daima</em> bir bedel vardır.”</p>

    <p>Masadan geriye itilen bir sandalyenin sesi çıktı ve ayağa kalktıklarını duyunca sırtımı iyice duvara yasladım. “Bu herkesin kendi başına bulması gereken bir cevaptır,” dedi Denna. Sesi uzaklaşıyordu. “Her şeyden çok ne istiyorsun? Elde etmek için her şeyi gözden çıkarabilecek kadar istediğin şey nedir?”</p>

    <p>Onlar gittikten uzun zaman sonra bile yerimde kalarak şarabımı içmeye çalıştım.</p>
  </div>
</body>
</html>
