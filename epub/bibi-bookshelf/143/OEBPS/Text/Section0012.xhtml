<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Dördüncü Bölüm</h1>

    <h2 class="baslik_2 sigil_not_in_toc">Katran ve Kalay</h2>

    <p>Üniversite’nin etrafına yüzyıllardır yayılmış olan kent büyük değildi. Aslında bir kasabanın biraz daha fazlasıydı, hepsi bu.</p>

    <p>Buna rağmen Koca Taş Yol’un bize ait olan ucunda ticaret son derece yoğundu. Tüccarlar arabalar dolusu hammadde getiriyorlardı: katran ve kil, gibtaşı, potasyum ve deniz tuzu. Lanett kahvesi ya da Vintas şarabı gibi lüks mallar. Arueh’ten kaliteli kara mürekkep, cam işlerimiz için saf beyaz kum ve özenle hazırlanmış Cealdim yayları ile vidaları.</p>

    <p>Aynı tüccarlar buradan ayrılırlarken arabaları sadece Üniversite’de bulabileceğiniz şeylerle yüklü olurdu. Revir’de türlü türlü ilaç hazırlanırdı. Boyalı su veya beş para etmez kocakarı ilaçları değil, gerçek ilaçlar. Simya bölümü benim sadece az buçuk haberdar olduğum kendi mucizelerini yaratırdı; neft, işlenmiş kükürt, katmerli kireç gibi maddeler de cabası.</p>

    <p>Belki de peşin hükümlüydüm, ama bence Üniversite’nin elle tutulur harikalarının çoğu Zahiriyehane’den çıkıyordu. İşlenmiş cam lensler. Tungsten ve Glantz çeliği külçeleri. Kâğıt gibi yırtılabilecek incelikte altın tabakaları.</p>

    <p>Yine de bunlardan çok daha fazlasını yapıyorduk. Sempati lambaları ve teleskoplar. Isı yiyiciler ve çark takımlar. Tuz pompaları. Üç yapraklı pusulalar. Teccam’ın vincinin ve Delevari’nin milinin bir düzine farklı versiyonu.</p>

    <p>Bu şeyleri benim gibi zahiriyeciler üretirdi ve tüccarlar onları satın aldıklarında biz de bir komisyon kazanırdık: satışın yüzde altmışı. Cebimdeki paranın tek kaynağı buydu. Ve mülakatlar sırasında ders verilmediği için bir dönü boyunca Balıkhane’de istediğim gibi çalışma imkânına sahiptim.</p>

    <p class="paragraf">Ardiye’ye, yani zahiriyecilerin kendilerine lazım olan araçları ve malzemeleri aldıkları depoya gittim. Orada pencerenin önünde duran ve hayatından bezmiş gibi görünen uzun boylu, solgun bir öğrenci görmek beni şaşırttı.</p>

    <p>“Jaxim?” diye sordum. “Burada ne arıyorsun? Bu iş çaylaklara göre.”</p>

    <p>Jaxim başını huysuzca salladı. “Kilvin’le aramız hâlâ... limoni,” dedi. “Hani o yangın yüzünden.”</p>

    <p>“Bunu duyduğuma üzüldüm,” dedim. Jaxim de benim gibi bir Re’lardı ve Ardiye’de durmaya zorlanmasa kendi projeleriyle ilgilenebilirdi. Bunun gibi önemsiz bir işe mecbur edilmek can sıkıcı olmakla kalmıyor, ayrıca Jaxim’i başkalarının gözünde küçük düşürdüğü gibi hem para kazanmasını engelliyor, hem de derslerini geciktiriyordu. Oldukça ağır bir cezaya çarptırılmıştı.</p>

    <p>“Şu sıralar neyimiz eksik?” diye sordum.</p>

    <p>Balıkhane’de proje seçmek bir sanattı. Zahiriyecilik tarihinin en parlak sempati lambasını veya en etkili ısı hunisini yapmanın hiçbir önemi yoktu. Biri onu satın alana kadar eğri bir peni bile kazanamazdınız.</p>

    <p>Diğer pek çok zahiriyeci için bu durum büyük bir sorun teşkil etmiyordu. Onlar uzun süre bekleyebilirlerdi. Öte yandan benim çabucak satılacak bir şey yapmam gerekiyordu.</p>

    <p>Jaxim aramızda duran tezgâha yaslandı. “Son kervan bütün güverte lambalarımızı satın aldı,” dedi. “Elimizde sadece Veston’un yaptığı o çirkin şey kaldı.”</p>

    <p>Başımı salladım. Sempati lambaları gemiler için mükemmeldi. Kırılmaları zordu, uzun vadede gazyağı masrafından ucuza geliyorlardı ve geminizde yangın çıkartmalarından endişe etmiyordunuz.</p>

    <p>Kafamda bir hesap yaptım. Bir seferde iki lamba birden üretebilirdim. Hem ikili üretim sayesinde zaman kazanırdım, hem de harç ücretim saptanmadan önce onları büyük ihtimalle elden çıkarabilirdim.</p>

    <p>Maalesef güverte lambası üretmek tam bir angaryaydı. Kırk saatlik özenli bir çalışma gerekiyordu ve işin herhangi bir yerinde hata yaparsam lambalar hiçbir işe yaramazdı. Böyle bir durumda heba ettiğim malzemeler sebebiyle Ardiye’ye borçlu kalmaktan başka elime bir şey geçmezdi.</p>

    <p>Yine de fazla seçeneğim yoktu. “Madem öyle, bari lamba yapayım,” dedim.</p>

    <p>Jaxim başıyla onaylayıp kayıt defterini açtı. Neye ihtiyaç duyacağımı ezberden söylemeye başladım. “Yirmi adet orta boy ham ışık yayıcı, iki set uzun kalıp, elmas bir iğne, bir ayırıcı cam, iki adet orta boy pota, dört ons kalay, altı ons yüksek kaliteli çelik, iki ons nikel...”</p>

    <p>Jaxim başını kendi kendine sallayarak bunları tek tek deftere yazdı.</p>

    <p class="paragraf">Sekiz saat sonra sıcak bronz, katran ve kömür dumanı kokarak Anker’ın Yeri’nin ön kapısından içeri girdim. Vakit neredeyse gece yarısı olmuştu ve salon içkiye düşkün bir avuç müşteri haricinde boştu.</p>

    <p>“Berbat görünüyorsun,” dedi Anker bara yaklaştığımda.</p>

    <p>“Berbat hissediyorum,” dedim. “Herhalde kazanda bir şey kalmamıştır?”</p>

    <p>Anker başını iki yana salladı. “Müşteriler bu gece çok açtı. Yarınki çorbaya katacağım birkaç soğuk patatesim var. Bir de sanırım yarım bir haşlanmış kabak.”</p>

    <p>“Kabul,” dedim. “Bir miktar tereyağına da hayır demem.”</p>

    <p>Başını sallayan hancı bardan ayrıldı.</p>

    <p>“Isıtmakla uğraşma,” diye arkasından seslendim. “Odama götürüp orada yiyeceğim.”</p>

    <p>Anker çok geçmeden içinde üç adet iri patates ve çan şeklindeki sarı renkli yarım bir kabak getirdi. Çekirdekleri temizlenmiş kabağın ortasına büyük bir tereyağı parçası konmuştu.</p>

    <p>“Bir şişe de Bredon birası,” dedim kâseyi alırken. “Kapağını açma. Merdivenlere dökmek istemem.”</p>

    <p>Minik odama gitmek için üç kat merdiven çıkmam gerekti. Kapıyı kapadıktan sonra kabağı kâseye ters koydum, şişeyi üstüne bıraktım ve tüm bunları bir parça çuval bezine sararak tek kolumun altında taşıyabileceğim bir bohça oluşturdum.</p>

    <p>Daha sonra penceremi açtım ve hanın çatısına çıktım. Sokağın karşısındaki fırına geçmek için kısa bir mesafeyi atlamam yetti.</p>

    <p>Gökyüzünde asılı duran bir parça ay, kendimi göz önünde hissetmeden etrafımı görmeme yetecek ışığı sağlıyordu. Aslında görülmekten endişelendiğim de yoktu. Vakit neredeyse gece yarısı olduğu için sokaklar sessizdi. Zaten insanların yukarıya ne kadar nadiren baktıklarını bilseniz şaşardınız.</p>

    <p>Geniş bir tuğla bacanın üstünde oturan Auri beni bekliyordu. Üzerinde onun için evvelden satın aldığım elbise vardı ve yıldızlara bakarken çıplak ayaklarını ileri geri sallamaktaydı. Saçları öylesine ince ve hafifti ki başının çevresinde bir hale gibi duruyor, en ufak bir esintide savruluveriyordu.</p>

    <p>Teneke bir çatı kaplamasının ortasına dikkatle bastım. Kaplama uzaktaki bir davul gibi tok bir ses çıkardı. Auri ayaklarını sallamayı bıraktı ve ürkmüş bir tavşan misali hareketsiz kaldı. Sonra beni görüp sırıttı. Ona el salladım.</p>

    <p>Auri bacadan atladı ve saçlarını arkasında dalgalandırarak seke seke yanıma geldi. “Merhaba Kvothe.” Yarım adım geri çekildi. “Leş gibi kokuyorsun.”</p>

    <p>O günkü en içten tebessümümü ettim. “Merhaba Auri,” dedim. “Sense güzel bir genç kız gibi kokuyorsun.”</p>

    <p>“Evet,” diye mutlulukla doğruladı beni.</p>

    <p>Biraz yana çekildi, sonra tekrar kaşlarını çatarak topuklarında ileri geri sallandı. “Bana ne getirdin?” diye sordu.</p>

    <p>“Sen bana ne getirdin?” diye karşılık verdim.</p>

    <p>Sırıttı. “Armut olduğunu zanneden bir elmam var,” diyerek onu gösterdi. “Ve kedi olduğunu sanan bir ekmeğim. Bir de marul olduğunu sanan bir marulum.”</p>

    <p>“Demek ki akıllı bir marulmuş.”</p>

    <p>“Hiç de bile,” diye nazikçe homurdandı. “Akıllı bir şey hiç kendini marul zanneder mi hiç?”</p>

    <p>“Bir marul olduğu zaman bile mi?” diye sordum.</p>

    <p>“Özellikle o zaman,” dedi Auri. “Marul olmak yeterince kötü zaten. Bir de öyle olduğunu düşünmek ne feci.” Başını kederle iki yana sallarken saçları su altındaymış gibi bu hareketi taklit etti.</p>

    <p>Bohçamı açtım. “Sana biraz patates, yarım bir kabak ve bir somun ekmek olduğunu sanan bir şişe bira getirdim.”</p>

    <p>“Acaba kabak ne olduğunu sanıyor?” diye merakla sordu, başını eğip ona bakarak. Ellerini arkasında kavuşturmuştu.</p>

    <p>“Aslında bir kabak olduğunu biliyor,” dedim. “Ama batan güneş rolü yapıyor.”</p>

    <p>“Peki ya patatesler?” diye sordu.</p>

    <p>“Onlar uyuyorlar,” dedim. “Ve korkarım soğuklar.”</p>

    <p>Şefkatli gözlerle bana baktı. “Korkma,” deyip uzandı ve bir kalp atışlık süre boyunca parmaklarını yanağıma değdirdi. Dokunuşu bir tüyden bile daha hafifti. “Ben yanındayım. Güvendesin.”</p>

    <p class="paragraf">Gece soğuktu, bu yüzden genelde yaptığımız gibi karnımızı çatılarda doyuracağımıza Auri beni demir drenaj mazgalından geçirip Üniversite’nin altındaki tünel labirentine soktu.</p>

    <p>Auri bir elinde şişeyi taşırken diğerinde loş bir yeşilimsi ışık saçan sikke büyüklüğünde bir şey tutuyordu. Bense kâseyi ve evvelden yaptığım Kilvin’in hırsız feneri dediği sempati lambasını taşımaktaydım. Onun kızıla çalan ışığı Auri’nin lambasının daha parlak mavi yeşil ışığını tuhaf bir şekilde bütünlüyordu.</p>

    <p>Auri bizi duvarlarında her biçim ve boyutta boruların uzandığı bir tünele getirdi. Bazı büyük demir borular buhar taşıyor ve yalıtıcı kumaşla kaplıyken bile sabit bir ısı yayıyordu. Auri patatesleri borudaki kumaşın soyulmuş olduğu bir kıvrıma dikkatle yerleştirdi. Bu yer küçük bir fırın işlevi görüyordu.</p>

    <p>Çuval bezimi masa örtüsü gibi kullanarak yere oturduk ve yemeğimizi paylaştık. Ekmek biraz bayat olsa da içinde ceviz ve tarçın vardı. Marul şaşırtıcı ölçüde tazeydi ve Auri’nin onu nereden bulduğunu ister istemez merak ettim. Auri bana porselen bir çay fincanı verirken gümüşten yapılma minicik bir dilenci bardağını kendisi kullandı. Birayı bardaklarımıza öyle büyük bir ciddiyetle döktü ki görseniz krala hizmet ettiğini zannederdiniz.</p>

    <p>Yemekte hiç konuşulmadı. Deneme yanılma yöntemiyle öğrendiğim kurallardan biriydi bu. Dokunmak yok. Ani bir hareket yok. Hiçbir kişisel soru yok. Marulu veya yeşil renkli sikke benzeri şeyi bile soramazdım. Öyle yapmam Auri’nin derhal tünellere kaçmasına sebep olurdu ve günlerce yüzünü göremezdim.</p>

    <p>Doğrusunu söylemek gerekirse onun gerçek adını dahi bilmiyordum. Auri sadece ona yakıştırdığım bir isimdi, fakat kalbimde onu hep küçük ay perim olarak görüyordum.</p>

    <p>Auri her zamanki gibi kibarca yiyor, dimdik oturarak yemeğinden küçük lokmalar alıyordu. Yanındaki tek kaşığı sırayla birbirimize uzatarak kabağı paylaştık.</p>

    <p>“Lavtanı getirmemişsin,” dedi karnımız doyduğunda.</p>

    <p>“Bu gece gidip kitap okumam lazım,” dedim. “Ama yakında getiririm.”</p>

    <p>“Ne kadar yakında?”</p>

    <p>“Altı gece sonra,” dedim. O zamana dek mülakatım bitmiş olacaktı ve daha fazla ders çalışmamın bir anlamı kalmayacaktı.</p>

    <p>Auri’nin küçük yüzü asıldı. “Altı gece sonrası hiç de yakın değil,” dedi. “Ama yarın yakın.”</p>

    <p>“Altı gece bir taş için yakındır,” dedim.</p>

    <p>“Öyleyse altı gece sonra lavtanı bir taş için çal,” diye karşılık verdi. “Ama bana yarın müzik yap.”</p>

    <p>“Bence altı gün boyunca bir taş olabilirsin,” dedim. “Marul olmaktan iyidir en azından.”</p>

    <p>Bu sözüm karşısında sırıttı. “Öyle.”</p>

    <p>Elmayı da bitirdikten sonra Auri beni Şeyaltı’ndan geçirdi. Başyol’u sessiz sedasız katettik, Hoplar’ı hoplaya zıplaya aştık, sonra da Dalgacı’ya, yani yavaş ama sürekli esen rüzgârlarla dolu bir tünel labirentine girdik. Muhtemelen yolumu kendi başıma bulabilirdim, fakat Auri’nin kılavuzluğunu tercih ediyordum. Auri bir tenekecinin eşeğindeki bohçalarını bildiği gibi Şeyaltı’nı biliyordu.</p>

    <p>Wilem haklıydı: Arşiv bana yasaklanmıştı. Lakin girmemem gereken yerlere girmekte hep hünerli olmuşumdur. Maalesef.</p>

    <p>Arşiv blok şeklindeki penceresiz, devasa bir taş binaydı. Fakat içerideki öğrencilerin nefes almak için temiz havaya ihtiyaçları vardı ve kitaplara bundan da fazlası lazımdı. Hava çok rutubetli olursa kitaplar küflenip çürürdü. Çok kuru olursa da parşömenler kuruyup parçalanırdı.</p>

    <p>Temiz havanın Arşiv’e nasıl girdiğini çözmem uzun sürmüştü. Ama doğru tüneli bulduktan sonra bile içeri girmem kolay olmuyordu. Bunun için çeyrek saat boyunca pis kayaların üstünde yüzükoyun sürünerek ürkütücü derecede dar bir tüneli katetmem gerekiyordu. Şeyaltı’nda yedek giysiler bulunduruyordum ve yalnızca bir düzine yolculuktan sonra bile bunlar mahvolmuş, dirsek ve dizleri neredeyse tamamen aşınmıştı.</p>

    <p>Yine de Arşiv’e erişmek için küçük bir bedeldi bu.</p>

    <p>Yakalanırsam başım çok büyük bir belaya girerdi. En iyi ihtimalle okuldan atılırdım. Fakat sözlü imtihanda kötü bir performans sergilersem ve harç ücretim yirmi talent olarak belirlenirse yine atılmış kadar olurdum. Kısacası aşağı tükürsem sakal, yukarı tükürsem bıyıktı.</p>

    <p>Ona rağmen yakalanmaktan korkmuyordum. İstifler’deki yegâne ışık öğrenciler ve kâtipler tarafından taşınanlardı. Bu da Arşiv’de vaktin hep gece olduğu anlamına geliyordu ve en rahat zamanlarım daima geceleri olagelmiştir.</p>
  </div>
</body>
</html>
