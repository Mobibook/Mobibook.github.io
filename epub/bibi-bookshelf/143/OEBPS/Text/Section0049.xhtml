<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Kırk Birinci Bölüm</h1>

    <h2 class="baslik_2 sigil_not_in_toc">Herkesin İyiliği</h2>

    <p>Simmon’a bakıp fısıldadım. <em>“Ivare enim euge.”</em></p>

    <p>Sim çaresizce iç geçirdi. “Fizyonomiye çalışıyor olman lazım.”</p>

    <p>Biz Ambrose’un odasını yakalı tam bir dönü geçmişti ve nihayet dişlerini gösteren kış mevsimi Üniversite’yi dizlere kadar yükselen bir kar tabakasıyla örtmüştü. Havanın her kötüleyişinde olduğu gibi Arşiv çalışkan öğrencilerle tıklım tıklım doluydu.</p>

    <p>Okuma deliklerinin hepsi kullanımda olduğu için Simmon ile ben kitaplarımızı Kitaplar’a götürmek zorunda kalmıştık. Yüksek tavanlı, penceresiz odanın yarıdan fazlası dolu olsa bile hâlâ bir mezarlık kadar sessizdi. Duvarları kaplayan koyu renkli taşlar ve boğuk fısıltılar içeriye ürkütücü bir hava veriyor, öğrencilerin buradan niçin Kabir diye bahsettiklerini apaçık belli ediyordu.</p>

    <p>“Zaten çalışıyorum,” diye usulca itiraz ettim. “Gibea’nın bazı diyagramlarını inceliyordum. Bak ne buldum.” Görmesi için kitabı ona doğru tuttum.</p>

    <p>“Gibea mı?” diye dehşetle fısıldadı Simmon. “Yemin ederim sırf huzurumu kaçırmak için benimle beraber çalışıyorsun.” Ona gösterdiğim kitaptan uzak durdu.</p>

    <p>“Korkutucu bir şey yok,” dedim. “Sadece... bak da kendin gör. Burada yazılanları oku.” Simmon kitabı iteleyince tepem attı. “Dikkat et!” diye tısladım. “Bu onun orijinallerinden biri. Ölü Kayıtlar’da başka kitapların arkasına gizlenmiş halde buldum. Buna bir şey olursa Lorren başparmaklarımı keser.”</p>

    <p>Sim kor gibi sıcakmışçasına kitaptan geri kaçtı. “Bir orijinal mi? Merhametli Tehlu aşkına, herhalde insan derisine falan yazılmıştır. Şunu benden uzak tut!”</p>

    <p>Tam insan derisinin mürekkep tutmayacağına dair bir espri yapacaktım ki Sim’in yüz ifadesini görüp vazgeçtim. Yine de kendi yüz ifadem düşüncelerimi ele vermiş olmalıydı.</p>

    <p>“Seni sapkın,” dedi sesini neredeyse kabul edilemez bir seviyeye yükselterek. “Tanrı’nın anası aşkına, organların nasıl çalıştığını görmek için Gibea’nın insanları canlı canlı kestiğini bilmiyor musun? O canavarın elinden çıkan bir şeye bakmayı reddediyorum.”</p>

    <p>Kitabı masaya bıraktım. “Öyleyse tıp çalışmaktan vazgeç,” dedim olabildiğince nazikçe. “Gibea insan vücuduna dair gelmiş geçmiş en detaylı araştırmaları yaptı. Günlükleri modern tıbbın belkemiğidir.”</p>

    <p>Simmon’un yüz ifadesi sertliğini korudu. Sesini yükseltmeden duyurabilmek için bana doğru eğildi. “Amyrler düke karşı harekete geçtiklerinde yirmi bin insanın kemiklerini buldular. Kemiklerle ve küllerle dolu kocaman çukurlar. Kadınlar ve çocuklar. Yirmi bin!” Sözlerini sürdüremeden önce evvel kekeledi. “Üstelik onlar sadece bulunanlardı.”</p>

    <p>Biraz sakinleşmesini bekledim. “Gibea vücudun işleyişiyle ilgili yirmi üç kitap yazdı,” diye fazla üstüne varmadan belirttim. “Amyrler ona karşı harekete geçtikleri zaman köşkünün bir kısmı yandı. Kitaplarından dördü ve tüm notları kayboldu. Git Arwyl Hoca’ya sor bakalım, o kitapları bulmak için nelerini vermez?”</p>

    <p>Simmon elini masanın üstüne vurarak bazı öğrencilerin bize bakmasına sebep oldu. “Kahretsin!” diye tısladı. “Ben Gibea’dan elli kilometre ötede büyüdüm! Bulutsuz günlerde babamın tepelerinden bakınca harabeleri görebiliyordum!”</p>

    <p>İşte bu sözler beni susturdu. Sim’in ailesinin toprakları oraya o kadar yakınsa belki de Gibea’ya sadakat yeminiyle bağlıydılar. Bu da deneklerini toplaması için ona yardım etmeye mecbur kalmış olabilecekleri anlamına geliyordu. Belki de bazı aile fertlerinin bile sonu o kemik ve kül dolu çukurlar olmuştu.</p>

    <p>Tekrar fısıldamak için uzunca bir süre bekledim. “Bilmiyordum.”</p>

    <p>Simmon kendini büyük ölçüde toparladı. “Bu konudan hiç bahsetmeyiz,” dedi sertçe, saçlarını gözlerinin önünden çekerek.</p>

    <p>Kitaplarımıza kapandık. Simmon yine konuşmadan önce bir saat geçti. “Ne bulmuştun?” diye öylesine sordu, merakını itiraf etmek istemezmiş gibi.</p>

    <p>“İlk sayfada,” diye heyecanla fısıldadım. Ben kapağı açarken Sim farkında bile olmadan yüzünü ekşitti. Sanki kitabın ölüm kokmasını bekliyordu.</p>

    <p>“...her yere döküldü.” Benden daha büyük bir çift öğrenci ağır adımlarla içeri girerken seslerini işittim. Kaliteli elbiselerine bakarak ikisinin de asilzade olduğunu anladım. Bağırmamalarına rağmen sessiz olmak için çabalamıyorlardı da. “Gidip yıkanmasına izin vermeden önce Anisat ona bütün o pisliği temizletti. Neredeyse bir dönü boyunca sidik koktu.”</p>

    <p>“Görecek ne var?” diye sordu Simmon, sayfaya bakarak. “Adından ve tarihlerden başka bir şey yazmıyor.”</p>

    <p>“Ortaya değil, tepeye bak. Sayfanın kenarlarına.” Süslü sayfa kenarlığını işaret ettim. “Tam şuraya.”</p>

    <p>“Bir mangırına bahse varım ki dönem bitmeden o küçük böcek kendi kendini zehirleyecek,” dedi diğer soylu. “Bizim de o kadar aptallık ettiğimiz hiç oldu mu?”</p>

    <p>“Hâlâ bir şey görmüyorum,” dedi Simmon usulca, dirseklerini masadan kaldırmaksızın şaşkın bir el hareketi yaparak. “Bu tür şeylerden hoşlanıyorsan yeterince güzel, ama sayfa süslemelerine hayranlık beslediğim hiç olmadı.”</p>

    <p>“İkipeni’ye gidebiliriz.” Sohbet birkaç masa ötede devam ediyor, etraftaki öğrencilerin asabi bakışlarına hedef oluyordu. “Orada flüt çalan bir kız var. Yemin ederim daha önce onun gibisini duymamışsındır. Ayrıca Linten’in dediğine göre yanında birkaç gümüş varsa kız...” Genç adam sesini sinsice alçalttı.</p>

    <p>“Kız ne?” diye sordum, sohbetlerini olabildiği kadar kabaca bölerek. Bağırmama lüzum yoktu. Kitaplar’da normal bir konuşma sesi bütün odaya yayılırdı. “Korkarım o son kısmı duyamadım.”</p>

    <p>Bana sert gözlerle bakmalarına rağmen cevap vermediler.</p>

    <p>“Ne yapıyorsun?” diye sordu utanan Sim.</p>

    <p>“Çenelerini kapamaya çalışıyorum,” dedim.</p>

    <p>“Duymazdan gel,” dedi. “Al işte, lanet olasıca kitabına bakıyorum. Ne göstereceksen göster.”</p>

    <p>“Gibea günlüklerindeki çizimleri bizzat yapardı,” dedim. “Bu onun orijinali olduğuna göre kenar süslemeleri de onun elinden çıkmış olmalı, değil mi?” Sim başıyla onaylayarak alnındaki saçları yana itti. “Şurada ne görüyorsun?” dedim, parmağımı süsler arasında yavaşça gezdirerek. “Görebildin mi?”</p>

    <p>Sim başını iki yana salladı.</p>

    <p>Daha net gösterdim. “İşte,” dedim. “Bir de şu köşede var.”</p>

    <p>Sim’in gözleri büyüdü. “Harfler! <em>I... v...</em>” Tamamını okuyabilmek için duraksadı. “<em>Ivare enim euge.</em> Az önce de bunu zırvalıyordun.” Kitabı iterek kendisinden uzaklaştırdı. “Gibea’nın Temic dilinden neredeyse hiç anlamaması dışında neyi göstermek istiyorsun?”</p>

    <p>“Bu Temic dili değil,” diye belirttim. “Tema. Yani onun eski bir kullanımı.”</p>

    <p>“İyi de bu ne demek?” Düşünceli bir ifadeyle başını kitaptan kaldırdı. “İyiliğe doğru mu?”</p>

    <p>Başımı iki yana salladım. “Herkesin iyiliği için,” diye düzelttim. “Kulağına tanıdık geldi mi?”</p>

    <p>“Kız orada daha ne kadar kalır bilmiyorum,” diye sözlerini sürdürdü gürültücü ikiliden biri. “Onu kaçırırsan pişman olursun.”</p>

    <p>“Sana söyledim, bu gece gelemem. Belki Mahv. O gün boş olacağım.”</p>

    <p>“Daha önce gitmeye çalış,” dedim ona. “Mahv geceleri İkipeni çok kalabalık olur.”</p>

    <p>Bana sinirli gözlerle baktılar. “Sen kendi işine bak lavuk,” dedi uzun boylu olanı.</p>

    <p>Bu söz beni daha da şevke getirdi. “İyi de bana söylemiyor muydun?”</p>

    <p>“Sana söyler gibi mi görünüyordum?” dedi genç adam azarlarcasına.</p>

    <p>“Bana söyler gibi <em>konuşuyordun,</em>” dedim. “Seni üç masa öteden duyabiliyorsam benim de sohbete katılmamı istiyorsun demektir.” Genzimi temizledim. “Tabii diğer bir seçenek de Kitaplar’da kısık sesle konuşamayacak kadar kalın kafalı olman.”</p>

    <p>Delikanlının yüzü kıpkırmızı kesildi. Muhtemelen bana laf yetiştirecekti, ama arkadaşı kulağına bir şeyler fısıldadı ve ikisi beraber kitaplarını toplayıp gittiler. Kapı arkalarından kapanırken diğer öğrencilerden bölük pörçük alkışlar yükseldi. Hayranlarıma gülümseyerek el salladım.</p>

    <p>“Kâtipler onların icabına bakardı,” diye beni usulca payladı Simmon, konuşmak için yine kafa kafaya verdiğimizde.</p>

    <p>“Ama bakmadılar,” diye belirttim. “Hem gürültü kesildi ve önemli olan da o. Şimdi, ‘herkesin iyiliği için’ sözü sana neyi hatırlatıyor?”</p>

    <p>“Amyrleri elbette,” dedi Sim. “Zaten son zamanlarda yatıp kalkıp Amyrlerden bahsediyorsun. Demek istediğin nedir?”</p>

    <p>“Demek istediğim,” diye heyecanla fısıldadım, “Gibea gizliden gizliye Amyr Nizamı’nın bir üyesiymiş.”</p>

    <p>Sim kuşkulu bir bakış attı. “Biraz fazla attın, ama mantıksız olduğunu söyleyemem. O olaylar kilise Amyrleri lağvetmeden elli sene kadar önce oldu. Amyrler o sıralarda epey yozlaşmışlardı.”</p>

    <p>Gibea’nın kötü biri olmadığını belirtesim geldi. Gibea aslında Amyrlerin izinden gidiyor, herkesin iyiliği için çabalıyordu. Deneyleri korkunç olsa bile çalışmaları tıp bilimini neredeyse idrak edilemeyecek ölçüde ilerletmişti. O çalışmalar sayesinde, aradan geçen yüzlerce yılda önceden kaybedilen canların en az on katı kurtulmuştu.</p>

    <p>Yine de Sim’in bu gerçekleri duymaktan memnun kalacağından kuşkuluydum. “Kötü biri bile olsa Amyrlerin gizli bir üyesiymiş. Yoksa onların düsturunu günlüğünün ilk sayfasına ne diye saklasın?”</p>

    <p>Simmon omuz silkti. “Peki, o da bir Amyr’di. İyi de tereyağı fiyatıyla bunun ne ilgisi var?”</p>

    <p>Ellerimi öfkeyle savurdum ve sesimi alçak tutmak için uğraştım. “Kilise onları kaldırmadan <em>önce de</em> Amyrlerin gizli üyeleri varmış! Yani pontif onları lağvettiğinde Amyrler gizli müttefiklere sahiplermiş. Onları güvende tutabilecek müttefiklere. Demek ki Amyrler bugün bile varlıklarını sürdürüyor, kimseye belli etmeden çalışmalarına devam ediyor olabilirler.”</p>

    <p>Simmon’un yüz ifadesinde bir değişiklik fark ettim. İlk başta benimle hemfikir olacağını sandım. Derken ensemde bir karıncalanma hissedince gerçeği anladım. “Merhaba Lorren Hoca,” diye, başımı çevirmeksizin onu saygıyla selamladım.</p>

    <p>“Başka masalardaki öğrencilerle konuşmak yasaktır,” dedi arkamdan. “Arşiv’den beş günlüğüne uzaklaştırıldın.”</p>

    <p>Başımı salladım ve Sim’le beraber ayağa kalkıp eşyalarımı topladım. Lorren Hoca ifadesiz bir suratla elini bana doğru uzattı.</p>

    <p>Yorum yapmaksızın Gibea’nın günlüğünü ona verdim. Bir dakika sonra Arşiv kapısının önünde, soğuk kış güneşinin altında gözlerimizi kırpıştırıyorduk. Pelerinime sarınırken ayaklarımı da yere vurdum ki üzerlerindeki karlar dökülsün.</p>

    <p>“Seni şikâyet etmişler,” dedi Simmon. “Akıllıca.”</p>

    <p>Omuz silkerken itiraf etmek istediğimden daha çok utanmaktaydım. Diğer öğrencilerden birinin gürültü yapmadığımı, tam tersine gürültüyü bastırmaya çalıştığımı ona söyleyeceğini umuyordum. “Doğru olanı yapmaya çalıştım.”</p>

    <p>Anker’ın Yeri’ne doğru yavaş yavaş adımlarla yürümeye başlarken Simmon güldü. Yerdeki bir kar birikintisini zevk olsun diye tekmeledi. “Dünyanın senin gibi insanlara ihtiyacı var,” dedi felsefi meselelere gireceğini belli eden bir ses tonuyla. “İşleri hallediyorsun. Her zaman en iyi veya mantıklı şekilde olmasa bile hallediyorsun. Sen az bulunur birisin.”</p>

    <p>“Ne demek istiyorsun?” diye merakla sordum.</p>

    <p>Sim omuz silkti. “Bugün olduğu gibi. Bir şey canını sıkınca, biri seni rahatsız edince hemen harekete geçiyorsun.” Elinin tersiyle kısa bir hareket yaptı. “Ne yapman gerektiğini tam olarak biliyorsun. Hiç tereddüt etmiyorsun; anında tepki veriyorsun.” Bir müddet düşündü. “Herhalde Amyrler de böyleydiler. İnsanların onlardan bu kadar korktuğuna şaşmamak lazım.”</p>

    <p>“Her zaman o kadar da kendimden emin değilim,” diye itiraf ettim.</p>

    <p>Simmon gülümsedi. “Bunu duymak nedense içimi rahatlattı.”</p>
  </div>
</body>
</html>
