<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Beşinci Bölüm</h1>

    <h2 class="baslik_2 sigil_not_in_toc">Eolian</h2>

    <p>Günler ağır ağır geçmekteydi. Balıkhane’de parmaklarım uyuşana kadar çalışıyor, sonra da gözlerim iyice yorulana dek Arşiv’de kitap okuyordum.</p>

    <p>Mülakatların beşinci gününde fenerlerimi nihayet bitirebildim ve çabucak satılacaklarını umarak Ardiye’ye bıraktım. Bir çift daha üretmeyi kafamdan geçirdiysem de onları harç ücretinin ödeneceği tarihe dek bitiremeyeceğimi biliyordum.</p>

    <p>Bu yüzden başka yollardan para kazanmaya giriştim. Anker’ın yerinde fazladan bir gece müzik yaparak bedava içkiler ve kadirşinas müşterilerden gelen ufak tefek bahşişler aldım. Balıkhane’de birkaç parça başı iş yaparak pirinç çarklar ya da güçlendirilmiş cam levhalar ürettim. Bu tür şeyler küçük bir kâr karşılığında atölyeye hemen geri satılabiliyordu.</p>

    <p>Kazancım yeterli olmadığı için iki parti sarı ışık yayıcı ürettim. Bunlar sempati lambası yapımında kullanıldıklarında güneş ışığına çok yakın olan hoş bir sarı ışık saçarlardı. Üretimleri tehlikeli maddelerin kullanımını gerektirdiğinden ederleri yüksekti.</p>

    <p>Ağır metaller ve uçucu asitler bu maddelerin en güvenlileri arasındaydı. Acayip simya karışımları sahiden de korkutucu şeylerdi. Kimi katkı maddeleri en ufak bir iz bırakmadan derinizden içeri sızabilir, kemiklerinizdeki kalsiyumu usul usul yiyebilirdi. Bazılarıysa hiçbir etki yaratmadan aylarca vücudunuzda bekleyebilir, zamanı gelince de diş etlerinizin kanamasına ve saçlarınızın dökülmesine yol açabilirdi. Simya Bölümü’nde yaratılan bazı şeylerin yanında arsenik bile çayınızdaki şeker gibi kalırdı.</p>

    <p>İşimi gayet özenli yapıyordum, fakat ikinci ışık yayıcı partisi üzerinde çalışırken ayırıcı camım çatladı ve katkı maddesinin minicik birkaç damlası kullanmakta olduğum duman hunisinin camından dışarı sıçradı. Madde cildime hiç değmediyse de damlalardan biri gömleğime, elimdeki deri eldivenin epey yukarısındaki bir noktaya geldi.</p>

    <p>Yavaş hareketlerle yakındaki bir kumpası kullandım ve gömleğimin kumaşını cildimden ayırdım. Sonra hantalca hareket ederek kumaşı kestim ki üstüme değme şansı kalmasın. Beni kan ter içinde bırakan bu olay üzerine para kazanmanın daha kolay yolları olduğuna karar verdim.</p>

    <p>Bir mangır karşılığında tanıdık bir öğrencinin Revir’deki gözlem nöbetini tuttum ve her birinden yarım peni kazanacak şekilde bir tüccarın üç araba dolusu kireci boşaltmasına yardım ettim. Sonra aynı gecenin ilerleyen saatlerinde beni oyunlarına almayı kabul eden birkaç belalı kumarbaz buldum. İki saat içinde on sekiz peni ve birkaç demir bozukluk kaybetmeyi becerdim. Moralim bozulduğu halde durum daha da kötülemeden önce kendimi masadan kalkmaya zorladım.</p>

    <p>Onca çabanın sonunda kesemdeki para ilk başladığımda olduğundan daha azdı.</p>

    <p>Neyse ki başvurabileceğim bir numaram daha vardı.</p>

    <p class="paragraf">Imre’ye giden geniş taş yolda ilerliyordum.</p>

    <p>Simmon ile Wilem de yanımdaydı. Wil yüklü bir kâr karşılığında sırasını ümitsiz durumdaki bir kâtibe satmıştı. İkisinin de mülakatı bittiği için artık yeni doğmuş kedi yavruları kadar tasasızdılar. Wil’in harç ücreti altı talent ve sekiz mangır olarak belirlenirken Sim kulağa epey düşük gelen beş ikilik harcıyla böbürlenip duruyordu.</p>

    <p>Kesemde bir talent ve üç mangır vardı. Uğursuz bir sayı.</p>

    <p>Dörtlü grubumuzu Manet tamamlıyordu. Karmakarışık gri saçları ile daima kırışık duran kıyafeti, ona yataktan daha yeni kalkmış ve nerede olduğunu henüz hatırlayamamış gibi şaşkın bir görünüm vermekteydi. Onu yanımıza almamızın sebebi kısmen köşe oyunu için dördüncüye ihtiyaç duymamız, kısmen de zavallı adamı arada bir de olsa Üniversite’den çıkarmayı kendimize görev bilmemizdi.</p>

    <p>Dördümüz beraber Omethi Nehri’nin üzerindeki Taşköprü’nün yüksek kemerini aşıp Imre’ye girdik. Güz mevsimi son günlerini yaşıyordu ve hava soğuk olabilir diye pelerinimi yanıma almıştım. Lavtam rahatça sırtıma asılıydı.</p>

    <p>Imre’nin kalbindeki parke döşeli kocaman bir meydanı katettik ve bir satirin orman perilerini kovaladığı merkezi havuzu geride bıraktık. Biz Eolian’ın önündeki sıraya girerken havuzun suları rüzgârda dalgalanıp savruluyordu.</p>

    <p>Kapıya vardığımda Deoch’un orada olmadığını görmek beni şaşırttı. Onun yerinde kısa boylu ve ciddi görünümlü ensesi kalın bir adam duruyordu. Adam bana elini uzattı. “Bir mangır alayım genç bayım.”</p>

    <p>“Pardon,” diyerek lavta kutumun kayışını biraz yana çektim ve pelerinime iğnelediğim minyatür gümüş mızıkayı gösterdim. Akabinde Wil, Sim ve Manet’i işaret ettim. “Benimle birlikteler.”</p>

    <p>Adam mızıkaya bakarken şüpheyle gözlerini kıstı. “Çok genç görünüyorsun,” diyerek gözlerini yine yüzüme çevirdi.</p>

    <p>“Çok gencim de ondan,” dedim rahat bir tavırla. “Cazibemin bir parçası da bu.”</p>

    <p>“Mızıka kazanamayacak kadar genç demek istedim,” diye düzeltti, kibar sayılabilecek bir suçlamayla.</p>

    <p>Tereddüde kapıldım. Aslında yaşıma göre büyük gösteriyor, yani on beşimden birkaç yaş daha büyük duruyordum. Bildiğim kadarıyla Eolian’daki en genç müzisyen bendim. Normalde bu durum sıradışı olduğu için çıkarımaydı. Ama şimdi...</p>

    <p>Ben söyleyecek bir şey düşünemeden arkamızda uzanan sıradan bir ses yükseldi. “Sahte değil Kett.” Keman kutusu taşıyan bir kadın başıyla beni işaret etti. “Mızıkasını sen yokken hakkıyla kazandı.”</p>

    <p>“Sağ ol Marie,” dedim kapı görevlisi bizi içeri buyur ederken.</p>

    <p>Arka duvarın yakınında sahne manzaralı bir masa bulduk. Etraftaki yüzleri tararken Denna’yı görememekten doğan o tanıdık hüsranı bastırmaya çalıştım.</p>

    <p>“Kapıda ne oldu öyle?” diye soran Manet çevresine bakınarak sahneyi ve yüksek, kubbeli tavanı inceliyordu.</p>

    <p>Ona doğru döndüm. “Otuz yıldır öğrencisin, yine de Eolian’a daha önce hiç gelmedin mi?”</p>

    <p>“Eh, bilirsin işte.” Anlaşılmaz bir el hareketi yaptı. “Çok meşguldüm. Nehrin bu tarafına pek sık geçmem.”</p>

    <p>Sim gülerek yerine oturdu. “Dur senin anlayacağın şekilde açıklayayım Manet. Müziğin bir üniversitesi olsaydı burası olurdu ve Kvothe de sertifikalı bir gizemci olarak mezun edilirdi.”</p>

    <p>“Kötü bir benzetme,” dedi Wil. “Burası bir müzik sarayı ve Kvothe buranın eşrafından biri. İçeri onun ceketine takılarak girebildik. Zaten iç bayıcı ahbaplığına da bu yüzden katlanıyoruz.”</p>

    <p>“Yani sadece içeri girmek için bile bir mangır mı ödemek gerekiyor?” diye sordu Manet.</p>

    <p>Kafa salladım.</p>

    <p>Şaşkın bir sesle homurdanarak çevresine bakınmayı sürdürdü ve yukarıdaki balkonda duran iyi giyimli soyluları süzdü. “Eh,” dedi, “yeni bir şey öğrenmiş oldum.”</p>

    <p class="paragraf">Eolian daha yeni yeni doluyordu, bu yüzden köşe oynayarak vakit geçirdik. El başına bir, limit aşıldığındaysa iki metelik döndüğü için dostane bir oyundu, fakat param çok az olduğundan benim için her meblağ yüksekti. Neyse ki Manet bir çark mekanizmasının kesinliğiyle oynamaktaydı: ne blöf yapıyor, ne abartılı artırımlara gidiyor, ne de kendini riske atıyordu.</p>

    <p>İlk içkileri Simmon, sonrakileriyse Manet ısmarladı. Eolian’ın ışıkları kısıldığı sırada Manet ile ben on el öndeydik, özellikle de Simmon’un aşırı arttırmaya yönelik eğilimi yüzünden. Kazandığım mangırı neşeden yoksun bir tatmin duygusuyla cebe attım. <em>Bir talent ve dört mangır.</em></p>

    <p>Sahneye yaşlıca bir adam çıktı. Stanchion’un yaptığı kısa bir tanıtımın ardından mandoliniyle ‘Taetn’in Geç Günü’ şarkısının harika bir versiyonunu çaldı. Tellerde gezinen parmakları yumuşak, çevik ve kendinden emindi. Ama sesi...</p>

    <p>Yaş ilerledikçe çoğu şey eskir. Ellerimiz ve sırtlarımız esnekliğini, kaybeder. Gözlerimiz körelir. Cildimiz kartlaşır ve görünümümüz bozulur. Tek istisna sesimizdir. Doğru bakılan bir ses zamanın ve sürekli kullanımın etkisiyle giderek güzelleşir. Sahnedeki adamın sesi ballı şarap gibiydi. Şarkısı sona erdiğinde can-ı gönülden alkışlandı. Hemen akabinde ışıklar arttırıldı ve salon sohbetlerle doldu.</p>

    <p>“Şarkılar arasında mola verilir,” diye açıkladım Manet’e. “Böylece müşteriler muhabbet edip etrafta gezinebilirler ve içkilerini tazelerler. Ama birinin gösterisi sırasında konuşmaya kalkarsan Tehlu’yla melekleri bile seni koruyamazlar.”</p>

    <p>Manet pofladı. “Seni utandıracağımdan endişe etme. O kadar da yabani değilim.”</p>

    <p>“Sadece uyarmak istedim,” dedim. “Sen bana Zahiriyehane’de nelerin tehlikeli olduğunu söylüyorsun. Ben de aynı şeyi burada yapıyorum.”</p>

    <p>“Lavtası farklıydı,” dedi Wilem. “Seninkinden daha farklı bir ses veriyordu. Üstelik daha küçüktü.”</p>

    <p>Gülümseme hevesimi bastırdım ve cehaletini belli etmemeye karar verdim. “O tür lavtalara mandolin denir,” diye açıkladım.</p>

    <p>“Sen de çalacaksın, değil mi?” diye sordu Simmon, hevesli bir köpek yavrusu gibi sandalyesinde kıpırdanarak. “Ambrose hakkında yazdığın o şarkıyı çalmalısın.” Kısa bir melodi mırıldandı, sonra şarkıya geçti:</p>

    <blockquote class="dize">
      <p><em>“Bir katır sihir öğrenebilir. Bir katır haysiyetlidir,</em></p>

      <p><em>Çünkü genç Rosey’nin aksine o yarım bir eşektir.”</em></p>
    </blockquote>

    <p>Manet maşrapasının içine kıkırdadı. Wilem de o nadir tebessümlerinden birini etti.</p>

    <p>“Hayır,” diye noktayı koydum. “Ambrose’la işim bitti. Artık onunla bir alıp veremediğim yok.”</p>

    <p>“Ne demezsin,” diye dalga geçti Wilem.</p>

    <p>“Ciddiyim,” dedim. “Onunla didişmenin bana bir faydası yok. Atışmalarımız hocaları kızdırmaktan başka bir işe yaramıyor.”</p>

    <p>“<em>Kızdırmak</em> hafif kaçar,” dedi Manet alay edercesine. “Ben olsam farklı bir sözcük kullanırdım.”</p>

    <p>“Ona borçlusun,” diyen Sim’in gözleri öfkeyle parlıyordu. “Hem sırf şarkı söyledin diye seni Bir Gizemiye Mensubuna Uygunsuz Davranışla suçlayacak halleri yok.”</p>

    <p>“Hayır,” dedi Manet. “Harç ücretini arttırırlar o kadar.”</p>

    <p>“Ne?” dedi Simmon. “Bunu yapamazlar. Harç ücreti mülakatının nasıl geçtiğine bağlıdır.”</p>

    <p>İçkisinden bir yudum daha alırken Manet’in homurtusu maşrapasında yankılandı. “Mülakat sadece oyunun bir parçası. Paran varsa seni limon gibi sıkarlar. Tabii hocalara sorun çıkartırsan da.” Beni ciddi bakışlarla süzdü. “Bu sefer işin zor. Geçen dönem kaç defa boynuza geldin?”</p>

    <p>“İki defa,” diye itiraf ettim. “Ama ikincisi benim suçum değildi.”</p>

    <p>“Tabii canım.” Manet beni uzun uzun süzdü. “Zaten o yüzden seni direğe bağlayıp bir güzel kırbaçladılar, değil mi? Suçun olmadığı için?”</p>

    <p>Sandalyemde huzursuzca kıpırdanırken sırtımdaki kısmen iyileşmiş yaraları hissedebiliyordum. “Çoğu benim suçum değildi,” diye düzelttim.</p>

    <p>Manet omuz silkerek cevabımı geçiştirdi. “Burada suçun bir önemi yok. Bir ağaç fırtına çıkarmaz, ama budalalar bile yıldırımın nereye düşeceğini bilir.”</p>

    <p>Wilem ciddiyetle başını salladı. “Memlekette bir sözümüz vardır: en uzun çivi ilk çakılır.” Kaşlarını çattı. “Siarucada kulağa daha iyi geliyor.”</p>

    <p>Sim endişeli gözüküyordu. “Ama harç ücretinin büyük bölümü hâlâ mülakatta belirleniyor, öyle değil mi?” Ses tonuna bakılırsa Sim kişisel garezlerin veya Üniversite içi siyasetin denkleme dahil olduğunu aklından bile geçirmemişti.</p>

    <p>“Genelde öyle,” diye doğruladı Manet. “Ama hocalar sordukları soruları kendileri seçiyorlar ve her biri söz hakkına sahip.” Bana bakarak parmaklarıyla saymaya koyuldu. “Hemme senden hiç hazzetmiyor ve kin gütmekte üstüne yok. Daha ilk baştan Lorren’e ters düştün ve hep tersinde kalmayı becerdin. Ona göre baş belasının tekisin. Ayrıca geçen dönemin sonlarına doğru neredeyse bir dönü boyunca derslere girmedin. Üstelik ne önceden haber verdin ne de sonradan bir açıklama yaptın.” Bana manalı gözlerle baktı.</p>

    <p>Kaçırdığım derslerden çoğunun Zahiriyehane’de Manet’e yaptığım çıraklığın bir parçası olduğunu hatırlayarak bakışlarımı masaya çevirdim.</p>

    <p>Manet hemen sonra omuz silkti ve sözlerine devam etti. “Üstüne üstlük bu sefer seni bir Re’lar olarak sınayacaklar. Üst kademelere çıktıkça harç ücreti de artar. Bunca zamandır boşu boşuna E’lir olarak kalmıyorum.” Bana sert bir bakış attı. “En iyi tahminimi duymak ister misin? On talent ödemen gerekirse kendini şanslı say.”</p>

    <p>“On talent.” Sim hafifçe ıslık çalarak başını iki yana salladı. “İyi ki cebin dolu.”</p>

    <p>“O kadar da dolu değil,” dedim.</p>

    <p>“Nasıl olur?” diye sordu Sim. “Ambrose lavtanı kırınca hocalar onu yirmi talent cezaya çarptırdılar. Onca parayı ne yaptın?”</p>

    <p>Aşağı baktım ve ayağımın ucuyla lavta kutumu nazikçe dürttüm.</p>

    <p>“Hepsini yeni bir lavtaya mı harcadın?” diye dehşet içinde sordu Simmon. “Yirmi talenti birden? O kadar parayla neler alabileceğini biliyor musun?”</p>

    <p>“Yeni bir lavta olabilir mi?” diye takıldı Wilem.</p>

    <p>“Bir enstrümana o kadar para harcanabileceğini bile bilmiyordum,” dedi Simmon.</p>

    <p>“Çok daha fazlasını da harcayabilirsin,” dedi Manet. “Enstrümanlar atlara benzer.”</p>

    <p>Bu söz sohbetin duraklamasına yol açtı. Wil ile Sim şaşkın bir vaziyette ona baktılar.</p>

    <p>Bir kahkaha attım. “Aslında iyi bir benzetme yaptın.”</p>

    <p>Manet çokbilmiş bir edayla kafa salladı. “Bakın, türlü türlü at vardır. Bir talent bile harcamadan yaşlı bir tarla atı satın alabilirsiniz. Ya da kırk talente mağrur bir Vaulder.”</p>

    <p>“Hiç sanmam,” diye homurdandı Wilem. “Gerçek bir Vaulder için o kadar yetmez.”</p>

    <p>Manet gülümsedi. “Fiyatı tam olarak odur. Yine de bir at ne kadar çok ederse etsin aynı parayı iyi bir arp veya keman almak için kolaylıkla harcayabilirsiniz.”</p>

    <p>Simmon bu sözler karşısında afallamış gibiydi. “Ama babam bir keresinde bir Kaepcaen uzununa tam iki yüz elli kafa harcamıştı,” dedi.</p>

    <p>Biraz kaykılarak parmağımla işaret ettim. “Şuradaki sarışın adamın mandolini onun iki katı vardır.”</p>

    <p>“İyi de,” dedi Simmon, “atların soyları olur. Bir atı yetiştirip satabilirsin.”</p>

    <p>“O mandolinin de bir soyu var,” dedim. “Bizzat Antressor tarafından yapılmış. Yüz elli yıldır çalınıyor.”</p>

    <p>Sim’in bu bilgiyi sindirerek salondaki diğer enstrümanları gözden geçirmesini izledim. “Yine de,” dedi, “yirmi talent ha?” Başını iki yana salladı. “Niye mülakat sonrasına kadar beklemedin? Kalan parayla gidip bir lavta alabilirdin.”</p>

    <p>“Anker’ın Yeri’nde çalmam gerekiyordu,” diye açıkladım. “Hanın müzisyeni olarak orada bedavaya kalıyor ve karnımı doyuruyorum. Çalmazsam orada kalamam.”</p>

    <p>Söylediğim doğru olsa da eksikti. Durumumu ona izah etseydim Anker bana müsamaha gösterirdi. Ama bekleseydim neredeyse iki dönüyü lavtasız geçirmek zorunda kalırdım. Bu benim için bir dişimin veya uzvumun noksan olması gibiydi. İki dönüyü dilsiz geçirmek gibiydi. Düşünülemezdi bile.</p>

    <p>“Üstelik hepsini lavtaya harcamadım,” dedim. “Başka masraflarım da oldu.” En başta bir tefeciden aldığım borcu geri ödemiştim. Bu iş için altı talent harcamıştım, fakat Devi’ye olan borcumu kapatınca sanki omuzlarımdan büyük bir yük kalkmıştı.</p>

    <p>Fakat aynı yükün şimdilerde geri döndüğünü hissediyordum. Manet’in tahmini yarı yarıya bile doğru olsa durumum düşündüğümden de kötüydü.</p>

    <p>Neyse ki ışıklar kısıldı ve odaya sessizlik çöktü de daha fazla açıklama yapmama gerek kalmadı. Başımızı kaldırınca Stanchion’un Marie’yi sahneye çıkarmakta olduğunu gördük. Marie kemanını akort ederken Stanchion yakındaki bazı dinleyicilerle gevezelik etti ve herkes yerine geçti.</p>

    <p>Marie’yi severdim. Pek çok erkekten daha uzun boyluydu, bir kedi kadar mağrurdu ve en az dört dil biliyordu. Imre’deki müzisyenlerin çoğu modayı takip etmek için elinden geleni yaparak soylulara arasına karışmayı umardı. Fakat Marie hep seyahat kıyafetleri giyerdi: ağır iş yaparken kullanabileceğiniz pantolonlar ve otuz kilometre yol tepebileceğiniz çizmeler.</p>

    <p>Sakın alelade bir insan olduğunu kastettiğimi sanmayın. Modaya ve gösterişe meraklı değildi, hepsi bu. Üzerine tam oturan ve güzelliğini öne çıkaran giysilerinin onun için özel olarak dikildiği belliydi. Bu geceki kıyafeti hamisinin, yani Leydi Jhale’nin renkleri olan şarap kırmızısı ve kahverengiydi.</p>

    <p>Dördümüzün de gözü sahnedeydi. “İtiraf etmeliyim ki,” dedi Wilem usulca, “Marie’yi hiç de fena bulmuyorum.”</p>

    <p>Manet gevrek gevrek güldü. “İşte ben buna bir değil bir buçuk hatun derim,” diye yorum yaptı. “Yani sizin görüp gördüklerinizden beş kat daha kadın.” Böyle bir beyan başka bir zamanda üçümüzü birden ona laf yetiştirmeye sevk ederdi. Ama Manet alay amaçlı konuşmadığı için göz yumduk. Tabii söylediği şeyler muhtemelen doğru olduğu için de.</p>

    <p>“Ben aynı fikirde değilim,” dedi Simmon. “Hep biriyle güreşe tutuşacakmış veya gidip vahşi bir atı evcilleştirecekmiş gibi bir hali var.”</p>

    <p>“Doğru,” diyen Manet yine kıkırdadı. “Eski çağlarda yaşıyor olsaydık böyle bir kadın için tapınak dikerlerdi.”</p>

    <p>Kemanını akort etmeyi bitiren Marie şarkısına giriş yaparken sustuk. Çaldığı ezgi bir bahar meltemi kadar yumuşaktı.</p>

    <p>Bunu ona söyleme fırsatı bulamamışsam da Simmon büyük ölçüde haklıydı. Bir keresinde Çakmaktaşı ile Devedikeni’ndeyken Marie’nin ona ‘ukala bir kemancı kaltak’ diyen bir adamın gırtlağına yumruğu indirdiğini görmüştüm. Adam yere düştüğünde Marie onu tekmelemişti de. Ama sadece bir kez ve o da kalıcı bir zarara yol açmayacak şekilde.</p>

    <p>Marie ezgisine devam etti. Müziğin yavaş, iç gıdıklayıcı temposu giderek hızlandı ve adeta tırısa kalktı. Artık sadece kendinizi çok coşkulu hissettiğinizde veya körkütük sarhoş olduğunuzda dans etmeyi düşüneceğiniz türden bir melodiydi.</p>

    <p>Marie tempoyu daha da arttırarak hiç kimsenin istese bile dans edemeyeceği bir hale soktu. Artık tırısa benzer bir yanı yoktu. Yarış yapan bir çift çocuk gibi tabana kuvvet koşuyordu müzik. Çılgınca tempoya rağmen parmaklarının ne kadar hızlı ve isabetli hareket ettiğine hayran kaldım.</p>

    <p>Daha da hızlı. Vahşi bir köpeğin kovaladığı bir geyik kadar. Marie’nin elinin kaymasının ya da bir notayı atlamasının sadece an meselesi olduğunu bildiğimden gerilmeye başladım. Ama her nasılsa müziğini sürdürdü. Çıkardığı her nota kusursuz, keskin, güçlü ve hoştu. Sürekli hareket halindeki parmakları tellerin üzerinde dans ediyordu. O müthiş sürate rağmen yayı tutan elinin bileği gevşek ve tembeldi.</p>

    <p>Daha da hızlı. Yüzünde kararlı bir ifade vardı. Yayı tutan kolu gözle takip edilemiyordu. Sahneye sıkıca basan uzun bacaklarıyla, çenesine sertçe dayadığı kemanıyla sapasağlam ayaktaydı. Her nota sabahın erken saatlerindeki kuş şakımaları kadar berraktı. Daha da hızlı.</p>

    <p>Ezgiyi en ufak bir hata yapmadan ansızın bitirdi ve gösterişli bir edayla eğilerek dinleyicileri selamladı. Uzun yol koşmuş bir at gibi terlemiştim. Kalbim küt küt atıyordu.</p>

    <p>Yalnız değildim. Wil’le Sim’in alınları ince bir ter tabakasıyla kaplıydı.</p>

    <p>Manet’in masanın kenarını tutan parmakları bembeyaz kesilmişti. “Merhametli Tehlu aşkına,” dedi soluk soluğa. “Burada her akşam böyle müzik mi yapıyorlar?”</p>

    <p>Ona gülümsedim. “Vakit erken,” dedim. “Daha beni dinlemedin.”</p>

    <p class="paragraf">Bir sonraki içkileri Wilem ısmarladı ve sohbetimiz Üniversite’yle ilgili boş dedikodulara kaydı. Manet hocaların yarısından daha uzun zamandır okulda bulunduğu için üçümüzün toplamından daha fazla sayıda skandal öykü biliyordu.</p>

    <p>Gür, gri sakallı bir lavtacı ‘En Faeant Morie’ şarkısının eski bir versiyonunu çaldı. Sonra biri kırklarında, diğeriyse onun kızı olabilecek kadar genç olan iki güzel kadın Yine-Genç Laniel hakkında daha önce hiç duymadığım bir düet söyledi.</p>

    <p>Sahneye tekrar çağrılan Marie basit bir dans ezgisini öyle bir hevesle çaldı ki müşteriler dayanamayıp masaların arasındaki boşluklarda oynadılar. Manet bile son nakaratta yerinden kalktı ve şaşırtıcı derecede kıvrak ayaklara sahip olduğunu göstererek hepimizi hayrete düşürdü. Ona tezahürat yaptık. Sandalyesine oturduğunda soluk soluğaydı ve yüzü kıpkırmızı kesilmişti.</p>

    <p>Wil ona bir içki ısmarladı ve Simmon heyecanlı gözlerle bana doğru döndü.</p>

    <p>“Hayır,” dedim. “O şarkıyı çalmayacağım. Sana söyledim.”</p>

    <p>Sim öyle derin bir hüzne kapıldı ki dayanamayıp kahkaha attım. “Bak ne diyeceğim. Etrafı biraz kolaçan edeceğim. Threpe’yi görürsem şarkıyı ona söyletirim.”</p>

    <p>Kalabalık salonda yavaş adımlarla gezindim. Gözümü Threpe için açık tutmama karşın aslında Denna’yı arıyordum. Onun ön kapıdan içeri girdiğini görmemiştim; fakat müzik, kâğıt oyunu ve gürültü patırtı sebebiyle gözümden kaçmış olabilirdi.</p>

    <p>İğne atsan yere düşmeyecek zemin katı baştan sona aşmam, etraftaki tüm suratlara bakmam ve yolumun üzerindeki birkaç müzisyenle sohbet etmem çeyrek saat sürdü.</p>

    <p>İkinci kata çıktığım esnada ışıklar yeniden kısıldı. Tırabzana yaslanarak Yllli bir flütçünün kederli, hareketli bir ezgi çalmasını seyrettim.</p>

    <p>Işıklar arttırıldığında Eolian’ın geniş, hilal şeklinde bir balkondan ibaret olan ikinci katını taradım. Artık arayışımı alışkanlık gereği sürdürüyordum. Denna’yı aramak yağmur duasına çıkmak gibi beyhude bir çabaydı.</p>

    <p>Fakat bu istisnai bir geceydi. İkinci katta gezinirken onu koyu renk saçları olan uzun boylu bir beyefendiyle beraber yürürken gördüm. Onlara tesadüfen rastlamış gibi gözükebilmek için masaların arasındaki yolumu değiştirdim.</p>

    <p>Denna beni yarım dakika sonra fark etti. İçten, heyecanlı bir tebessüm ederek elini beyefendinin kolundan çekti ve bana yaklaşmamı işaret etti.</p>

    <p>Yanındaki yakışıklı adam bir şahin kadar mağrur duruyordu ve tuğla gibi bir çeneye sahipti. Üzerinde göz kamaştıracak denli beyaz bir gömlek ile parlak kan rengine boyanmış süet bir ceket vardı. Kıyafetinin dikişleri gümüş ipliğiyle atılmıştı. Kemer tokası ve manşetleri de gümüştü. Tam bir Modegli beyefendi gibi duruyordu. Yüzüklerini dahil etmeseniz bile giysilerinin bedeli koca bir yıl boyunca harç ücretlerimi rahatlıkla öderdi.</p>

    <p>Denna adamın hoş ve çekici refakatçisi rolünü oynamaktaydı. Geçmişte onu benim gibi giyinirken, yani zorlu yolculuklar için tasarlanmış sade kıyafetler içinde gördüğüm zamanlar olmuştu. Fakat bu gece üzerinde yeşil renkli uzun bir ipek elbise vardı. Koyu renkli saçları özenle yüzünün etrafına kıvrılmış ve omuzlarına saçılmıştı. Boğazında gözyaşı biçimli zümrüt bir tasma asılıydı. Tasma, elbisesinin rengine öyle mükemmel uyuyordu ki onu tesadüfen takmış olamazdı.</p>

    <p>Onlara kıyasla kendimi hırpani hissettim. Hem de epeyce. Sahip olduğum giysiler dört gömlekle, iki pantolonla ve ufak tefek birkaç öteberiyle sınırlıydı. Hepsi de ikinci eldi ve az ya da çok eski püsküydü. Bu gece en iyilerini giyiyordum, ama en iyimin pek de iyi olmadığını söylersem herhalde beni anlarsınız.</p>

    <p>Yegâne istisna Fela’nın hediyesi olan pelerinimdi. Yeşil siyah renkli bu sıcak ve harika pelerin benim için özel olarak dikilmiş olup astarında pek çok cep mevcuttu. Üzerimde pek de şık durduğu söylenemezdi, fakat sahip olduğum en güzel şeydi.</p>

    <p>Ben onlara yaklaşırken Denna bir adım öne çıktı ve öpmem için elini uzattı. Hareketi mesafeli, hatta neredeyse kibirliydi. Yüz ifadesi sakin, tebessümü kibardı. Sıradan bir gözlemci için fakir bir genç müzisyene cömert davranan soylu bir hanımefendi olarak görünmesi işten bile değildi.</p>

    <p>Fakat gözleri başkaydı. Çikolata ile kahve arası bir renge sahip gözleri koyu ve derindi. Neşeyle parlayan o gözler kahkaha doluydu. Bana elini uzatınca hemen arkasında duran beyefendi belli belirsiz kaşlarını çattı. Denna’nın nasıl bir oyun oynadığını bilmesem de rolümü tahmin edebiliyordum.</p>

    <p>Bu yüzden belimi iyice kırarak eğildim ve uzatılan eli hafifçe öptüm. Küçük yaşlardan itibaren saray adabı konusunda eğitildiğim için ne yaptığımı iyi biliyordum. Herkes eğilerek selam verebilir, lakin iyi bir reverans kabiliyet ister.</p>

    <p>Benimki zarif ve pohpohlayıcıydı. Ayrıca dudaklarımı elinin tersine bastırırken bileğimi hafifçe kırarak pelerinimi yana doğru savurdum. Son hareketim pek kolay değildi ve onu yeterince doğal gösterebilmek için hamamdaki ayna karşısında birkaç saat dikkatle pratik yapmam gerekmişti.</p>

    <p>Denna düşen yapraklar kadar zarif bir reverans yaptı ve geri çekilip beyefendinin yanında durdu. “Kvothe, bu Lord Kellin Vantenier. Kellin, Kvothe.”</p>

    <p>Beni baştan aşağı süzen Kellin, hakkımdaki izlenimini kısa ve ani bir nefesi alabileceğinizden daha çabuk oluşturdu. Yüzünde hor görür bir ifade belirdi ve bana hafifçe baş salladı. Küçümsenmeye yabancı değilsem de onun bu tavrının beni ne kadar incittiğine hayret ettim.</p>

    <p>“Emrinizdeyim lordum.” Eğilerek kibar bir selam verdim ve ağırlığımı diğer bacağıma aktararak pelerinimin omzundan kaymasını, böylece kabiliyet mızıkamın görünmesini sağladım.</p>

    <p>Adam tecrübeli bir ilgisizlikle başını çevirecekti ki gözleri parlak gümüş parçasına takıldı. Mızıka bir mücevherat olarak pek matah değilse de burada bir hayli önemliydi. Wilem haklıydı: Eolian’dayken ben buranın eşrafındandım.</p>

    <p>Kellin de bunun farkındaydı. Kısacık bir duraksamanın akabinde selamıma karşılık verdi. Aslında başını sallamaktan bir nebze daha fazlasını yapmıştı, hepsi bu. Sadece kibar gözükmesine yetecek kadar. “Size ve ailenize hürmetler,” dedi mükemmel bir Aturcayla. Benimkinden daha derin çıkan sesi gür bir bastı ve içerdiği hafif Modeg aksanı ona az da olsa müzikal bir tını katıyordu.</p>

    <p>Denna başını ondan tarafa eğdi. “Kellin bana arp çalmayı öğretiyor.”</p>

    <p>“Buraya mızıkamı kazanmak için geldim,” diyen adamın gür sesi kendinden emindi.</p>

    <p>O konuşurken çevre masalardaki kadınlar dönüp aç ve şuh gözlerle ona baktılar. Fakat sesi bende tam aksi bir etki yarattı. Zengin ve yakışıklı olması yeteri kadar kötüydü. Bir de sıcak ekmeğin üstüne sürülen bir sese sahip olması kabul edilemezdi. Sesini duyunca kendimi kuyruğundan tutulan ve ıslak elle okşanan bir kedi gibi hissettim.</p>

    <p>Ellerine göz gezdirdim. “Demek arpçısınız?”</p>

    <p>“Arp sanatçısı,” diye mesafeli bir tavırla düzeltti. “Pendenhale çalıyorum. Enstrümanların kralı.”</p>

    <p>Konuşmak için nefes aldım, sonra ağzımı kapadım. Modeg’in koca arpı enstrümanların kralı olmasına kralıydı, ama beş asır önce. Bugünlerdeyse antikadan başka bir şey değildi. Denna’nın hatırına tartışmaya girmekten kaçındım. “Bu gece şansınızı deneyecek misiniz?” diye sordum.</p>

    <p>Kellin’in gözleri yine kısıldı. “Çaldığım zaman şansa ihtiyacım olmayacak. Fakat hayır. Bu akşam leydim Dinael’in dostluğunun tadını çıkarıyorum.” Denna’nın elini dudaklarına götürüp dalgın bir öpücük kondurdu ve etrafındaki kalabalığı sanki onların sahibiymiş gibi alıcı gözle süzdü. “Sanırım burası oturmak için münasip bir yer.”</p>

    <p>Denna’ya göz ucuyla baktım. Fakat o bakışlarını benden kaçırıyordu. Başını yana eğmişti ve az evveline dek saçlarında gizli olan bir küpeyle, yani boğazındaki kolyeyle uyumlu gözyaşı şeklindeki minik bir zümrütle oynamaktaydı.</p>

    <p>Kellin’in bakışları yine üzerimde gezindi. Eski püskü giysilerimde. Modaya uygun olamayacak kadar kısa, biçimsizden başka bir ad yakıştırılamayacak kadar uzun olan saçlarımda. “Peki ya siz bir... flütçü müsünüz?”</p>

    <p>En ucuz enstrüman. “Flüt sanatçısı,” dedim şaka yollu. “Ama hayır. Tercihim lavta.”</p>

    <p>Kaşları kalktı. “Saray lavtası mı çalıyorsunuz?”</p>

    <p>Tüm çabalarıma rağmen tebessümüm biraz sertleşti. “Kumpanyacı lavtası.”</p>

    <p>“Ah!” deyip her şey bir anda anlam kazanmışçasına güldü. “Halk müziği!”</p>

    <p>Bu sözüne de göz yumdum, fakat öncekinden daha zor oldu. “Oturacak bir yer buldunuz mu?” diye sordum şen bir sesle. “Birkaçımız sahneyi gören güzel bir masadayız. Bize katılmanızı çok isteriz.”</p>

    <p>“Hanımefendi ve benim üçüncü katta bir masamız var,” derken başıyla Denna’dan tarafı işaret etti. “Yukarıdaki konuklar arasında oturmayı yeğlerim.”</p>

    <p>Denna onun görüş alanının dışından bana bakarak gözlerini yuvarladı.</p>

    <p>İstifimi bozmadım ve adama baş sallamaktan ibaret kibar bir selam verdim. “Öyleyse sizi meşgul etmeyeyim.”</p>

    <p>Denna’ya doğru döndüm. “Leydim, müsait bir zamanınızda sizinle tekrar görüşebilir miyiz?”</p>

    <p>Denna iç geçirirken her açıdan bir sosyete züppesi gibi görünüyordu, tabii gözleri hariç. Sohbetin saçma sapan resmiyeti karşısında o gözlerin hâlâ içi gülmekteydi. “Anlayış göstereceğinden eminim Kvothe. Programım ileriki günlerde çok dolu. Ama istersen bu dönünün sonuna doğru bir ziyarette bulunabilirsin. Gri Adam’da oda tuttum.”</p>

    <p>“Çok naziksiniz,” deyip ona Kellin’e verdiğimden çok daha samimi bir selam verdim. Denna bu sefer gözlerini benim için yuvarladı.</p>

    <p>Kellin bana omzunu dönerek ona kolunu uzattı ve birlikte yanımdan ayrıldılar. Onları kalabalığın arasında öyle zarifçe yürürken görseniz tavernanın sahibi olduklarını veya en azından orayı bir yazlık olarak satın almayı düşündüklerini sanmanız işten bile değildi. Yalnızca köklü sülalelere mensup soylular dünyadaki her şeyin onları mutlu etmek için var olduğunu yürekten bilerek böyle rahat bir küstahlıkla hareket edebilirlerdi. Denna harika bir taklit yapıyordu, fakat bu durum Lord Kellin Tuğlaçene için nefes almak kadar doğaldı.</p>

    <p>Üçüncü kata giden merdivenlerin yarısına kadar çıkmalarını seyrettim. Denna o esnada durup elini başına götürdü, sonra da kaygılı bir yüz ifadesiyle yere bakındı. İkisi kısaca bir şeyler konuştular ve Denna merdivenden yukarısını işaret etti. Başını sallayan Kellin basamaktan çıkarak gözden kayboldu.</p>

    <p>Aklıma gelen bir fikir üzerine etrafıma bakındım ve Denna’nın az önce tırabzanın yakınında durduğu noktada gözüme gümüşi bir parıltı çarptı. Bir çift Cealdimli tüccarı etrafımdan dolanmaya mecbur bırakarak oraya gittim.</p>

    <p>Ben aşağıdaki kalabalığı izlermiş gibi yaparken Denna yanıma gelip omzuma dokundu. “Kvothe,” dedi endişeyle, “seni rahatsız ettiğim için üzgünüm ama küpelerimden birini kaybettim. Rica etsem onu bulmama yardım eder misin? Az önce kulağımdaydı.”</p>

    <p>Kabul ettim ve birlikte yerdeki döşemeleri yavaş yavaş aramaya koyularak yalnız geçirdiğimiz bir zaman diliminin tadını çıkardık. Neyse ki Denna’nın elbisesi Modeg tarzında dikilmiş olduğundan bol kıvrımlarıyla bacaklarını sarıyordu. Birleşik Eyaletler’in şimdiki modasına uygun bir stilde yandan yırtmaçlı olsaydı onun bu yere diz çökmüş hali skandal yaratırdı.</p>

    <p>“Tanrı’nın bedeni aşkına,” diye mırıldandım. “Nereden buldun bu herifi?”</p>

    <p>Denna genzinden hafifçe kıkırdadı. “Şşt. Arp çalmayı öğrenmemi sen tavsiye etmiştin. Kellin iyi bir öğretmen.”</p>

    <p>“Modeg pedallı arpı senin beş katın ağırlığındadır,” dedim. “O bir salon enstrümanıdır. Yoldayken yanında taşıyamazsın.”</p>

    <p>Küpesini arıyor taklidi yapmayı bırakıp bana manalı bir bakış attı. “Yani içinde arp çalabileceğim bir salonum asla olamaz mı?”</p>

    <p>Gözlerimi tekrar yere çevirip olabildiğince kayıtsız bir tavırla omuz silktim. “Eh, öğrenmek için fena değildir herhalde. Bari çalması hoşuna gidiyor mu?”</p>

    <p>“Lirden iyi,” dedi. “Bunu şimdiden görebiliyorum.” Ama ‘Samanlıktaki Sincap’ şarkısını bile doğru düzgün çalamıyorum henüz.”</p>

    <p>“Peki Lord Kellin de iyi mi?” Muzip bir tebessüm ettim. “Ellerini kastediyorum.”</p>

    <p>Denna’nın yüzü kızardı ve bir an için bana şaka yollu bir tokat atacak gibi gözüktü. Fakat rolünü tam zamanında hatırladı ve gözlerini kısmakla yetindi. “Çok kötüsün,” dedi. “Kellin tam bir beyefendi.”</p>

    <p>“Tehlu bizi beyefendilerden sakınsın,” diye karşılık verdim.</p>

    <p>Başını iki yana salladı. “Gerçek anlamda demek istedim. Daha önce Modeg’den hiç çıkmamış. Kümese düşmüş bir kedi yavrusu gibi.”</p>

    <p>“Demek artık Dinael’sin?” diye sordum.</p>

    <p>“Şimdilik. Ve sadece onun için,” diyerek bana göz ucuyla baktı ve minik bir tebessüm etti. “Senin ağzından hâlâ Denna adını duymayı yeğlerim.”</p>

    <p>“Bunu öğrenmek güzel,” dedim, ardından elimi yerden kaldırarak gözyaşı biçiminde bir küpeyi açığa çıkardım. Denna onu bulmuş numarası yaparak küpeyi ışığa doğru kaldırdı. “Ah! İşte bulduk!”</p>

    <p>Doğruldum ve ayağa kalkmasına yardım ettim. Denna saçlarını omzunun arkasına attı ve bana doğru eğildi. “Bu şeyleri takmayı bir türlü beceremem,” dedi. “Yardım eder misin?”</p>

    <p>Denna küpeyi uzatırken ben de ona bir adım yaklaştım. Kokusu kır çiçeklerini andırıyordu. Ama onun da altında güz yaprakları gibi, yollardaki toz gibi, bir yaz fırtınasından önceki hava gibi kokuyordu.</p>

    <p>“Peki kim bu adam?” diye usulca sordum. “Önemli birinin ortanca oğlu falan mı?”</p>

    <p>Başını belli belirsiz iki yana sallarken saçlarının bir tutamı elimin tersine sürtündü. “Koskoca bir lord.”</p>

    <p><em>“Skethe te retaa van,”</em> diye sövdüm. “Aman kızlarınıza mukayyet olun.”</p>

    <p>Denna yine yavaşça güldü. Kahkahalarını bastırmaya çalışırken vücudu titriyordu.</p>

    <p>“Kıpırdama,” diyerek kulağını usulca tuttum.</p>

    <p>Denna derin bir nefes alıp vererek kendini yatıştırdı. Küpeyi kulak memesinden geçirip geri çekildim. Kontrol etmek için bir elini kaldırdı, sonra o da geri çekildi ve bana bir reverans yaptı. “Yardımların için teşekkürler.”</p>

    <p>Karşısında bir kez daha eğildim. Selamım bir evvelki kadar fiyakalı değilse de ondan daha samimiydi. “Hizmetinizdeyim leydim.”</p>

    <p>Gözlerinin içi yine gülen Denna sıcak bir tebessüm ederek gitmek üzere döndü.</p>

    <p class="paragraf">Sırf iş olsun diye ikinci katı gezmeye devam ettim, fakat Threpe ortalıkta yok gibiydi. Denna ve lorduyla ikinci kez karşılaşarak zor duruma düşmek istemediğimden üçüncü kata hiç çıkmadım.</p>

    <p>Sim genellikle beşinci içkisinden sonra kavuştuğu o şen şakrak halindeydi. Gözleri yarı yarıya kapalı olan Manet sandalyesinde iyice kaykılmış, maşrapasını da şiş göbeğinin üstüne rahatça bırakmıştı. Kara gözleri okunamayan Wil ise her zamanki gibiydi.</p>

    <p>“Threpe görünürde yoktu,” dedim yerime geçerken. “Üzgünüm.”</p>

    <p>“Tüh be,” dedi Sim. “Peki kendine bir hami bulabildin mi?”</p>

    <p>Buruk bir edayla başımı iki yana salladım. “Ambrose yüz kilometre içindeki her soyluya ya rüşvet ya da gözdağı verdi. Hepsi de benden uzak duruyor.”</p>

    <p>“Threpe niye sana sahip çıkmıyor ki?” diye sordu Wilem. “Senden hoşlanmışa benziyordu.”</p>

    <p>Başımı yine sağa sola salladım. “Threpe halihazırda başka üç müzisyene destek oluyor. Hatta dört, ama içlerinden ikisi evli bir çift.”</p>

    <p>“Dört mü?” diye dehşet içinde sordu Sim. “Hâlâ karnını duyurabiliyor olması bile bir mucize.”</p>

    <p>Wil başını merakla yana eğdi ve Sim açıklama yapmak için öne doğru eğildi. “Threpe bir kont. Ama malı mülkü o kadar fazla değil. Geliriyle dört müzisyene destek olması biraz... müsrifçe.”</p>

    <p>Wil kaşlarını çattı. “İçkiler ve enstrüman telleri çok da fazla edemez.”</p>

    <p>“Bir haminin sorumlulukları bundan ibaret değildir.” Sim parmaklarıyla madde madde saymaya başladı. “Önce hamilik ilamına para harcaması gerekir. Sonra müzisyenlerinin yatacak yer ve yeme içme masraflarını karşılaması, onlara yıllık maaş bağlaması, sülale renklerini taşıyan kıyafetler diktirmesi-”</p>

    <p>“Geleneksel olarak iki takım kıyafet yeterlidir,” diye lafa girdim. “Her yıl.” Kumpanyada yaşarken Lord Greyfallow’un bize verdiği giysilerden hazzetmezdim. Fakat bugünlerde iki takım yeni kıyafetin gardırobumu ne denli zenginleştireceğini düşünmeden edemiyordum.</p>

    <p>Masamıza bir garson geldi ve önümüze birer bardak böğürtlenli brendi koydu. Sim sırıtarak bundan kimin sorumlu olduğuna dair kafalarda bir şüphe bırakmadı. İçkisini alınca sessizce kadeh kaldırdı ve ondan büyük bir yudum içti. Tıpkı benim gibi Wilem de ona aynı şekilde karşılık verdi, fakat zorlandığı belliydi. Manet ise hareket etmedi; sızıp kaldığından kuşkulanıyordum.</p>

    <p>“Yine de hiç mantıklı gelmiyor,” dedi Wilem, brendisini bırakarak. “Bunca masraftan sonra haminin kazandığı tek şey hafifleyen bir para kesesi.”</p>

    <p>“Hami şöhret ediniyor,” diye açıkladım. “Müzisyenler bu yüzden onun renklerini taşıyorlar. Ayrıca emrine amade sanatçılara sahip oluyor: partilerde, danslarda, gösterilerde. Bunlar bazen onun için şarkı da yazıyorlar.”</p>

    <p>Wil tatmin olmuşa benzemiyordu. “Yine de bana kalırsa hami bu işten zararlı çıkıyor.”</p>

    <p>“Çünkü meseleye dar açıdan bakıyorsun,” dedi Manet, sandalyesinde doğrularak. “Sen bir şehir çocuğusun. Tek bir adama ait topraklarda bulunan küçük bir kasabada büyümenin nasıl bir şey olduğunu bilmiyorsun.</p>

    <p>“Burası Lord Poncington’ın toprakları,” diyen Manet masaya dökülmüş bira birikintisini kullanarak ortaya bir çember çizdi. “Sen de burada sıradan biri olarak yaşayıp gidiyorsun.” Simmon’un boş brendi bardağını alıp çemberin ortasına koydu.</p>

    <p>“Günün birinde Lord Poncington’ın renklerini taşıyan bir adam kasabaya geliyor.” Manet bu sefer de içi brendiyle dolu olan kendi bardağını alıp çemberin içine soktu ve Sim’inkinin yanında durana dek masada itti. “Ve bu adam kasaba hanındaki herkes için şarkılar çalıyor.” Manet brendinin bir kısmını Sim’in bardağına döktü.</p>

    <p>Sim sırıttı ve herhangi bir talimata lüzum bırakmadan brendiyi içti.</p>

    <p>Manet bardağını masanın etrafında gezdirdi ve çembere yine girdi. “Sonraki ay birkaç kişi daha onun renkleriyle beraber çıkageliyor ve bir kukla oyunu sergiliyor.” Biraz daha brendi döktü ve Sim onu da bir dikişte içti. “Bir sonraki ay tiyatro düzenleniyor.” Yine brendi.</p>

    <p>Manet bu sefer kendi tahta maşrapasını aldı ve çemberin içine hoyratça soktu. “Sonra aynı renkleri taşıyan bir vergi memuru geliyor.” Boş maşrapayı sabırsızca masaya vurdu.</p>

    <p>Sim birkaç saniyeliğine şaşkın şaşkın oturdu, akabinde kendi maşrapasından Manet’inkine bir miktar bira döktü.</p>

    <p>Manet ona dik dik bakarak maşrapasını sertçe sarstı.</p>

    <p>Sim gülerek birasının geri kalanını da boşalttı. “Zaten böğürtlenli brendiyi daha çok seviyorum.”</p>

    <p>“Lord Poncington vergilerini seviyor,” dedi Manet. “Halk ise eğlenmeyi seviyor. Vergi toplayıcı da zehirlenip eski değirmenin arkasındaki sığ bir mezara gömülmemeyi seviyor.” Biradan bir yudum içti. “Böylece herkes mutlu oluyor.”</p>

    <p>Wil bu gösteriyi kara gözlerindeki ciddi bir ifadeyle seyretmekteydi. “İşte bu daha mantıklı.”</p>

    <p>“Hamiler hep bu kadar çıkarcı değildir,” dedim. “Threpe sahiden de müzisyenlerin sanatlarını daha iyi icra etmelerine yardımcı olmak istiyor. Bazı soylular sanatçılarına ahırdaki atlar gibi muamele ederler.” İçimi çektim. “Ki bu bile benim şu an sahip olduğumdan, yani beş parasızlıktan iyidir.”</p>

    <p>“Kendini ucuza satma,” dedi Sim neşeyle. “Beklersen iyi bir hamiye kavuşacaksın. Bunu hak ediyorsun. Buradaki diğer tüm müzisyenler kadar yeteneklisin.”</p>

    <p>Gururum onlara gerçeği söylememe mâni olduğu için ses çıkarmadım. Diğerlerinin anlayamayacağı kadar fakirdim. Sim bir Atur soylusuydu ve Wil’in ailesi Ralien’de yün tüccarlığı yapıyordu. Fukaralığı gidip canının istediği gibi kafayı çekebilecek paraya sahip olmamak zannediyorlardı.</p>

    <p>Yaklaşan mülakat sebebiyle yamuk bir peni harcamaya bile cesaret edemiyordum. Mum, mürekkep veya kâğıt satın alamıyordum. Satacak bir mücevheratım, harçlığım, mektup yazıp para isteyebileceğim bir ebeveynim yoktu. Saygın hiçbir faizci bana incecik bir şilin dahi vermezdi. Kaldı ki bütün malvarlığını bir çuvalın içine sığdırabilecek yersiz yurtsuz, öksüz bir Edema Ruh olduğum düşünülürse bu hiç de şaşırtıcı değildi. Çuvalın büyük olmasına da gerek yoktu üstelik.</p>

    <p>Sohbetimizin rahatsız edici bir hal almasına fırsat bırakmadan ayağa kalktım. “Biraz müzik yapmamın vakti geldi.”</p>

    <p>Lavta kutumu alıp Stanchion’un barın köşesinde oturduğu yere yürüdüm. “Bu gece bizim için ne hazırladın?” diye sordu, elini sakalında gezdirerek.</p>

    <p>“Bir sürpriz.”</p>

    <p>Stanchion tam taburesinden kalkacakken durdu. “İsyan başlatacak ve müşterilere dükkânımı yaktırtacak türde bir sürpriz mi bu?”</p>

    <p>Gülümseyerek başımı iki yana salladım.</p>

    <p>“İyi.” O da gülümsedi ve sahneye yollandı. “Madem öyle, sürprizlerden hoşlanırım.”</p>
  </div>
</body>
</html>
