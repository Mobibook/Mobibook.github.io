<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Altmış Sekizinci Bölüm</h1>

    <h2 class="baslik_2 sigil_not_in_toc">Bir Somun Ekmeğin Bedeli</h2>

    <p>Sonraki günlerim güzel geçti. Gündüz saatlerinde Denna’yla beraber Aşağı Severen’de geziyor, şehri ve etrafındaki kırsal bölgeyi keşfe çıkıyorduk. Vaktimizi ata binmeye, yüzmeye, şarkı söylemeye veya akşamlara dek konuşmaya harcıyorduk. Ona abartılı ve bir o kadar da ümitsiz iltifatlar yağdırıyordum, çünkü sadece bir budala onu yakalamayı umabilirdi.</p>

    <p>Daha sonra daireme dönüyordum ve gün boyunca içimde filizlenen mektubu kaleme alıyor ya da şarkı döktürüyordum. Ve o mektupta yahut şarkıda gün içerisinde Denna’ya söylemeye cesaret edemediğim her şeyi söylüyordum. Onu korkutup kaçıracağını bildiğim şeyleri.</p>

    <p>Mektubu ya da şarkıyı bitirince onu tekrar yazıyordum. Böylece sivri kenarları törpülüyor, bir iki dürüst kısmı atıyordum. Meluan Kilipsiz’e buzağı derisinden yapılmış bir çift eldiven gibi uyana dek şekilden şekle sokuyordum onu.</p>

    <p>Hayatımdan memnundum. Severen’deyken Denna’yı Imre’de olduğundan çok daha kolay bulabiliyordum. Buluşmalarımız saatler sürüyor, bazen günde birden fazla kez; hatta kimi zaman üç dört gün üst üste görüşüyorduk.</p>

    <p>Yine de dürüst olmak gerekirse her şey mükemmel gitmiyordu. Babamın tabiriyle battaniyeye takılmış birkaç diken yok değildi.</p>

    <p>Bunların ilki Aşağı Severen’deki erken buluşmalarımızdan birinde Denna’ya eşlik eden Gerred adlı genç bir beyefendiydi. Tabii Denna’yı gerçek adıyla tanımıyordu. Ona Alora dediği için günün geri kalanında benim de öyle hitap etmem gerekti.</p>

    <p>Gerred’in yüzünde, zamanla çok iyi tanır olduğum o kaderine mahkûm ifade vardı. Denna’yı ona âşık olacak kadar uzun zamandır tanıyor ve onunla beraber geçirdiği zamanın sona ermek üzere olduğunu yeni yeni fark ediyordu.</p>

    <p>Daha önce başka erkeklerin yaptığı hataları tekrarlamasını izledim. Kolunu sahiplenici bir tavırla Denna’ya doladı. Ona hediye olarak bir yüzük verdi. Şehirde hep beraber gezindiğimiz sırada Denna’nın gözlerinin üç saniyeden fazla odaklandığı her şeyi satın almayı teklif etti. Hatta bir ara Denna’dan ileriki bir zamanda buluşma sözü almaya çalıştı. DeFerre’nin köşkünde bir dans. Altın Pano’da bir akşam yemeği. Yarın Kont Abelard’ın adamları tarafından sahnelenecek olan <em>On Penilik Kral</em> oyunu?..</p>

    <p>Bu şeylerin hiçbiri tek başına sorun olmazdı. Belki Denna’nın hoşuna bile giderdi. Fakat bir araya geldiklerinde panik halindeki bir çaresizliği gösteriyorlardı. Gerred Denna’ya sanki kendisi boğulmakta olan bir adammış ve o da bir tahta parçasıymış gibi tutunmaktaydı.</p>

    <p>Denna’nın gözü başka bir tarafta olduğu zaman bana kötü kötü bakıyordu. Denna o akşam bize veda ederken de delikanlının yüzü iki gündür ölüymüşçesine gergin ve solgundu.</p>

    <p>İkinci diken daha da kötüydü. Maer’e kur yapmasında yardım etmeye başlayalı iki dönü olmuşken Denna ortadan kayboldu. Hem de tek kelime etmeden. Bir veda ya da özür mektubu bırakmadan. Buluşmayı kararlaştırdığımız ahırda üç saat bekledikten sonra kaldığı hana gittim. Bir gece önce tüm eşyalarıyla beraber oradan ayrıldığını öğrendim.</p>

    <p>Önceki gün öğle yemeği yediğimiz parka, sonra da birlikte vakit geçirmeyi alışkanlık haline getirdiğimiz bir düzine yere daha uğradım. Sarp’ın tepesine çıkan asansörlerden birine bindiğimde vakit gece yarısına yaklaşıyordu. O anda bile budala bir parçam Denna’nın beni zirvede karşılayacağını, çılgınca bir hevesle kendini kollarıma atacağını umuyordu.</p>

    <p>Ama Denna orada da yoktu. O gece Meluan için ne bir mektup ne de bir şarkı yazdım.</p>

    <p>Ertesi gün Aşağı Severen’de endişeli ve kırık kalpli bir hayalet gibi saatlerce gezindim. O gece dairemde kan ter içinde kalarak, sövüp sayarak, yirmi kâğıdı buruşturup atarak üç adet kısa, katlanılabilir paragraf yazabildim ve dilediğince kullanması için bunları Maer’e verdim.</p>

    <p>Üçüncü gün kalbim koca bir taş gibi göğsüme oturup kaldı. Maer için yazdığım bir şarkıyı bitirmeye çalıştıysam da çabalarıma değecek bir şey çıkmadı. Çalmaya başladığım ilk saatte notalar kurşun gibi ağır ve cansızdı. İkinci saatte ahenksiz ve sarsakça çıkar oldular. Lavtamdan yükselen her ses dişlerime bıçak sürttüğüm hissi verene dek kendimi zorladım.</p>

    <p>Sonunda zavallı, işkence görmüş enstrümanımı sessiz bıraktım. Babamın uzun zaman önce ettiği bir söz gelmişti aklıma: “Şarkılar kendi saatlerini ve mevsimlerini seçerler. Ezgin cılızsa bunun bir sebebi vardır. Ezginin tonu yüreğinin mizacıdır ve çamurlu bir kuyudan temiz su çekemezsin. Tek yapabileceğin artıkların dibe çökmesini beklemektir. Yoksa sesin kırık bir çanınkinden farksız olur.”</p>

    <p>İşin aslını bildiğimden lavtamı kutusuna geri koydum. Maer adına Meluan’a kur yapmaya devam etmeden önce birkaç gün beklemem gerekiyordu. Vazifem zorlanamayacak veya kolaya kaçılamayacak kadar hassastı.</p>

    <p>Öte yandan Maer’in böyle bir gecikmeden hoşlanmayacağının da farkındaydım. Dikkatini öyle ya da böyle saptırmam gerekiyordu ve Maer’in cin gibi olduğunu bildiğim için bahanem kulağa kısmen de olsa inandırıcı gelmeliydi.</p>

    <p class="paragraf">Maer’in gizli geçidinin soyunma odamda açıldığını belli eden hava akımını duydum. O kapıdan girerken tedirgin adımlarla volta attığımdan emin oldum.</p>

    <p>Alveron son iki dönüdür kilo almaya devam etmekteydi; yüzü artık çökük ve bitkin değildi. Kreme kaçan fildişi renkli bir gömlek ve koyu safir mavisi sert bir ceketin içinde göze hoş görünüyordu. “Mesajını aldım,” dedi çabucak. “Şarkıyı bitirdin mi?”</p>

    <p>Ona doğru döndüm. “Hayır ekselansları. Aklıma şarkıdan daha önemli bir şey geldi.”</p>

    <p>“Senin için şarkıdan daha önemli bir şey olamaz,” dedi Maer sertçe, düzeltmek için gömleğinin kolunu çekiştirerek. “Meluan’ın ilk ikisinden çok hoşlandığını birkaç kişiden duydum. Tüm çabalarını bu işi yöneltmelisin.”</p>

    <p>“Ekselansları, bunun farkındayım ama-”</p>

    <p>“Konuş o zaman,” dedi Alveron sabırsızca, odanın köşesinde duran çarklı saate bakarak. “Yetişmem gereken randevularım var.”</p>

    <p>“Hayatınız Caudicus yüzünden hâlâ tehlikede.”</p>

    <p>Maer’e hakkını vermeliyim; geçimini sahnelerden sağlayabilirdi. Soğukkanlılığını bozan tek şey gömleğinin diğer kolunu çekiştirirken kapıldığı kısa bir tereddüt oldu. “Peki nasıl?” diye sordu, endişelenmiş gözükmeden.</p>

    <p>“Size zarar vermesi için zehirden başka yollar da var. Uzak bir mesafeden yapılabilecek şeyler.”</p>

    <p>“Büyü demek istiyorsun,” dedi Alveron. “Bana zarar vermek için üstüme bir gönderi mi salacak?”</p>

    <p><em>Tehlu aşkına, büyüler ve gönderiler.</em> İş gizemli meselelere geldiğinde bu zeki, nükteli ve genel olarak eğitimli adamın çocuktan farksız olduğunu unutmak çok kolaydı. Herhalde feylere ve yürüyen ölülere de inanıyordu. Zavallı budala.</p>

    <p>Yine de ona doğruyu öğretmek yorucu ve verimsiz bir çaba olurdu. “Öyle bir ihtimal var ekselansları. Tabii başka ve dolaysız tehlikeler de.”</p>

    <p>O endişesiz tavrının bir kısmını bıraktı ve gözlerimin içine baktı. “Bir gönderiden daha dolaysız ne olabilir?”</p>

    <p>Maer sadece sözcüklerle ikna edilebilecek türden bir adam değildi. Bu yüzden bir kâse meyve arasından bir elma seçtim ve gömleğimin koluyla temizledikten sonra ona verdim. “Şunu bir süreliğine tutar mısınız ekselansları?”</p>

    <p>Elmayı şüpheyle aldı. “Bu da ne demek oluyor?”</p>

    <p>Güzel bordo pelerinimin duvarda asılı olduğu yere gittim ve onun çok sayıdaki cebinin birinden bir iğne aldım. “Size Caudicus’un ne tür şeyler yapabileceğini gösteriyorum ekselansları.” Elmayı almak için elimi uzattım.</p>

    <p>Alveron elmayı geri verdi ve meyvenin yüzeyini inceledim. Onu ışığa tutunca bulmayı umduğum şeyi parlak kabuğuna bulaşmış olarak gördüm. Bir bağ mırıldandım, Alarımı odakladım ve iğneyi Maer’in işaret parmağının elma kabuğunda bıraktığı bulanık parmak izine batırdım.</p>

    <p>Alveron irkilerek anlaşılmaz bir hayret nidası attı ve bir iğne batmışçasına eline bakakaldı.</p>

    <p>Beni azarlamasını bekledim, fakat öyle bir şey yapmadı. Gözleri faltaşı gibi açılmış, yüzünün rengi atmıştı. Parmağının etli kısmında bir kan damlasının birikmesini izlerken surat ifadesi düşünceli bir hale büründü.</p>

    <p>Dudaklarını yaladı ve parmağını yavaşça ağzına soktu. “Anlıyorum,” dedi usulca. “Peki böyle şeylerden karşı korunmak mümkün müdür?” Aslında soru sormuyordu.</p>

    <p>Yüz ifademi ciddi tutarak başımı salladım. “Bir dereceye kadar ekselansları. Sanırım sizi koruyacak bir... bir muska yapabilirim. Bunu daha evvel düşünemediğime pişmanım, ama araya başka şeyler girince-”</p>

    <p>“Evet evet.” Maer elini sallayarak beni susturdu. “Peki böyle bir muska için ne istiyorsun?”</p>

    <p>Bu aslında soru içinde soruydu. Yüzeyde hangi malzemelere ihtiyacım olacağını bilmek istiyordu. Fakat Maer gerçekçi bir adamdı. Bana ücretimi de soruyordu.</p>

    <p>“Gerekli teçhizatlar Caudicus’un kulesindeki atölyede olsa gerek. Elimin altında bulunmayan malzemeleri de muhtemelen kısa sürede Severen’den temin edebilirim.”</p>

    <p>Sonra duraksayarak gizli soruyu düşündüm ve Maer’in bana bağışlayabileceği yüz farklı şeyi aklımdan geçirdim: içinde yüzebileceğim kadar para, yalnızca kralların sahip olabileceği yeni yapılmış bir lavta. Bu sonuncusunun fikri bile içimi titretti. Bir Antressor lavtası. Ben öyle bir lavtayı hiç görmemişsem de babam görmüştü. Anilin’de bir tanesini biraz çalmışlığı vardı ve bazen eline bir bardak şarap aldığında ondan bahseder, parmakları havada nazik hareketler yapardı.</p>

    <p>Maer böyle bir şeyi göz açıp kapayıncaya dek ayarlayabilirdi.</p>

    <p>Onu ve tabii çok daha fazlasını. Alveron yüz özel kütüphaneye erişmemi sağlayabilirdi. Ondan gelecek resmi bir himaye de hafife alınacak şey değildi. Maer’in adı, önümdeki kapıları kralınki kadar çabuk açardı.</p>

    <p>“Birkaç şey var,” dedim yavaşça. “Ekselanslarıyla konuşmayı umduğum şeyler. Örneğin tamamlayabilmem için yardıma ihtiyaç duyduğum bir proje. Yetenekli bir müzisyen olan bir dostum da nüfuzlu bir hamiye hayır demeyecektir...” Sözlerimi imalı bir üslupla bitirdim.</p>

    <p>Demek istediğimi anladığı gözlerinden belli olan Alveron başını salladı. Maer hiç de budala değildi. Bir somun ekmeğin bedelini biliyordu. “Stapes’e Caudicus’un kulesinin anahtarlarını sana vermesini söylerim,” dedi. “Bu muskanın hazırlanması ne kadar sürecek?”</p>

    <p>Düşünürcesine duraksadım. “En az dört gün ekselansları.” Bu süre ilham kuyumun çamurlu sularının durulması için yeterli olurdu. Veya Denna’nın hemen ilgilenmesi gereken işini halletmesi için. “Caudicus’un teçhizatlarından emin olsaydım daha kısa sürebilirdi, fakat dikkatli davranmam gerekecek. Onun kaçmadan evvel arkasında ne gibi tuzaklar bırakmış olabileceğini bilmiyorum.”</p>

    <p>Alveron bunun üzerine kaşlarını çattı. “O işi yaparken şimdiki vazifeni de devam ettirebilecek misin?”</p>

    <p>“Hayır ekselansları. Muskayı hazırlamak yorucu olacak ve zaman alacak. Özellikle de malzemeleri Aşağı Severen’den gizlice toplamamı istiyorsanız.”</p>

    <p>“Evet, elbette.” Maer burnundan sertçe soludu. “Hay aksi. Tam da her şey yoluna giriyordu. Sen bu işle meşgulken mektup yazması için kimden yardım alabilirim?” Son cümleyi sesli düşünürcesine dile getirmişti.</p>

    <p>Bu düşünceyi daha kök salmadan kopartıp atmam gerekiyordu. Meluan’a yönelik kur çabalarının itibarını bir başkasıyla paylaşmak istemiyordum. “Öyle bir şeye gerek olacağını sanmam ekselansları. Belki yedi sekiz gün önce olabilirdi. Fakat sizin de söylediğiniz gibi artık ilgisini çekmiş durumdayız. Hanımefendi heyecan içinde. Bir sonraki irtibatınızı hevesle bekliyor. Birkaç gün boyunca bizden bir şey çıkmazsa hayal kırıklığına uğrayacaktır. Ama daha da önemlisi, ilginizin geri gelmesi için sabırsızlanacaktır.”</p>

    <p>Maer dalgın bir yüz ifadesiyle sakalını sıvazladı. Oltaya takılmış balık benzetmesi yapmayı düşündüm, fakat Maer’in bugüne kadar balık avlamak gibi sıradan bir faaliyette bulunduğundan kuşkuluydum. “Çokbilmişlik taslamak istemem ekselansları, fakat gençlik günlerinizde genç bayanların sevgisini kazanmak için teşebbüslerde bulunduğunuzu varsayabilir miyim?”</p>

    <p>Alveron dikkatle kurduğum cümle karşısında gülümsedi. “Varsayabilirsin.”</p>

    <p>“Hangilerini daha ilginç bulurdunuz? Kendilerini hemen kollarınıza atanları mı, yoksa daha zorlu, daha çekingen, hatta çabalarınıza karşı kayıtsız kalanları mı?” Geçmişi hatırlarken Maer’in gözleri dalıp gitti. “Aynı durum kadınlar için de geçerlidir. Bazıları erkeklerin yılışıklığına katlanamaz. Ve kendi kararlarını vermek için rahat bırakılmak hepsinin hoşuna gider. Daima gözünüzün önünde olan bir şeyi özlemeniz güçtür.”</p>

    <p>Alveron kafasını salladı. “Dediklerinde hakikat payı var. Yokluk sevgiyi besler.” Bu sefer başını sallarken daha bir kendinden emindi. “Pekâlâ. Üç gün.” Çarklı saate tekrar göz attı. “Artık gitmem-”</p>

    <p>“Son bir şey daha var ekselansları,” dedim hemen. “Bu muska size birebir uyacak şekilde hazırlanmalı. Biraz işbirliğiniz gerekiyor.” Genzimi temizledim. “Daha doğrusu varlığınızın bir parçası.”</p>

    <p>“Açık konuş.”</p>

    <p>“Az miktar, kan, salya, deri, saç ve üre.” Batıl inançlı bir Vintli’ye bunun bir gönderi veya en az onun kadar saçma bir şeyin tarifi gibi geleceğini bilerek sessizce iç geçirdim.</p>

    <p>Tıpkı beklediğim gibi, listeyi duyunca Maer’in gözleri kısıldı. “Her ne kadar bu konunun uzmanı değilsem de,” dedi yavaşça, “bu şeyler tam da vermekten kaçınmam gerekenlere benziyor. Sana nasıl güvenebilirim?”</p>

    <p>Sadakatime dair yeminler edebilir, önceki hizmetlerimi belirtebilir veya hayatını zaten bir kez kurtarmış olduğumu hatırlatabilirdim. Fakat son bir ay içerisinde Maer’in zihninin nasıl işlediğini öğrenmiştim.</p>

    <p>Ona en bilgiç tebessümümü ettim. “Siz zeki bir adamsınız ekselansları. Cevabı ben söylemesem de bildiğinizden eminim.”</p>

    <p>Tebessümüme aynı şekilde karşılık verdi. “Sen yine de suyuma git.”</p>

    <p>Omuz silktim. “Ölürseniz hiçbir işime yaramazsınız ekselansları.”</p>

    <p>Gri gözleri bir müdet daha benimkilere baktı, derken memnuniyetle başını salladı. “Çok doğru. O şeylere ihtiyaç duyduğun zaman bana haber yolla.” Gitmek üzere döndü. “Üç gün.”</p>
  </div>
</body>
</html>
