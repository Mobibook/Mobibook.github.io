<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Altmış Yedinci Bölüm</h1>

    <h2 class="baslik_2 sigil_not_in_toc">Yüz Okumak</h2>

    <p>Sonraki iki günü gözetimi altında geçirdiğim Stapes, resmi bir yemek daveti için gereken teşrifatı iyi bildiğimden emin oldu. Bunun büyük bölümüne çocukluk günlerimden aşina olsam da, tecrübelerimi elden geçirmeye itirazım yoktu. Âdetler mekândan mekâna ve seneden seneye değişiklik gösterir; ufak bir hata bile büyük bir utanca yol açabilir.</p>

    <p>Bu yüzden Stapes sadece ikimiz için bir yemek verdi, sonra da yapmış olduğum bir düzine ufak ama önemli hatayı gösterdi. Mesela kirli bir çatal kaşığı masaya bırakmak kabalık sayılıyor, bu da konukların onları yalamasını kabul edilebilir kılıyordu. Hatta peçetenizi kirletmek istemiyorsanız tek münasip seçenek buydu.</p>

    <p>Ekmeğin tamamını yemek uygunsuzdu. Bir kısmı, tercihen kabuğundan daha fazlası daima tabakta bırakılmalıydı. Aynısı süt için de geçerliydi: bardaktaki son yudum asla içilmemeliydi.</p>

    <p>Ertesi gün Stapes bir yemek daha tertipledi ve başka hatalar da yaptım. Yemekler hakkında yorumda bulunmak kabalık olmasa bile hoyratlıktı. Şarabı koklamak da aynı kapıya çıkıyordu. Bir de bana servis edilmiş olan yumuşak peynirin küflü olduğunu yemekten sonra öğrendim. Uygar bir insan peynir küfünün yenilmemesi ve sıyrılıp atılması gerektiğini bilmeliydi.</p>

    <p>Bense tüm barbarlığımla o küçük peynir parçasını tek lokmada mideme indirmiştim. Üstelik tadı da güzel gelmişti. Ona rağmen bu ayrıntıyı da not aldım ve bundan böyle önüme konan peynirin yarısını boş yere atmam gerektiğini kabullendim. Uygarlığın da bir bedeli vardı.</p>

    <p class="paragraf">Şölene sırf bu iş için dikilmiş bir takım kıyafetle katıldım. Yaprak yeşili ve siyah renkler bana yakışıyordu. Giysilerimde hoşuma gitmeyecek kadar nakış vardı, fakat bu gece Meluan Kilipsiz’in soluna oturacağım için modaya boyun eğmiştim.</p>

    <p>Stapes son üç günde benim için altı yemek düzenlemişti ve kendimi her şeye hazır hissediyordum. Şölen salonunun dışına vardığımda akşamın en zor kısmının yemeklere aşırı ilgi göstermek olacağı fikrindeydim.</p>

    <p>Fakat davete hazır olsam da Meluan Kilipsiz’e değildim. Neyse ki sahne eğitimim hemen devreye girdi ve âdet gereği gülümseyerek ona kolumu uzattım. O da nezaketle başını salladı ve birlikte masaya doğru ağır ağır yürüdük.</p>

    <p>Her yerde düzinelerce mumun dikili olduğu uzun şamdanlar bulunuyordu. Oymalı gümüş sürahiler kâseler için sıcak, bardaklar içinse soğuk su tutuyordu. Şık çiçeklerin aranje edildiği eski vazolar havayı hoş kokulara boğuyordu. Kayık tabaklar parlatılmış meyvelerle dolup taşıyordu. Şahsen ben bunları cırtlak buluyordum. Fakat ev sahibinin zenginliğinin bu şekilde sergilenmesi âdettendi.</p>

    <p>Leydi Kilipsiz’e masaya kadar eşlik edip sandalyesini çektim. Salonu katederken ondan tarafa bakmaktan kaçınmıştım, fakat onu yerine oturturken profili bana öyle tanıdık geldi ki gözlerimi ayıramadım. Onu tanıdığımdan emindim. Fakat nereden tanışmış olabileceğimizi bir türlü çıkartamıyordum.</p>

    <p>Kendi yerime geçerken onu daha önce nerede görmüş olabileceğimi tahmin etmeye çalıştım. Kilipsiz toprakları bin kilometre uzakta olmasaydı ona Üniversite’den aşina olduğu zannederdim. Fakat bunun düşüncesi bile çok saçmaydı. Kilipsiz vârisi evden o kadar uzakta eğitim görmezdi.</p>

    <p>Gözlerim, deli edecek denli tanıdık yüz hatlarında gezindi. Onu Eolian’da görmüş olabilir miydim? Bu da pek muhtemel değildi. Orada görsem hatırlardım. Çok güzel bir kadın olan Meluan güçlü bir çeneye ve koyu kahverengi gözlere sahipti. Onunla Eolian’da karşılaşsaydım eminim ki...</p>

    <p>Bana doğru dönmeden, “İlginizi çeken bir şey mi gördünüz?” diye sordu. Ses tonu hoştu, fakat yüzeyin hemen altında sitem yatıyordu.</p>

    <p>Ona aval aval bakmıştım. Masaya oturalı daha bir dakika bile geçmeden dirseğimi tereyağına sokmuştum bile. “Çok affedersiniz. Fakat yüzleri gözlemlemeye meraklıyımdır ve sizinki çok çarpıcı geldi.”</p>

    <p>Kızgınlığı biraz geçen Meluan bana doğru döndü. “Yoksa bir turagior musunuz?”</p>

    <p>Turagiorlar insanların kişiliklerini ya da geleceklerini yüzlerine, gözlerine ve başlarının şekline bakarak bilebildiklerini iddia ederlerdi. Tabii bu bir Vintas batıl inancından başka bir şey değildi. “Amatörce uğraştığım olur leydim.”</p>

    <p>“Sahi mi? Öyleyse yüzüm size ne söylüyor?” Başını çevirip yukarı baktı.</p>

    <p>Meluan’ın yüz hatlarını inceler gibi yapıp solgun cildine ve özenle kıvırcık yapılmış kestane rengi saçlarına dikkat ettim. Dolgun dudakları boya yardımı olmaksızın kırmızıydı. Boynunun hatları mağrur ve zarifti.</p>

    <p>Başımı salladım. “Geleceğinizin bir kısmını görebiliyorum leydim.”</p>

    <p>Kaşlarından biri azıcık kalktı. “Bana da söyleyin.”</p>

    <p>“Kısa zaman içinde birisi sizden özür dileyecek. Gözlerimi affedin; calanthisler gibi oradan oraya uçup duruyorlar. Onları çiçeği andıran güzel yüzünüzden ayıramıyorum.”</p>

    <p>Meluan gülümsediyse de yüzü kızarmadı. İltifatlara karşı bağışıklığı yoktu, fakat onlara yabancı da değildi. Bu bilgiyi aklımın bir köşesine yazdım. “Bu tür bir tahminde bulunmak çok kolay,” dedi. “Başka bir şey görüyor musunuz?”</p>

    <p>Suratını biraz daha inceledim. “İki şey daha var leydim. Yüzünüz bana sizin Meluan Kilipsiz olduğunuzu ve beni emrinize amade bilmeniz gerektiğini söylüyor.”</p>

    <p>Gülümsedi ve öpmem için elini uzattı. O eli tutup başımı eğdim. Birleşik Eyaletler’de münasip olacağı gibi elini öpmeyerek dudaklarımı kendi başparmağıma bastırdım. Leydi Kilipsiz’in elini sahiden öpmek, dünyanın bu bölümünde son derece cüretkâr bir davranış olurdu.</p>

    <p>Sohbetimiz çorbanın gelişiyle bölündü. Kırk hizmetkâr kâseleri aynı anda konukların önüne koydu. Benimkinin tadına baktım. Tanrı aşkına, insan ne demeye tatlı bir çorba hazırlardı ki?</p>

    <p>Çorbamdan bir kaşık daha alıp beğenmiş gibi yaptım. Göz ucuyla diğer komşumu, Bannis İlbayı olduğunu bildiğim ufak tefek, yaşlıca bir adamı süzdüm. Adamın yüzüyle elleri buruşuk olup lekelerle kaplıydı ve gri saçları karmakarışıktı. En ufak bir utanç belirtisi göstermeden parmağını çorbaya daldırmasını, tadına bakmasını, sonra da kâseyi uzağa itmesini seyrettim.</p>

    <p>Adam ceplerini karıştırdı ve bulduğu şeyi elini açarak bana gösterdi. “Böyle davetlere bir cep dolusu badem şekeri getiririm hep,” diye esrarengiz bir üslupla fısıldadı. Gözlerinde bir çocuğun kurnaz bakışları vardı. “Sizi neyle beslemeye kalkacaklarını asla bilemezsiniz.” Elini uzattı. “İsterseniz siz de bir tane alabilirsiniz.”</p>

    <p>Bir şekerleme aldım, adama teşekkür ettim ve akşamın geri kalanı boyunca bilincinden silindim. Birkaç dakika sonra tekrar göz attığımda arsızca cebinden yiyor, köylülerin kozalaktan ekmek yapıp yapamayacaklarını karısıyla tartışıyordu. Ettikleri laflara bakarak bunun ömürleri boyunca sürdürdükleri daha büyük bir tartışmanın ufacık bir parçası olduğunu tahmin ettim.</p>

    <p>Meluan’ın sağındaki bir Yllli çift kendi kıvrak dillerinde muhabbet etmekteydi. Masanın karşı tarafındaki konukları görmeyi zorlaştıran stratejik olarak yerleştirilmiş süslemeler de buna eklenince Meluan ve ben bahçelerde baş başa geziyormuş kadar yalnızdık. Maer oturma planını iyi hazırlamıştı.</p>

    <p>Çorbalar kaldırıldı ve yerine bol krema sosuyla kaplı, sülün olduğunu tahmin ettiğim bir et parçası kondu. Tadının hoşuma gitmesi beni şaşırttı.</p>

    <p>“Sizce niçin bu şekilde eşleştirildik?” diye sohbet havasında sordu Meluan. “Bay...”</p>

    <p>“Kvothe.” Oturduğum yerde hafifçe eğilerek selam verdim. “Maer eğlenmenizi istediği için olabilir. Ben kimi zaman eğlenceli biriyimdir.”</p>

    <p>“Belli.”</p>

    <p>“Veya kâhyaya yüklü bir rüşvet vermiş olabilirim.” Suyundan bir yudum içerken yine o tebessümünü etti. <em>Dobra sözlerden hoşlanıyor,</em> diye aklımdan geçirdim.</p>

    <p>Parmaklarımı sildim ve tam peçeteyi masaya bırakacakken bunun korkunç bir hata olacağını hatırladım. Öyle bir davranış sergilemek o an önünüzde duran tabağın alınmasını istediğinizi gösterirdi. Fazla erken yapılırsa da ev sahibinin misafirperverliğine yönelik sessiz fakat ağır bir eleştiri anlamına gelirdi. Peçeteyi özenle katlayıp kucağıma koyarken bir ter damlasının kürek kemiklerimin arasından aşağı aktığını hissettim.</p>

    <p>“Peki kendinizi nasıl meşgul ediyorsunuz Bay Kvothe?”</p>

    <p>İşimi sormamıştı. Demek ki asilzade olduğumu zannediyordu. Neyse ki böyle bir sorunun cevabı için gereken temeli çoktan atmıştım. “Biraz yazarım. Şecereler. Birkaç tiyatro oyunu. Tiyatrodan hoşlanır mısınız?”</p>

    <p>“Bazen. Değişir.”</p>

    <p>“Oyuna göre mi?”</p>

    <p>“Oyunculara göre,” derken sesine tuhaf bir gerilim karıştı.</p>

    <p>Onu o kadar dikkatle inceliyor olmasaydım bunu fark etmezdim bile. Konuyu daha güvenli sulara çekmeye karar verdim.</p>

    <p>“Severen’e gelirken yolları nasıl buldunuz?” diye sordum. Herkes yollardan şikâyet etmeye bayılır. Bu hava durumu kadar güvenli bir mevzudur. “Kuzeyde haydutların sorun çıkardığını duymuştum.” Sohbete biraz heyecan katmayı umuyordum. Meluan ne kadar konuşursa onu o kadar iyi tanırdım.</p>

    <p>“Yollar yılın bu zamanında hep <em>Ruh</em> haydutlarıyla doludur,” dedi soğuk bir tavırla.</p>

    <p>Sadece haydutlar değil, Ruh haydutları. Sözcüğü telaffuz ederken sesinde öyle soğuk bir nefret vardı ki bunu duymak içimi ürpertti. Ruhlardan nefret ediyordu. Üstelik çoğu insanın bize karşı duyduğu o basit sevgisizlikle değil, diş bileyecek kadar gerçek ve sert bir nefretle.</p>

    <p>Soğutulmuş meyveli hamur işlerinin gelmesiyle bir cevap vermekten kurtuldum. Solumda İlbay hâlâ karısıyla kozalakları tartışıyordu. Sağımdaysa Meluan fildişi bir maske kadar solgun bir yüzle bir çileği ikiye bölüyordu. Onun kusursuzca boyanmış tırnaklarının hamur işini parçalara ayırmasını seyrederken aklının Ruhlarda olduğunun farkındaydım.</p>

    <p class="paragraf">Meluan’ın Edema Ruhlardan bahsetmesi dışında akşam oldukça güzel geçti. Ufak tefek şeylerden konuşarak onu yavaş yavaş kendime ısındırdım. İki saat süren gösterişli yemek bize sohbet için bol bol zaman sağladı. Onu tam da Alveron’un tasvir ettiği gibi buldum: zeki, çekici ve hoşsohbet. Ruhlardan nefret ettiğini bilmek bile ahbaplığından zevk almama engel olamadı.</p>

    <p>Yemeğin hemen akabinde daireme dönüp yazmaya başladım. Maer ziyaretime geldiğinde bir mektubun üç müsveddesini, bir şarkının genel hatlarını ve sonradan kullanmayı umduğum beş sayfa dolusu not ve ifadeyi kaleme almıştım.</p>

    <p>“Buyurun ekselansları.” Alveron içeri girerken başımı kaldırıp baktım. İyileştirdiğim o hastalıklı, titrek adama benzer bir tarafı kalmamıştı. Biraz kilo almıştı ve beş yaş genç gösteriyordu.</p>

    <p>“Hakkında ne düşünüyorsun?” diye sordu Alveron. “Bir talipten bahsetti mi?”</p>

    <p>“Hayır ekselansları,” deyip katlı bir kâğıt uzattım. “İşte ona göndermek isteyebileceğiniz ilk mektup. Herhalde gizlice ulaştırmanın bir yolunu bulursunuz, değil mi?”</p>

    <p>Alveron kâğıdı açtı ve dudaklarını sessizce oynatarak mektubu okudu. Ben de o esnada şarkının bir mısrasını daha yazdım ve güftenin altına notaları karaladım.</p>

    <p>Maer sonunda başını kaldırdı. “Bu kadarı fazla değil mi?” diye huzursuzca sordu.</p>

    <p>“Hayır.” Kalemimle farklı bir kâğıdı işaret edecek kadar yazıma ara verdim. “<em>Şuradaki</em> fazla. Elinizdeki tam yetecek kadar. Leydi Kilipsiz’in romantik bir yönü var. Ayaklarının yerden kesilmesini istiyor. Ama sorsanız bunu herhalde reddeder.”</p>

    <p>Maer’in yüz ifadesi hâlâ kuşkulu olduğu için yerimden kalktım ve divitimi bıraktım. “Ekselansları, haklıydınız. Leydi Kilipsiz peşinden koşulacak bir kadın. Birkaç güne kalmadan saraydaki düzinelerce erkek onu eş olarak almak isteyecek. Haklı mıyım?”</p>

    <p>“Burada zaten bir düzine talibi var,” dedi surat asarak. “Yakında üç düzine olacak.”</p>

    <p>“Buna davetlerde veya bahçe gezintilerinde tanışacağı bir düzineyi daha ekleyin. Sonra sırf iş olsun diye kur yapacak bir düzineyi daha. Onca kişi arasında kaçı ona mektuplar ve şiirler yazar? Ona sevgilerini simgeleyen çiçekler, takılar ve hediyeler gönderecekler. Yakında bir ilgi seline maruz kalacak. En iyi, hatta yegâne umudunuz bu.”</p>

    <p>Mektubu işaret ettim. “Hemen harekete geçin. Bu mektup hanımefendinin ilgisini çekecek, merakını uyandıracak. Bir iki gün sonra diğer şeyler masasını doldururken o sizden gelecek ikinci mektubu bekliyor olacak.”</p>

    <p>Maer bir an tereddüt etti, sonra omuzları sarktı. “Emin misin?”</p>

    <p>Başımı iki yana salladım. “Bu işte katiyet yoktur ekselansları. Sadece ümit vardır. Size verebileceğimin en iyisi de o.”</p>

    <p>Alveron hâlâ tereddütteydi. “Bu konularda hiçbir şey bilmiyorum,” dedi biraz huysuzlanarak. “Keşke bir erkeğin takip edebileceği adımları anlatan bir kitap olsaydı.” Kısa bir süreliğine Maer Alveron’a çok az, sıradan bir adamaysa çok fazla benzedi.</p>

    <p>Doğrusunu söylemek gerekirse benim de ufak tefek endişelerim vardı. Kadınlara kur yapma konusundaki tecrübelerim bir yüksüğe rahatlıkla sığardı, üstelik parmağınızdan çıkarmanıza gerek kalmadan.</p>

    <p>Öte yandan geniş bir ikinci el bilgi hazinesine sahiptim. On bin romantik şarkıyı, tiyatro eserini ve öyküyü bir araya toplamanın bir değeri olmalıydı. Üstelik olumsuz açıdan, Simmon’un uçmaya çalışan bir çocuğun beyhude hevesiyle Üniversite’nin beş kilometre dahilindeki hemen hemen her kadının peşinden koşmasına şahit olmuştum. Dahası yüz farklı adamın gelgite aldırış etmeyen gemiler misali kendini Denna’ya atıp parçalanmasını seyretmiştim.</p>

    <p>Bana bakarken Alveron’un yüzünde hâlâ içten bir kaygı mevcuttu. “Sence bir ay yeter mi?”</p>

    <p>Konuştuğum zaman sesimdeki güven beni bile şaşırttı. “Ekselansları, onu bir ayda elde etmenizi sağlayamazsam böyle bir şey mümkün değil demektir.”</p>
  </div>
</body>
</html>
