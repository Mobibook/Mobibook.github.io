<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Yüz Otuz Dördüncü Bölüm</h1>

    <h2 class="baslik_2 sigil_not_in_toc">Levinshir Yolu</h2>

    <p>Krin’le benim üç atın yanı sıra Ellie’yi de idare etmemiz gerektiği için ertesi gün fazla yol alamadık. Neyse ki Edemalar tarafından eğitilmiş tüm atlar gibi bunlar da iyi terbiyeliydi. Alıp başlarını gitmeye kasaba başkanının zavallı kızı kadar meraklı olsalardı Levinshir’e asla yaramayabilirdik.</p>

    <p>Buna karşın atlar neredeyse faydadan çok zarar getirdiler. Özellikle parlak tüylü küheylan canı istediği zaman çalıların arasına dalıp otlamaya meraklıydı. Onu üç kez geri sürüklemem gerekmişti ve birbirimizin sinirlerine dokunuyorduk. Bariz sebeplerden dolayı ona Dikensırt adını vermiştim.</p>

    <p>Yola dördüncü çekişimde onu kendi haline salmayı ve bu derdi başımdan savmayı ciddi ciddi düşünür oldum. Tabii böyle bir şey yapmadım. İyi bir at, cepteki para gibidir. Ayrıca Severen’e kadar at sırtında gitmek, bütün yolu yürüyerek aşmaktan daha kolay olacaktı.</p>

    <p>Yürüyüşümüz sırasında Krin’le beraber Ellie’yi sohbetlerimize katmak için elimden geleni yaptık. Bunun biraz faydası dokunur gibi gözüktü. Öğle yemeğine oturduğumuz sırada etrafında olup bitenlerden neredeyse haberdar gibiydi. Neredeyse.</p>

    <p>Yemekten sonra tekrar yola çıkmaya hazırlanırken aklıma bir fikir geldi. Alacalı gri kısrağımızı Ellie’nin durduğu yere götürdüm. Kızın saçları karmakarışık bir haldeydi ve nerede bulunduğu anlamaya çalışırcasına dalgın bakışlarla çevresini incelerken bir elini altın sarısı tellerin arasından geçirmeye çalışıyordu.</p>

    <p>“Eli.” Bana doğru döndü. “Grikuyruk’la tanıştın mı?” Kısrağı işaret ettim.</p>

    <p>Başını hafifçe ve hayretle iki yana salladı.</p>

    <p>“Onu yürütmek için yardımına ihtiyacım var. Daha önce hiç at yürüttün mü?”</p>

    <p>Başını salladı.</p>

    <p>“Onunla ilgilenecek biri gerekiyor. Bunu sen yapabilir misin?” Grikuyruk benim yürümek için bir çift tekere ne kadar ihtiyacım varsa kendisinin de yürütülmeye o kadar ihtiyacı olduğunu ifade edercesine koca gözlerinden biriyle bana baktı. Fakat sonra başını biraz eğdi ve burnunu kullanarak Ellie’yi anaç bir edayla dürttü. Kız elini uzatıp hayvanın burnunu otomatik bir hareketle okşadı ve dizginleri elimden aldı.</p>

    <p>“Sence bu iyi bir fikir mi?” diye sordu Krin, diğer atları yüklemek için geri geldiğimde.</p>

    <p>“Grikuyruk bir kuzu kadar sakin.”</p>

    <p>“Ell’in kafasının bir koyununki kadar boş olması,” diye şaka yollu karşılık verdi Krin, “onları iyi bir çift yapmaz.”</p>

    <p>Bu söz üzerine biraz gülümsedim. “Bir saat kadar onları yakından izleriz. İşe yaramazsa yaramaz. Ama bazen bir insanın alabileceği en iyi yardım, başka birine yardım etmesidir.”</p>

    <p class="paragraf">Fazla uyumadığım için bugün dünden iki kat yorgundum. Karnım ağrıyordu ve biri cildimin iki üst katmanını zımparalamış gibi pütürlü hissediyordum kendimi. Eyerde uyuyasım vardı, fakat kızlar yürürken at binmeyi kendime yediremiyordum.</p>

    <p>Ben de atımı peşim sıra çekerek ve başım sık sık önüme düşerek ayak sürüdüm. Fakat normalde yapabildiğim gibi bugün bir yandan yürüyüp bir yandan da uyuklamayı bir türlü beceremiyordum. Aklım Alleg’deydi; halen hayatta olup olmadığını merak ediyordum.</p>

    <p>Revir’de geçirdiğim zamana dayanarak, karnında açtığım yaranın ölümcül olduğunu biliyordum. Bunun yavaş bir ölüm olacağını da. Yavaş ve acı dolu. Yeteri kadar ilgilenildiği takdirde ölmesi bir dönüyü bulabilirdi. Kuş uçmaz kervan geçmez bir yerde bile öyle bir yarayla birkaç gün yaşaması mümkündü.</p>

    <p>Ama bunlar hoş günler olmayacaktı. Enfeksiyon yayıldıkça Alleg ateşlenerek hezeyan geçirecekti. Geçen her saniye yarası yeniden açılıyor gibi olacaktı. Kirişi kesik bacağıyla yürümesi de mümkün değildi. O yüzden kıpırdamak isterse sürünmesi gerekecekti. Şimdiye dek açlıktan midesi kazınmaya ve susuzluktan içi yanmaya başlamış olmalıydı.</p>

    <p>Fakat susuzluktan ölmeyecekti. Hayır. Yakınma içi dolu bir su tulumu bırakmıştım. Gitmeden önce onu yanı başına koymuştum. Merhametten değil. Son saatlerini daha çekilir kılmak için de değil. Su tulumunu bırakmamın tek sebebi, su sayesinde daha çok yaşayacağını ve daha çok ıstırap çekeceğini bilmemdi.</p>

    <p>Ona bir su tulumu bırakmak, hayatım boyunca yaptığım en korkunç şeydi ve öfkem çoktan geçtiği için pişmanlık duyuyordum. Su tulumu sayesinde ne kadar fazla yaşayacağını merak etmekteydim. Bir gün mü? İki mi? İkiden fazla olamazdı. O iki günün nasıl geçeceğini düşünmemeye çalışıyordum.</p>

    <p>Fakat Alleg’le ilgili düşünceleri kafamdan kovduğumda bile başa çıkmam gereken başka anılarım vardı. O gece onları öldürürken sahte kumpanyacıların söylediği şeyler hafızamdaydı. Vücutlarına saplanırken kılıcımın çıkardığı ses. onları dağlarken derilerinden yükselen koku. İki kadının canına kıymıştım. Vashet duysa davranışım için ne düşünürdü? Ya başkaları?</p>

    <p>Endişeden ve uykusuzluktan bitkin düşmüş o halimle, günün geri kalanı boyunca bu düşünceler kafamda döndü dolaştı. Kampı alışkanlıktan kurdum ve ancak irademi son raddesine kadar zorlayarak Ellie’yle konuşabildim. Uyku zamanı ben hazır olmadan gelip çattı ve kendimi shaedime sarınmış olarak kızların çadırının önünde buldum. Krin’in son iki gündür Ellie’ye attığı kaygılı bakışların aynısını bana da atmaya başladığının hayal meyal farkındaydım.</p>

    <p>Uykuya dalmadan önce bir saat gözümü bile kırpmadan Alleg’i düşündüm.</p>

    <p>Rüyamda onları katlettiğimi gördüm. Ölümün ta kendisi gibi önü alınamazcasına ormanı dolaşıyordum.</p>

    <p>Fakat bu seferki rüya farklıydı. Otto’yu öldürdüğümde kanı sıcak makine yağı gibi ellerime fışkırıyordu. Sonra Laren’i, Josh’u ve Tim’i öldürüyordum. İnleyerek ve çığlıklar atarak yerde kıvranıyorlardı. Yaraları korkunçtu, fakat gözlerimi onlardan alamıyordum.</p>

    <p>Derken suratlar değişti. Bu sefer Taren’i, yani kumpanyamdaki eski fedaiyi öldürüyordum. Sonra da Trip’i. Sonra çıplak kılıcımı elimde tutarak ormanda Shandi’yi kovalıyordum. Genç kadın çığlık atıyor, korkuyla ağlıyordu. Onu nihayet yakaladığım zaman üzerime atlıyor, beni yere düşürüyor, yüzünü göğsüme bastırıp ağlıyordu. “Hayır hayır hayır,” diye yalvarıyordu. “Hayır hayır hayır.”</p>

    <p>Uyandım. Dehşet içinde ve rüyamın nerede bitip dünyanın nerede başladığını bilmez halde sırtüstü yattım. Çok geçmeden gerçeği anladım. Ellie çadırından sürünerek çıkmış ve bana sokulup yatmıştı. Yüzünü göğsüme bastırıyor, eli çaresizce kolumu sıkıyordu.</p>

    <p>“Hayır hayır,” diyordu boğulurcasına. “Hayır hayır hayır hayır hayır.” Daha fazla konuşamaz olunca vücudu çaresiz hıçkırıklarla sarsıldı. Gömleğim sıcak gözyaşlarından sırılsıklamdı. Kolumu sıktığı yer kanıyordu.</p>

    <p>Yatıştırıcı sesler çıkararak saçını okşadım. Uzun bir sürenin ardından sustu ve sonunda göğsüme yaslanmayı sürdürerek bitkin bir uykuya daldı.</p>

    <p>Hareket ederek onu uyandırmak istemediğim için hiç kıpırdamadım. Dişlerimi sıkıyordum. Alleg’i, Otto’yu ve geri kalanları düşündüm. Kanı, çığlıkları ve yanık deri kokusunu hatırladım. Tüm bunları aklımda tutarak, onlara yapabileceğim daha kötü şeyler hayal ettim.</p>

    <p>Bir daha hiç kâbus görmedim. Bazen Alleg’i düşünerek gülümsediğim oluyor.</p>

    <p class="paragraf">Ertesi gün Levinshir’e vardık. Eli kendine gelmişti, fakat sessiz ve çekingen davranmayı sürdürüyordu. Yine de kızlar Grikuyruk’a sırayla binebilecek kadar düzeldiklerine karar verdikleri için işler artık daha hızlı yürümekteydi.</p>

    <p>Öğleyin mola vermeden önce on kilometre katettik. Kızlar kırsal bölgeyi yer yer tanır oldukça, uzaklardaki tepelerin şeklini ve yolun kenarındaki eğri bir ağacı çıkardıkça heyecanlanıyorlardı.</p>

    <p>Fakat Levinshir’e iyice yaklaştığımızda sessizleştiler.</p>

    <p>“Hemen şu tepenin ardı,” diyen Krin, küheylanın sırtından indi. “Sen atla önden git Eli.”</p>

    <p>Ellie ona baktı, bana baktı; sonra da ayaklarına baktı. Başını iki yana salladı.</p>

    <p>Onları biraz seyrettim. “Siz ikiniz iyi misiniz?”</p>

    <p>“Babam beni öldürecek.” Krin’in sesi fısıltıdan farksızdı. Yüzü gerçek bir korkuyla doluydu.</p>

    <p>“Baban bu gece dünyadaki en mutlu adamlardan biri olacak,” dedim, sonra dürüstlüğün daha iyi sonuçlanacağına karar verdim. “Tabii kızabilir de. Ama sırf son sekiz gündür korkudan aklını kaçıracak gibi olduğu için.”</p>

    <p>Krin biraz temin olmuşa benzedi, fakat Ellie bir anda gözyaşlarına boğuldu. Krin ona sarılarak şefkatli sesler çıkardı.</p>

    <p>“Kimse benimle evlenmeyecek,” dedi Ellie hıçkırarak. “Jason Waterson’la evlenip dükkânında ona yardım edecektim. Artık benimle evlenmez. Hiç kimse evlenmez.”</p>

    <p>Krin’e baktığımda aynı korkunun onun gözlerinden de yansıdığını gördüm. Fakat onunkiler öfkeliyken Ellie’ninkilerde ümitsizlikten başka bir şey yoktu.</p>

    <p>“Öyle düşünen her erkek budalanın tekidir,” dedim, sesime katabildiğim kadar inandırıcılık katarak. “Ayrıca siz ikiniz budalalarla evlenmeyecek kadar akıllı ve güzelsiniz.”</p>

    <p>Bu sözler Ellie’yi bir nebze yatıştırır gibi oldu ve kız inanacak bir şey ararcasına gözlerini bana çevirdi.</p>

    <p>“Doğru söylüyorum,” dedim. “Ve bunların hiçbiri sizin suçunuz değil. Önümüzdeki birkaç gün bunu sakın unutmayın.”</p>

    <p>“Hepsinden nefret ediyorum!” diye patladı Ellie, ani hiddetiyle beni şaşırtarak. “Erkeklerden nefret ediyorum!” Grikuyruk’un dizginlerini tutan elinin parmak eklemleri bembeyazdı ve suratı bir öfke maskesine dönüşmüştü. Krin kollarını ona doladıysa da bana baktığı sırada aynı hislere onun kara gözlerinde de rastladım.</p>

    <p>“Onlardan nefret etmekte yerden göğe kadar haklısınız,” dedim, hayatım boyunca hiç hissetmediğim kadar öfke ve çaresizlik hissederek. “Ama ben de bir erkeğim. Hepimiz öyle değiliz.”</p>

    <p>Orada, kasabadan bir kilometre uzakta bir müddet kaldık. Sinirlerimizin yatışması için biraz su içip iki lokma bir şey yedik. Sonra onları evlerine götürdüm.</p>
  </div>
</body>
</html>
