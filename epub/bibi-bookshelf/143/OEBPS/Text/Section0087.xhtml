<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Yetmiş Dokuzuncu Bölüm</h1>

    <h2 class="baslik_2 sigil_not_in_toc">İzler</h2>

    <p>Marten kahvaltıdan sonra Tempi’ye ve bana haydutların izini nasıl süreceğimizi öğretmeye başladı.</p>

    <p>Bir daim ucundan sarkan yırtık bir gömlek parçasını veya toprağa batmış bir ayak izini herkes tespit edebilir, fakat böyle şeyler gerçek hayatta asla olmaz. Bunlar tiyatro oyunlarında konuyu seyirciye aktarmak için faydalı gereçler olsalar bile, cidden, en son ne zaman bir giysinizi geride bir parçası kalacak kadar fena yırttınız?</p>

    <p>Asla. Avladığımız insanlar akıllıydılar, o yüzden böyle bariz hatalar yapmalarını bekleyemezdik. Bu da aramızda neye bakmamız gerektiğini bilen tek kişinin Marten olduğu anlamına geliyordu.</p>

    <p>“Kırık bir dal,” dedi Marten. “Bunlara genelde gür ve sık çalılarda rastlanır; ister bele, ister ayak bileğine kadar çıksın.” Gür bir çalıyı tekmeler ve elleriyle iki yana açar gibi yaptı. “Kırığı görmek zordur, o yüzden yapraklara bakın.” Yakındaki bir çalıyı işaret etti. “Burada ne görüyorsunuz?”</p>

    <p>Tempi alçaktaki bir dalı gösterdi. Bugün gri renkli, sade dokuma gömleğini giymişti ve fedai kırmızıları olmadan öncekinden bile daha az göz korkutucuydu.</p>

    <p>Tempi’nin gösterdiği yere bakınca dalın kopacak kadar kötü değilse de kırılmış olduğunu gördüm.</p>

    <p>“Yani buradan biri mi geçmiş?” diye sordum.</p>

    <p>Marten omzunu silkince yayı da onunla beraber yükselip alçaldı. “Ben geçtim. Dün gece.” Bize baktı. “Yamuk yumuk durmayan yaprakların bile nasıl solmaya başladığını görüyor musunuz?”</p>

    <p>Kafa salladım.</p>

    <p>“Bu, son bir gün içerisinde buradan birinin geçtiğini gösteriyor. Aradan iki üç gün geçmiş olsaydı yapraklar kararıp ölmeye başlardı. O şekilde birbirine yakın iki yaprak öbeği görürseniz...” Bana baktı.</p>

    <p>“Birileri bölgeden bir iki gün arayla birden fazla kez geçmiş demektir.”</p>

    <p>Marten başını salladı. “Ben keşif yaparken gözümü haydutlara karşı açık tutacağım için burunlarını yere gömenler siz olacaksınız. Böyle bir şey bulursanız bana seslenin.”</p>

    <p>“Seslenin?” Tempi ellerini ağzının etrafında boru gibi birleştirdi ve başını farklı farklı yönlere çevirdi. Etraftaki ağaçları işaret ederek bir elini kulağına götürdü ve dinlermiş gibi yaptı.</p>

    <p>Marten kaşlarını çattı. “Haklısın. Bana bağıramazsımz.” Ensesini hüsranla ovuşturdu. “Kahretsin, bu işi enine boyuna düşünmedik.”</p>

    <p>Ona gülümsedim. “Ben düşündüm,” dedim ve geçen gece oyduğum basit bir düdüğü çıkardım. Yalnızca iki notası vardı, ama ihtiyacımız olan da o kadardı. Düdüğü ağzıma götürüp çaldım. <em>Ta-ta TEE. Ta-ta TEE.</em></p>

    <p>Marten sırıttı. “Bu bir Niyet Dulu, değil mi? Sesi aynı.”</p>

    <p>Başımı salladım. “Benim işim bu.”</p>

    <p>Genzini temizledi. “Maalesef Niyet Dulu’na <em>gece</em> titreten de denir.” Özür dilercesine yüzünü ekşitti. “Tekrar söylüyorum: gece titreten. Beni her çağırdığınızda onu öttürmeye kalkarsanız tecrübeli bir ormancının dikkatini oltaya takılmış bir balık gibi çeker.”</p>

    <p>Başımı eğip düdüğe baktım. “Tanrı’nın kara elleri aşkına,” diye sövdüm. “Bunu düşünmem gerekirdi.”</p>

    <p>“Fikrin iyi,” dedi Marten. “Bize bir tane de gündüz kuşu lazım, o kadar. Belki de bir saksağan.” Islıkla iki nota çaldı. “Bunu yapman zor olmasa gerek.”</p>

    <p>“Bu gece başka bir düdük oyarım,” dedim, sonra da yerden küçük bir dal parçası aldım. Onu ikiye kırıp yarısını Marten’e verdim. “Bugün sana işaret vermemiz gerekirse bu işimizi görür.”</p>

    <p>Dal parçasına tuhaf tuhaf baktı. “Bunun ne faydası dokunacak ki?”</p>

    <p>“Karşılaştığımız bir şey için fikrine ihtiyaç duyarsak böyle yapacağım.” Yoğunlaştım, bir bağ mırıldandım ve kendi dal parçamı hareket ettirdim.</p>

    <p>Marten elindeki dalı düşürerek yarım metre yukarı ve bir buçuk metre geri sıçradı. Yine de hakkını vermek gerek: bağırmadı. Elini ovuşturarak, “On cehennem aşkına, o da neydi öyle?” diye tısladı.</p>

    <p>Tepkisinden dolayı ürkmüştüm ve benim kalbim de hızla atıyordu. “Marten, kusura bakma. Biraz sempatiydi, o kadar.” Kaşları arasındaki boşluğun kırıştığını görünce lafı değiştirdim. “Küçük bir sihirdi sadece. Sihirli bir iplikle iki şeyi birbirine bağladığımı farz et.”</p>

    <p>Bu tanımlamamı duysa Elxa Dal hayretten küçük dilini yutardı, fakat ben sözlerimi sürdürdüm. “Bu iki şeyi birbirine bağlayabilirim. Böylece kendiminkini çektiğim zaman...” yarım dal parçasının durduğu yere gittim. Kendi dalımı kaldırınca yerdeki de havaya yükseldi.</p>

    <p>Gösterim gereken etkiyi yarattı. İki dal parçası birlikte hareket ederken dünyadaki en basit, en zavallı ipli kukla gibi görünüyordu. Korkulacak hiçbir tarafı yoktu. “Görünmez bir iplik gibi, ama ne birbirine dolanır ne de bir şeye takılır.”</p>

    <p>“Bana ne kadar sert asılacak?” diye ihtiyatla sordu Marten. “Keşif yaparken beni bir ağaçtan düşürmesini falan istemem.”</p>

    <p>“İpin diğer ucu bende olacak,” dedim. “Onu azıcık sallayacağım, hepsi bu. Oltanın ucundaki yemi sallar gibi.”</p>

    <p>Marten ellerini ovuşturmayı kesip bir nebze gevşedi. “Biraz ürktüm sadece,” dedi.</p>

    <p>“Suç bende,” dedim. “Seni uyarmam lazımdı.” Dalı aldım ve gayet sakin bir edayla ona verdim. Sanki elimdeki sıradan bir dal parçasından başka bir şey değildi. Aslında tabii ki sıradan bir dal parçasından başka bir şey değildi, fakat Marten’in bu konuda temin edilmesi gerekiyordu. Teccam’ın da dediği gibi, dünyada hiçbir şey birini alışık olmadığı bir hakikate inandırmak kadar zor değildir.</p>

    <p class="paragraf">Marten bize kıpırdatılmış yaprakların veya çam iğnelerinin nasıl görüleceğini, üstüne basılmış taşların nasıl tespit edileceğini, yosunların veya likenlerin üzerlerinden geçen biri tarafından zarar gördüğünün nasıl anlaşılacağını öğretti.</p>

    <p>Yaşlı avcı şaşırtıcı derecede iyi bir öğretmendi. Lafı uzatmıyor, bizi hiç aşağılamıyor, soru sormamıza itiraz etmiyordu. Tempi’nin dil konusunda yaşadığı sorunlar bile onu kızdırmıyordu.</p>

    <p>Yine de ders saatler sürdü. Tam yarım gün. Ben tam işimizin bittiğini zannederken Marten bizi gerisingeri çevirdi ve kampa doğru geri götürdü.</p>

    <p>“O tarafta zaten bulunduk,” dedim. “Pratik yapacaksak diğer tarafta yapalım.”</p>

    <p>Marten bana aldırış etmeden yürümeyi sürdürdü. “Ne gördüğünüzü söyleyin.”</p>

    <p>Yirmi adım sonra Tempi bir yeri işaret etti. “Yosun,” dedi. “Ayağım. Bastım.”</p>

    <p>O anda meseleyi kavradım ve Tempi’yle benim geride bıraktığımız izleri görmeye başladım. Sonraki üç saat boyunca Marten bize ağaçların arasında utanç dolu bir geziye çıkardı ve oradaki varlığımızı ele veren her şeyi adım adım gösterdi: likenlere ya da bir ağaç gövdesine sürtünmekten kaynaklanan bir sıyrık, üzerine basılınca kırılmış bir taş, ters döndüğü için renkleri değişmiş çam iğneleri.</p>

    <p>En kötüsü de yarım düzine parlak yeşil yaprak parçasının dar bir yarım daire oluşturacak şekilde yere saçılmış olmasıydı. Marten bir kaşını kaldırınca yüzüm kızardı. Daha evvelden onu dinlerken yaprakları yakındaki bir çalıdan kopartmış, sonra da o dalgınlıkla parçalara ayırmıştım.</p>

    <p>“İki kere düşünün ve adımlarınızı dikkatli atın,” dedi Marten. “Ve de birbirinizin arkasını kollayın.” Bakışları Tempi’yle benim aramda gidip geldi. “Burada tehlikeli bir oyun oynuyoruz.”</p>

    <p>Sonra Marten bize kendi izlerimizi nasıl örteceğimizi gösterdi. Beceriksizce gizlenmiş bir izin hiç dokunulmamış bir izden daha bariz göründüğü çabucak anlaşıldı. Bu yüzden sonraki iki saat boyunca hatalarımızı kapatmayı ve diğerinin kendi izini saklarken yaptığı hataları fark etmeyi öğrendik.</p>

    <p>Ancak o zaman, yani akşamüstü yerini akşama bırakırken Tempi’yle ben ormanın çoğu baronluktan daha büyük olan o bölgesini taramaya koyulduk. Birbirimize yakın yürüyerek ileri geri zikzaklar çizdik ve haydutlara dair bir iz aradık.</p>

    <p>Önümüzdeki uzun günleri düşündüm. Arşiv’de arama yapmanın zahmetli olduğunu zannetmiştim. Fakat bir grem için araştırma yapmak, bu kadar ormanın içinde kırık bir dal parçası aramaya kıyasla fırına gidip ekmek almaya benziyordu.</p>

    <p>Arşiv’de tesadüfen keşifler yapma imkânım olmuştu. Arşiv’de dostlarım vardı: tabii sohbetler, espriler ve sevgi de. Tempi’ye göz ucuyla bakarken, bugün sarf ettiği sözcükleri sayabildiğimi fark ettim: yirmi dört. Ayrıca gözümün içine üç kez bakmıştı.</p>

    <p>Bu iş ne kadar sürecekti? On gün mü? Yirmi mi? Merhametli Tehlu aşkına, burada koca bir ayı delirmeden geçirebilir miydim?</p>

    <p>Tam bunları düşünürken kabuğu azıcık soyulmuş bir ağaç gövdesi ve ters yöne bakan bir çim öbeği gördüm.</p>

    <p>Umutlanmamaya çalışarak Tempi’ye el ettim. “Burada bir şey görüyor musun?” Gömleğinin yakasını çekiştiren Tempi başını salladı ve benim de fark etmiş olduğum çim öbeğini işaret etti. Sonra da benim gözden kaçırdığım, üzerine basılmış çıplak bir ağaç kökünü gösterdi.</p>

    <p>Heyecandan adeta başım dönerek cebimdeki meşe dalı parçasını çıkardım ve Marten’e işaret verdim. Onu yeniden paniğe sevk etmemek için dalı çok hafif titrettim.</p>

    <p>Marten’in ağaçların arasından yanımıza gelmesi yalnızca iki dakika sürdü. Fakat ben o zaman zarfında haydutları bulup öldürmek için üç plan kurmuş Denna’ya özür dilemekte kullanabileceğim beş farklı monolog yazmış ve Severen’e döndüğüm zaman bu mucize için Tehlin kilisesine yüklü bir bağış yapmaya karar vermiştim.</p>

    <p>Onu bu kadar kısa sürede çağırdığımız için Marten’in sinirlenmesini bekliyordum. Fakat gelip yanımızda durduğu yüzünde büsbütün sakin bir ifade vardı.</p>

    <p>Otu, ağaç kabuğunu ve kökü işaret ettim. “Sonuncusunu Tempi gördü,” diyerek ona hakkı olan övgüde bulundum.</p>

    <p>“Güzel,” dedi Marten ciddiyetle. “İyi iş çıkardınız. Ayrıca şurada kıvrık bir dal var.” Birkaç adım sağımızı işaret etti.</p>

    <p>İzlerin gösterdiği istikamete baktım. “Büyük ihtimalle buranın kuzeyindeler,” dedim. “Yolun daha aşağısındalar. Sence şimdi biraz daha keşif mi yapmalıyız, yoksa dinlenip yarına kadar beklemeli miyiz?”</p>

    <p>Marten bana gözlerini kısarak baktı. “Tanrı aşkına be çocuk. Bunlar gerçek izler değil. O kadar bariz, birbirlerine o kadar yakınlar ki.” Beni uzun uzun süzdü. “Onları ben bıraktım. Birkaç dakikalık arayıştan sonra içinizin geçmeyeceğinden emin olmak istedim.”</p>

    <p>Sevincim göğsümün yukarılarındaki bir yerden yuvarlanıp ayaklarımın dibine düştü ve yüksek bir raftan devrilmiş bir cam kavanoz misali paramparça oldu. Herhalde yüz ifadem acmasıydı, zira Marten bana özür dilercesine gülümsedi. “Kusura bakma. Size söylemeliydim. Buna benzer şeyleri her gün ara sıra yapacağım. Tetikte beklememizin başka yolu yok. Biliyorsun, ilk defa samanlıkta iğne aramıyorum.”</p>

    <p class="paragraf">Onu üçüncü kez çağırdığımızda Marten bir bahis teklifinde bulundu. Tempi’yle ben bulduğumuz her iz karşılığında bir yarım peni kazanacaktık. Gözümüzden kaçırdığımız her iz için de Marten’in cebine bir gümüş kırık girecekti. Bu teklife balıklama atladım. Böyle bir bahis hem bizi dikkatli kılacaktı, hem de beşe birlik oran kulağa oldukça cömert geliyordu.</p>

    <p>Oynadığımız bahis sayesinde günün geri kalanı çabuk geçti. Tempi’yle ben birkaç izi gözden kaçırdık: yerinden oynatılmış bir kütük, etrafa saçılmış birkaç yaprak ve bozulmuş bir örümcek ağı. Sonuncusunun biraz haksızlık olduğunu düşündüm, ama buna rağmen o akşam kampa dönerken Tempi ve ben iki peni öndeydik.</p>

    <p>Yemek sırasında Marten şansını denemek için evden ayrılan genç bir dulun oğluyla ilgili bir öykü anlattı. Tenekecinin biri ona bir çift sihirli çizme satıyor, o da çizmeler sayesinde bir prensesi dağların zirvesindeki bir kuleden kurtarıyordu.</p>

    <p>Dedan yerken başını sallıyor, öyküyü daha önce de duymuşçasına gülümsüyordu. Bazı yerlerde gülen, diğerlerinde ufak hayret nidaları atan Hespe mükemmel bir dinleyiciydi. Ellerini kucağında kavuşturmuş vaziyette oturan Tempi, ondan bekler olduğum tedirgin kıpırdanmalardan hiçbirini sergilemiyordu. Öykü boyunca o şekilde durdu ve yemeği soğurken dikkatle dinledi.</p>

    <p>Öykü güzeldi. İçinde aç bir dev ve bir bilmece oyunu bile vardı. Fakat dulun oğlu akıllıydı ve sonunda prensesi ülkesine geri götürüp onunla evlendi. Öykü bana tanıdık geldi ve onu dinlemek bana bir evimin, bir ailemin olduğu, geçmişte kalmış günleri hatırlattı.</p>
  </div>
</body>
</html>
