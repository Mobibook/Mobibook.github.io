<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Yüz Onuncu Bölüm</h1>

    <h2 class="baslik_2 sigil_not_in_toc">Güzellik ve Dal</h2>

    <p>Yolculuğumuz sırasında, sadece yiyecek ve su için mola vererek kasabalardan çabucak geçtik. Kırsal kesimi hayal meyal hatırlıyorum. Zihnim Ketan’a, Lethani’ye ve öğrenmekte olduğum lisana odaklanmıştı.</p>

    <p>Fırtınaduvarı’nın eteklerine vardığımızda yol daraldı. Arazi taşlık ve sarp bir hal alırken, izlediğimiz patika çıkmaz vadilerin, uçurumların ve kaya yığınlarının arasında ileri geri dolanmaya başladı. Hava da değişerek yaz mevsimi için beklediğimden daha soğuk oldu.</p>

    <p>Yolculuğumuzu on beş günde bitirdik. Tahminimce bu zaman zarfında neredeyse beş yüz kilometre yol katetmiştik.</p>

    <p>Haert hayatımda gördüğüm ilk Adem kasabası olmakla birlikte tecrübesiz gözlerime hiç de bir kasaba gibi görünmedi. İki tarafında evlerin ve dükkânların sıralandığı bir ana caddesi yoktu. Görebildiğim binalar tuhaf şekillere sahipti, aralarında geniş boşluklar vardı ve göze çarpmamaları istenmişçesine arazinin doğal yapısına uygun inşa edilmişti.</p>

    <p>Dağ sırasına adını veren güçlü fırtınaların buralarda sıkça çıktığını bilmiyordum. Ani ve değişken rüzgârlar, aşağılardaki topraklarda bol bol bulunan dikdörtgen biçimli ahşap evler gibi çıkık ve köşeli yapıları paramparça ederdi.</p>

    <p>Ademler binalarını akıllıca inşa ediyor, onları hava şartlarından koruyorlardı. Evler tepelerin eteklerine ya da korunaklı uçurumların kuytu taraflarına konduruluyordu. Bazı binalar toprağın altındaydı. Diğerleri falezlerin kayalık yamaçlarına oyulmuştu. Yanlarında durmadığınız müddetçe bazılarını zor görüyordunuz.</p>

    <p>Tek istisna yoldan biraz uzakta toplanmış bir grup alçak taş yapıydı.</p>

    <p>Bunlardan en büyüğünün önünde durduk. Tempi bana baktı. Fedai kırmızılarını kollarına sıkıca saran deri kayışları tedirgin hareketlerle çekiştiriyordu. “Gidip Shehyn’e görünmeliyim. Zaman alabilir.” <em>Kaygı. Esef.</em> “Burada beklemelisin. Belki uzun zaman.” Vücut dili bana kelimelerinden fazlasını söylüyordu. <em>Barbar olduğun için seni içeri alamam.</em></p>

    <p>“Bekleyeceğim,” diye temin ettim onu.</p>

    <p>Başını sallayıp binaya girdi ve kapıyı arkasından kapatmadan önce bana son bir kez baktı.</p>

    <p>Arkama döndüm ve işleriyle sessiz sedasız meşgul olan birkaç insanı izledim: sepet taşıyan bir kadın, bir ipin ucundaki keçiyi çeken genç bir oğlan. Arazideki iri taşlardan yapılmış binalar çevreleriyle uyumluydu. Kapalı hava, ortama hâkim olan gri rengi bir ton daha koyulaştırıyordu.</p>

    <p>Rüzgâr her şeyin üzerinden esiyor, köşelerde uğulduyor ve çimenlerde farklı farklı motifler oluşturuyordu. Shaedimin başlığını takmayı düşündüm, sonra vazgeçtim. Hava burada daha ince ve serindi. Fakat mevsim yazdı ve güneş sıcaktı.</p>

    <p>Bulunduğum mekâna tuhaf bir huzur hâkimdi. Büyük kentlerin gürültüsünden ve pis kokusundan eser yoktu. Parke taşlarına vuran toynakların takırtısı, mallarının reklamını yapan seyyar satıcıların bağırışları duyulmuyordu. Tempi gibi birinin buna benzer bir yerde yetiştiğini, içi tıka basa dolana kadar sessizliği emdiğini, sonra giderken onu da yanına aldığı kolayca hayal edebiliyordum.</p>

    <p>Bakacak fazla şey olmadığı için yakındaki binaya doğru döndüm. Yapboz gibi birleştirilmiş farklı boyutlardaki taşlardan oluşuyordu. Daha yakından bakınca aralarda harç olmadığını görüp şaşırdım. Duvara parmak eklemlerimle vururken, pek çok taşın birleştirildiği izlenimini verecek şekilde tek bir kayadan oyulup oyulmadığını merak ettim.</p>

    <p>Arkamdan Ademce konuşan bir ses duydum. “Duvarımız hakkında ne düşünüyorsun?”</p>

    <p>Dönüp baktığımda Ademlere özgü soluk gri gözlere sahip yaşlıca bir kadınla karşılaştım. Suratı ifadesiz olsa da yüz hatları sevecen ve anaçtı. Kulaklarına kadar indirdiği sarı renkli yün bir bere takıyordu. Bere kabaca örülmüştü ve altından çıkan açık sarı saçlara ak düşmüştü. Tempi’yle o kadar zaman yolculuk ettikten sonra daracık fedai kırmızıları giymeyen ve kılıç taşımayan bir Adem görmek garipti.</p>

    <p>“Duvarımız ilgini mi çekti?” diye sorarken eliyle <em>hafif keyif</em> merak işaretleri yaptı. “Hakkında ne düşünüyorsun?”</p>

    <p>“Güzel buluyorum,” diye Ademce yanıtladım, göz temasını kısa tutmaya dikkat ederek.</p>

    <p>Eli bilmediğim bir işaret yaptı. “Güzel?”</p>

    <p>Azıcık omuz silktim. “Basit ama işlevsel şeylerin kendince bir güzelliği vardır.”</p>

    <p>“Belki de sözcüğü karıştırdın,” dedi kadın. <em>Hoşgörülü özür.</em> “Güzellik bir çiçek, bir kadın veya bir mücevherdir. ‘Faydalı’ demek istemiş olabilirsin. Bir duvar faydalıdır.”</p>

    <p>“Faydalı, ama güzel de.”</p>

    <p>“Belki bir şey kullanılarak güzelleşir.”</p>

    <p>“Belki bir şey güzelliğine göre kullanılır,” diye karşılık verdim, böyle bir sohbetin Ademler için havadan sudan çene çalma olup olmadığını merak ederek. Öyleyse Maer’in erkânının tatsız dedikodulaşmalarına yeğlerdim.</p>

    <p>“Ya şapkam?” diye sordu, beresine eliyle dokunarak. “Kullanıldığı için güzel mi?”</p>

    <p>Bere elde eğrilmiş kalın bir yünden dokunup parlak bir açık sarıya boyanmıştı. Biraz eğriydi ve dikişleri yer yer düzensizdi. “Çok sıcak görünüyor,” dedim dikkatle.</p>

    <p>Kadın eliyle <em>hafif keyif</em> işareti yaptı ve gözleri belli belirsiz parıldadı. “Öyle,” dedi. “Ve benim için güzel, çünkü kızımın kızının elinden çıktı.”</p>

    <p>“Öyleyse güzel de.” <em>Kabul.</em></p>

    <p>Kadın bana bir el tebessümü etti. İşareti yaparken eli Tempi’ninkinden biraz daha eğri durdu ve bunu sevecen, anaç bir gülümseme olarak kabul etmeye karar verdim. Yüzümü ifadesiz tutarak ben de bir tebessüm işareti yaptım. İşaretimin sıcak ve kibar görünmesine gayret ettim.</p>

    <p>Kadın, “Bir barbar için iyi konuşuyorsun,” dedi ve uzanıp dostane bir edayla kollarımı tuttu. “Ziyaretçiler nadirdir, özellikle de bu kadar saygılı olanları. Benimle gel de sana güzellik göstereyim. Sen de bana onun nasıl kullanılabileceğini söylersin.”</p>

    <p>Başımı eğdim. <em>Esef.</em> “Gelemem. Bekliyorum.”</p>

    <p>“İçerideki birini mi?”</p>

    <p>Başımı salladıım.</p>

    <p>“İçerideyseler herhalde uzun zaman beklersin. Benimle gelmene memnun olurlar. Seni bir duvardan daha çok eğlendirebilirim.” Yaşlı kadın kolunu kaldırarak genç bir oğlanın dikkatini çekti. Oğlan hızlı adımlarla yanımıza geldi ve saçıma kısaca bir göz attıktan sonra bakışlarını beklentiyle ona dikti.</p>

    <p>Kadın oğlana birkaç işaret yaptı, fakat sadece <em>sessizce</em> demek olanı anladım. “İçeridekilere bu adamı rüzgârda yalnız beklemesin diye yürüyüşe çıkardığımı söyle. Onu birazdan geri getireceğim.”</p>

    <p>Lavta kutuma dokundu, sonra aynısını seyahat heybeme ve belimdeki kılıca da yaptı. “Bunları oğlana ver de içeri bıraksın.”</p>

    <p>Karşılık almayı beklemeden seyahat heybemi omzumdan çıkarmaya başladı. Fazlasıyla kaba görünmeden elinden kurtulabileceğim zarif bir yöntem düşünemedim. Her kültür farklıdır, fakat bir şey hepsi için geçerlidir: birini gücendirmenin en emin yolu, ev sahibinizin misafirperverliğini reddetmektir.</p>

    <p>Oğlan eşyalarımla birlikte seyirterek uzaklaştı ve yaşlı kadın koluma girip beni oradan götürdü. Bir miktar minnet duyarak kendimi onun ellerine teslim ettim ve birlikte sessizce yürüdük. Ansızın önümüzde açılan derin bir vadiye geldik. Dibinde bir derenin aktığı vadi yeşil ve rüzgârdan korunaklıydı.</p>

    <p>“Böyle bir şeye ne dersin?” diye sordu, saklı vadiyi işaret ederek.</p>

    <p>“Ademre’ye çok benziyor.”</p>

    <p>Kolumu şefkatle okşadı. “Konuşmadan konuşma yeteneğin var. Senin gibi biri için bu nadirdir.” Vadi duvarı boyunca kıvrılan dar, taşlık bir patikaya dikkatle adım atarken dengesini korumak için koluma tutundu ve vadiden aşağı inmeye başladı. Yakınlarda bir koyun sürüsü güden genç bir oğlan gördüm. Bize el salladıysa da seslenmedi.</p>

    <p>Derenin köpürerek taşların üzerinden aktığı vadi dibine vardık. Berrak birikintilerde yüzen balıklar suyu çalkalıyordu.</p>

    <p>“Buna güzel der misin?” diye sordu kadın, bir süre balıklara baktıktan sonra.</p>

    <p>“Evet.”</p>

    <p>“Niye?”</p>

    <p><em>Kararsızlık.</em> “Belki de hareketlerindendir.”</p>

    <p>“Duvar hiç kıpırdamıyordu. Ama ona da güzel dedin.” <em>Soru.</em></p>

    <p>“Kıpırdamak taşın doğasında yok. Belki doğana uygun kıpırdamak güzelliktir.”</p>

    <p>Cevabım hoşuna gitmişçesine başını salladı. Suyu seyretmeye devam ettik.</p>

    <p>“Latantha’yı duydun mu?” diye sordu.</p>

    <p>“Hayır.” <em>Esef.</em> “Ama sözcüğü bilmiyor da olabilirim.”</p>

    <p>Beni döndürdü ve bir bahçenin bakımlı görünümüne sahip geniş bir açıklığa varana dek vadi tabanında ilerledik. Açıklığın ortasında daha önce hiç görmediğim türden bir ağaç vardı.</p>

    <p>Açıklığın kenarında durduk. “Buna kılıç ağacı denir,” dedi kadın ve elinin tersini yanağına sürterek bilmediğim bir hareket yaptı. “Latantha. Sence güzel mi?”</p>

    <p>Ağacı bir müddet inceledim. <em>Merak.</em> “Daha yakından görmek isterim.”</p>

    <p>“Buna izin verilmez.” <em>Katiyet.</em></p>

    <p>Başımı salladım ve uzaktan bakabildiğim kadar baktım. Ağacın bir meşe gibi yüksek, kemerli dalları varsa da, geniş ve yassı yapraklar rüzgârda tuhaf hareketlerle dönüyordu. “Evet,” diye cevapladım, uzunca bir sürenin sonunda.</p>

    <p>“Karar vermen niye bu kadar uzun sürdü?”</p>

    <p>“Güzelliğinin sebebini düşünüyordum,” diye itirafta bulundum.</p>

    <p>“Ve?”</p>

    <p>“Doğasına göre hem kıpırdadığını hem de kıpırdamadığını, bunun da ona güzellik kattığını söyleyebilirim. Ama bence sebep o değil.”</p>

    <p>“Ne öyleyse?”</p>

    <p>Ağaca yine uzun uzun baktım. “Bilmiyorum. Sence ne olabilir?”</p>

    <p>“Güzel işte,” dedi kadın. “O kadarı yeterli.”</p>

    <p>Önceden verdiğim tumturaklı cevaplar yüzünden kendimi biraz budala gibi hissederek başımı salladım.</p>

    <p>“Ketan’ı biliyor musun?” diye sorarak beni şaşırttı.</p>

    <p>Artık böyle şeylerin Ademler için ne kadar önemli olduğuna dair bir fikrim vardı. O yüzden açık bir cevap vermeden önce tereddüt ettim. Ama yalan söylemek de istemiyordum. “Belki.” <em>Özür.</em></p>

    <p>Başımı salladı. “İhtiyatlısın.”</p>

    <p>“Evet. Sen Shehyn misin?”</p>

    <p>Shehyn başıyla olumladı. “Kim olduğumdan ne zaman şüphelendin?”</p>

    <p>“Bana Ketan’ı sorduğunda,” dedim. “Benim bir barbarın bilmesi gerekenden fazlasını bildiğimden ne zaman şüphelendin?”</p>

    <p>“Ayaklarını gördüğüm zaman.”</p>

    <p>Bir sessizlik daha.</p>

    <p>“Shehyn, niye diğer fedailer gibi kırmızı giymiyorsun?”</p>

    <p>Bilmediğim bir çift el işareti yaptı. “Öğretmenin sana neden kırmızı giydiklerini söyledi mi?”</p>

    <p>“Sormak aklıma gelmedi,” dedim, Tempi’nin eğitimimi ihmal ettiği imasında bulunmamak için.</p>

    <p>“Öyleyse ben sana soruyorum.”</p>

    <p>Biraz düşündüm. “Düşmanları yaralarından akan kanı görmesinler diye mi?”</p>

    <p><em>Tasvip.</em> “Öyleyse ben neden beyaz giyiyorum?”</p>

    <p>Aklıma gelen tek cevap beni ürpertti. “Çünkü yaralanmıyorsun.” Başını kısmen oynattı. “Ayrıca bir düşman kanımı akıttığı zaman bunu görüp hakkı olan mükâfatı alsın diye.”</p>

    <p>Kaygılı olmama rağmen, Ademlerin soğukkanlılığını taklit etmek için elimden geleni yaptım. Uygun uzunluktaki kibar bir duraksamanın akabinde tekrar konuştum. “Tempi’ye ne olacak?”</p>

    <p>“Daha belli değil.” Asabiyete yakın bir işaret yaptı, sonra sordu: “Kendin için endişelenmiyor musun?”</p>

    <p>“Tempi için daha çok endişeleniyorum.”</p>

    <p>Kılıç ağacı rüzgârda garip motifler çiziyordu. Hareketleri adeta hipnotize ediciydi.</p>

    <p>“Eğitiminde ne kadar ilerledin?” diye sordu Shehyn.</p>

    <p>“Bir aydır Ketan çalışıyorum.”</p>

    <p>Bana baktı ve ellerini kaldırdı. “Hazır mısın?”</p>

    <p>Benden on santim daha kısa ve ninem yaşında olduğunu düşünmeden edemedim. Eğri sarı beresinin onu ürkütücü gösterdiği de söylenemezdi pek. “Belki,” diyerek ben de ellerimi kaldırdım.</p>

    <p>Shehyn, Bıçak Gibi Eller yaparak yavaşça üzerime geldi. Yağmuru Yakalama’yla karşılık verdim. Sonra Tırmanan Demir ve İçeriye Sürat’i yaptım, fakat ona dokunamadım. Biraz hızlanarak Dönen Nefes’i ve İleri Vuruş’u aynı anda yaptı. Bunlardan birini Su Yelleme’yle durdurdum, fakat diğerinden kaçamadım. Birinin dudaklarına bastırmakta kullanacağınız bir hafiflikle kaburgalarımın altına ve hemen ardından şakağıma dokundu.</p>

    <p>Söylediğim hiçbir şey ona etki etmiyordu. Düşen Yıldırım’ı yaptım, fakat hareketimi bertaraf etmekle bile uğraşmadan geri çekilmekle yetindi. Beyaz gömleğine dokunabileceğim kadar yaklaştığım anlarda bir iki kez kumaşın elime sürtündüğünü hissettim, fakat hepsi o kadardı. Tavandan sarkan bir ipliğe vurmaya çalışıyordum sanki.</p>

    <p>Dişimi sıktım. Harmanlanan Başak’ı, Elma Sıkma’yı ve Deredeki Ana’yı yaparak akıcı bir vuruş silsilesiyle bir hareketten diğerine geçtim.</p>

    <p>Shehyn daha önce hiç görmediğim gibi hareket ediyordu. Süratli olmasına süratliydi, ama meselenin özü o değildi. Hareketleri kusursuzdu. Bir adımın yeteceği yerde asla iki adım atmıyordu. Üç santim kıpırdaması gerekirken asla dört santim kıpırdamıyordu. Bir masal kahramanı gibi hareket ederken Felurian’ın dans eden halinden bile daha akıcı ve zarifti.</p>

    <p>Onu şaşırtıp kendimi ispatlamak için cesaret edebildiğim kadar hızlandım. Dans Eden Kız’ı, Serçe Yakalamak’ı, On Beş Kurt’u yaptım...</p>

    <p>Shehyn tek ve mükemmel bir adım attı.</p>

    <p>“Niye ağlıyorsun?” diye sordu, Dalan Balıkçıl’ı yaparken. “Utanıyor musun? Korkuyor musun?”</p>

    <p>Yaşlardan arınsınlar diye gözlerimi kırpıştırdım. Sesim harcadığım efor ve içimdeki duygular yüzünden boğuk çıktı. “O denli güzelsin ki, Shehyn. Duvarın taşlarını, derenin suyunu ve ağacın hareketlerini aynı anda barındırıyorsun.”</p>

    <p>Shehyn gözlerini kırpıştırdı. O şaşkınlık anında omzunu ve kolunu sıkıca kavradım. Yukarı Çakan Şimşek’i yaptım, fakat Shehyn havalanacağı yerde kaya gibi sert ve hareketsiz durdu.</p>

    <p>Neredeyse hiç düşünmeden kendini Kıran Aslan’la kurtardı ve Harmanlanan Başak’ı yaptı. Bir buçuk metre uçup yere çarptım.</p>

    <p>Zarar görmediğim için hemen kalktım. Yumuşak çimlere nazikçe fırlatılmıştım ve Tempi incinmeden nasıl düşeceğimi öğretmişti. Fakat tekrar saldırıya geçemeden önce Shehyn beni bir el hareketiyle durdurdu.</p>

    <p>“Tempi seni hem eğitmiş hem eğitmemiş,” dedi anlaşılmaz bir yüz ifadesiyle. Kendimi zorlayarak gözlerimi yüzünden bir kez daha ayırdım. Ömrüm boyu sürdürdüğüm bu alışkanlıktan vazgeçmem çok zordu. “Bu hem iyi hem kötü. Gel.” Döndü ve ağaca yaklaştı.</p>

    <p>Ağaç düşündüğümden daha büyüktü. Rüzgârın savurduğu küçük dallar kıvrımlı motiflerle delice oynuyordu.</p>

    <p>Shehyn düşmüş bir yaprağı alıp bana verdi. Küçük bir tabak boyutundaki yaprak geniş ve yassı olup şaşırtıcı ölçüde ağırdı. Onu tutarken elime iğne batar gibi oldu ve başparmağımdan aşağı ince bir kan çizgisinin aktığını gördüm.</p>

    <p>Yaprağı inceleyince oldukça sert olduğunu anladım. Kenarları jilet gibi keskindi. Boşuna kılıç ağacı demiyorlardı. Başımı kaldırıp dönen yapraklara baktım. Rüzgâr hızlı estiğinde ağacın yakınında duran birinin lime lime olması işten bile değildi.</p>

    <p>“Bu ağaca saldıracak olsaydın ne yapardın?” diye sordu Shehyn. “Köküne mi saldırırdın? Hayır. Çok sağlam. Yapraklarına mı saldırırdın? Hayır. Çok hızlı. Öyleyse nereye?”</p>

    <p>“Dallarına.”</p>

    <p>“Dallarına.” <em>Kabul.</em> Bana doğru döndü. “Tempi’nin sana öğretmediği buydu. Zaten öğretmesi yanlış olurdu. Yine de bundan zarar gördün.”</p>

    <p>“Anlamıyorum.”</p>

    <p>Ketan’a başlamamı işaret etti. Otomatikman Serçe Yakalamak’a geçtim.</p>

    <p>“Dur.” Konumumu korudum. “Sana saldırmak istersem nereyi seçmeliyim? Burayı, kökü mü?” Bacağımı ittirdi ve yerinden oynamadığını gördü. “Burayı, yaprağı mı?” Havadaki elimi itti. Onu kolaylıkla oynattıysa da bundan bir şey kazanmadı. “Burayı. Dalı.” Omuzlarımdan birini nazikçe iterek beni kolayca kıpırdattı. “Ve burayı.” Kalça kemiğime basınç uygulayarak beni kendi etrafımda döndürdü. “Gördün mü? Harcayacak doğru yeri bulmazsan kuvvetini heba edersin. Kuvveti heba etmek Lethani değildir.”</p>

    <p>“Peki Shehyn.”</p>

    <p>Ellerini kaldırarak, onu daha önceden tuttuğum Dalan Balıkçıl konumuna döndü. “Yukarı Çakan Şimşek yap. Köküm nerede?”</p>

    <p>Yere sağlam basan ayaklarını işaret ettim.</p>

    <p>“Yapraklar nerede?”</p>

    <p>Ellerini işaret ettim.</p>

    <p>“Hayır. Buradan buraya kadar yaprak,” dedi tüm kolunu kastederek. Sonra da elleriyle olduğu kadar dirsekleriyle ve omuzlarıyla da rahatça vurabildiğini uygulamalı olarak gösterdi. “Dal nerede?”</p>

    <p>Biraz düşünüp dizine dokundum.</p>

    <p>Herhangi bir belirti sergilemese de şaşırdığını sezdim. “Ve?” Öncelikle bana uzak tarafındaki koltuk altına, sonra da omzuna dokundum.</p>

    <p>“Göster.”</p>

    <p>Shehyn’e yaklaşarak bir bacağımı dizine dayadım ve Yukarı Çakan Şimşek’i yaparak onu yana doğru savurdum. Ne kadar güç harcadığıma şaşırdım.</p>

    <p>Fakat Shehyn havalanıp yere düşeceğine kolumun ön kısmını tuttu. Kolumu bir sarsıntı sarınca yana doğru bir adım sendeledim. Shehyn fırlayıp gideceği yerde tutuşunu kaldıraç gibi kullandı ve ayaklarını altına aldı. Kusursuz bir adım atarak dengesini tekrar sağladı.</p>

    <p>Uzun, düşünceli bir süre boyunca gözlerimin içine baktı, sonra da peşinden gelmemi işaret ederek gitmek üzere döndü.</p>
  </div>
</body>
</html>
