<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Yüz Kırkıncı Bölüm</h1>

    <h2 class="baslik_2 sigil_not_in_toc">Hak Edilmiş Mükâfatlar</h2>

    <p>Ertesi sabah giyinirken bir ulak Alveron’un mührünü taşıyan kalın bir zarf getirdi. Pencerenin yanındaki bir koltuğa oturdum ve zarfın içinde birkaç farklı mektup olduğunu keşfettim. En öndekinde şöyle yazıyordu:</p>

    <blockquote class="metin_1">
      <p><em>Kvothe,</em></p>

      <p><em>Bir müddet düşündükten sonra bana verdiğin hizmetlerin yanında soyunun fazla bir önemi olmadığına karar verdim.</em></p>

      <p><em>Buna karşın ruhum, huzuruna kendiminkinden daha çok önem verdiğim birine sıkı sıkıya bağlı. Hizmetlerinden faydalanmaya devam etmeyi planlamış olmama karşın bunu yapamam. Dahası varlığın eşimi hatırı sayılır bir sıkıntıya sevk ettiği için senden yüzüğümü geri vermeni ve uygun olan en kısa zamanda Severen’i terk etmeni istemek durumundayım.</em></p>
    </blockquote>

    <p>Okumaya ara verdim, ayağa kalktım ve dairemin dış kapısını açtım. Alveron’un muhafızlarından ikisi koridorda hazır olda beklemekteydi.</p>

    <p>“Bayım?” dedi biri, yarı giyinik halime bakarak.</p>

    <p>“Bir şeye baktım da,” deyip kapıyı örttüm.</p>

    <p>Yerime döndüm ve mektubu tekrar elime aldım.</p>

    <blockquote class="metin_1">
      <p><em>Bu talihsiz duruma yol açan vukuata gelince, benim ve tüm Vintas’ın yararına davrandığına inanıyorum. Hatta daha bu sabah iki genç kızın Kvothe adlı kızıl saçlı bir ‘beyefendi’ tarafından Levinshir’deki ailelerine teslim edildiğine dair bir rapor almış bulunmaktayım.</em></p>

      <p><em>Verdiğin hizmetler karşılığında sana şu mükâfatları sunuyorum:</em></p>

      <p><em>Birincisi, Levinshir yakınlarında öldürdüğün insanlar için af.</em></p>

      <p><em>İkincisi, Üniversite’deki eğitiminin ücretini hazinemden karşılamanı sağlayacak bir kredi mektubu.</em></p>

      <p><em>Üçüncüsü, topraklarımda istediğin gibi gezmeni, müzik yapmanı ve gösteri sunmanı sağlayacak bir ilam.</em></p>

      <p><em>Son olarak da teşekkürlerim.</em></p>

      <p><em>Maer Lerand Alveron</em></p>
    </blockquote>

    <p>Birkaç uzun dakika boyunca oturarak penceremin dışındaki bahçede kuşların uçuşmalarını seyrettim. Zarfın içeriği tam da Alveron’un dediği gibiydi. O ve baş hazinedarı tarafından dört ayrı yerden imzalanıp mühür basılmış kredi mektubu bir sanat eseriydi.</p>

    <p>İlam ise daha bile hoştu. Süt gibi kalın bir parşömen tabakasına çizilip bizzat Maer tarafından imzalanmıştı ve ailesininkine ek olarak kendi mührünü taşıyordu.</p>

    <p>Fakat bu bir himaye ilamı değildi. Üzerinde yazanları dikkatle okudum. Maer’in hizmetinde olduğuma veya aramızda bir bağ bulunduğuna dair hususlar açıkça ihmal edilmişti. Yine de bana serbest dolaşım ve onun adı altında gösteri düzenleme hakkı tanıyordu. Garip bir uzlaşma belgesiydi yani.</p>

    <p>Giyinmeyi tam bitirirken kapı tekrar çalındı. Muhafızların beni dairemden kovmalarını kısmen de olsa bekleyerek iç çektim.</p>

    <p>Fakat kapıyı açınca yine bir ulakla karşılaştım. Oğlanın elindeki gümüş tepside başka bir mektup vardı. Bunun üstünde Kilipsiz mührü bulunuyor, yanında da bir yüzük duruyordu. Yüzüğü aldım ve ellerimde şaşkın şaşkın çevirdim. Beklediğim gibi demir olmayıp soluk bir tahtadandı. Meluan’ın adı yan tarafına kabaca yakılmıştı.</p>

    <p>Ulak oğlanın kocaman açılmış gözlerinin benimle yüzük arasında gidip geldiğini gördüm. Daha da önemlisi muhafızların ona bakmadıklarını fark ettim. Kasıtlı olarak bakmadıklarını. Hani dikkatinizi çeken çok ilginç bir şeye bakar da bakmazmış gibi yaparsınız ya, işte öyle.</p>

    <p>Gümüş yüzüğümü oğlana verdim. “Bunu Bredon’a götür,” dedim. “Ve oyalanma.”</p>

    <p class="paragraf">Ben kapıyı açarken Bredon muhafızları inceliyordu. “Böyle canla başla çalışmaya devam edin çocuklar,” dedi bastonuyla birinin göğsüne muzipçe dokunarak. Gümüş kurt başı muhafızın göğüs levhasında hafifçe çınladı ve Bredon şen bir amca gibi gülümsedi. “Sayesinde hepimiz kendimizi güvende hissediyoruz.”</p>

    <p>Kapıyı arkasından kapadı ve bir kaşını kaldırarak bana baktı. “Tanrı aşkına be evlat, amma hızlı yükseliyorsun. Maer’in gözüne girdiğini biliyordum, ama özel muhafızlarından ikisini sana tahsis etmesi?” Elini kalbine bastırıp dramatik bir üslupla iç geçirdi. “Yakında yaşlı, zavallı, işe yaramaz Bredon gibileri için fazla meşgul olacaksın.”</p>

    <p>Ona zayıf bir tebessüm ettim. “Sanırım durum zannettiğinden daha karmaşık.” Görmesi için tahta yüzüğü kaldırdım. “Bunun ne anlama geldiğini bana söylemen gerekiyor.”</p>

    <p>Bredon’un o şen şakrak hali, cebimden kanlı bir bıçak çekmem durumunda olacağından daha çabuk kayboldu. “Tanrım,” dedi. “Bana bunu eski kafalı bir çiftçiden aldığını söyle.”</p>

    <p>Başımı iki yana sallayıp yüzüğü uzattım.</p>

    <p>Onu ellerinde çevirdi. “Meluan ha?” dedi usulca. Yüzüğü geri verip yakındaki bir sandalyeye oturdu ve bastonunu dizlerinin üstüne koydu. Yüzü biraz solmuştu. “Bunu sana Maer’in yeni eşi mi gönderdi? Bir çağrı olarak mı?”</p>

    <p>“Çağrının tam tersi olarak,” dedim. “Gönül alıcı bir mektup da yollamış.” Diğer elimle de mektubu kaldırdım.</p>

    <p>Bredon elini uzattı. “Bakabilir miyim?” diye sordu, sonra elini hemen geri çekti. “Kusura bakma. Büyük bir kabalık-”</p>

    <p>“Bunu okursan bana büyük bir iyilikte bulunmuş olursun,” diyerek mektubu eline bastırdım. “Fikrini almayı çok isterim.”</p>

    <p>Bredon mektubu tuttu ve dudaklarını hafifçe oynatarak okumaya başladı. Sayfada ilerledikçe yüzü daha da soldu.</p>

    <p>“Hanımefendinin ifade sanatına karşı büyük bir yeteneği var,” dedim.</p>

    <p>“Ona ne şüphe,” dedi Bredon. “Bunu kanla yazsa da olurdu.”</p>

    <p>“Bana kalırsa öyle yapmayı mutlaka aklından geçirmiştir,” dedim. “Ama ikinci sayfayı doldurmak için kendini öldürmesi gerekirdi.” Diğer sayfayı da uzattım.</p>

    <p>Bredon kâğıdı alıp okumaya başladı. Yüzü artık kül gibiydi. “Çevremizdeki tüm tanrılar aşkına,” dedi. “‘Müstekreh’ diye bir sözcük var mı ki?” diye sordu.</p>

    <p>“Var,” dedim.</p>

    <p>Bredon ikinci sayfayı da bitirdi, sonra başa dönüp mektubu ikinci kez yavaşça okudu. Sonunda başını kaldırıp bana baktı. “Bu bayanın sana hissettiği tutkunun onda biriyle beni seven bir kadın olsaydı,” dedi, “kendimi dünyanın en şanslı erkeği sayardım.”</p>

    <p>“Peki bu ne anlama geliyor?” diye sordum, yüzüğü kaldırarak. Tahtadan yükselen bir duman kokusu alabiliyordum. İsmini ona daha bu sabah yakmış olmalıydı.</p>

    <p>“Bir çiftçiden alırsan mı?” Omuz silkti. “Kullanılan tahtaya bağlı olarak pek çok anlama gelebilir. Ama burada? Soylulardan birinden gelince?” Ne diyeceğini bilmez halde başını iki yana salladı.</p>

    <p>“Saray ortamlarında sadece üç tür yüzük olduğunu sanıyordum,” dedim.</p>

    <p>“İnsanlar kendi aralarında sadece üç tür kullanırlar,” dedi Bredon. “Sadece üç tür yüzük gönderilir ve sergilenir. Eskiden tahta yüzükler hizmetkârları, yani demir için bile aşağıda kalanları çağırmak amacıyla kullanılırdı. Ama bu uzun zaman önceydi. Zamanla saraydaki birine tahta bir yüzük göndermek ağır hakaret olarak görülür oldu.”</p>

    <p>“Bak hakarete katlanabilirim,” dedim rahatlayarak. “O kadından çok daha düzgün insanlar tarafından hakarete uğradığım oldu.”</p>

    <p>“Bu dediğim yüz yıl önceydi,” diye konuştu Bredon. “Artık işler değişti. Sorun şuydu: Tahta yüzükler hakaret olarak görülmeye başlandıktan sonra bazı hizmetkârlar onları almaktan gücenir oldular. Ahırının baş seyisini gücendirmek istemeyeceğin için ona tahta bir yüzük göndermezsin. Ama ona göndermezsen bu sefer de terzin öyle bir yüzük aldığına kızabilir.”</p>

    <p>Anlayarak başımı salladım. “Ve bu böyle sürüp gitti. Sonunda tahta yüzükler herkesi gücendirir oldu.”</p>

    <p>Bredon da başını salladı. “Bilge bir adam, hizmetkârlarıyla arasının bozulmamasına dikkat eder,” dedi. “Yemeğini getiren oğlan bile sana kin güdebilir ve en aşağı hizmetkâr dahi göze çarpmayacak yöntemlerle senden bin farklı şekilde intikam alabilir. Tahta yüzükler artık hiç kullanılmaz. Tek tük tiyatro oyununda yer almasalardı şimdiye dek muhtemelen hafızalardan silinirlerdi.”</p>

    <p>Yüzüğe baktım. “Demek mevki olarak lazımlıkları toplayan oğlandan bile aşağıyım.”</p>

    <p>Bredon utangaç bir edayla genzini temizledi. “Aslında daha da aşağısın.” Parmağıyla yüzüğü işaret etti. “Bu yüzük hanımefendiye göre bir kişi olmadığın anlamına geliyor. Bir insan olarak tanınmaya değer değilsin.”</p>

    <p>“Ah,” dedim. “Anlıyorum.”</p>

    <p>Tahta yüzüğü parmağıma geçirip elimi yumruk yaptım. Epey de güzel oturdu.</p>

    <p>“Bu takılacak türden bir yüzük değil,” dedi Bredon huzursuzca. “Tam saklanacak türden.” Bana meraklı bir bakış attı. “Herhalde Alveron’un yüzüğü artık sende değildir?”</p>

    <p>“Aslına bakarsan geri istedi.” Maer’in mektubunu masadan alıp Bredon’a verdim.</p>

    <p>“Uygun olan en kısa zamanda,” diye alaycı bir gülüşle ondan alıntı yaptı. “Bu bile çok şey anlatıyor.” Mektubu bıraktı. “Yine de böylesi herhalde daha iyi. Sana lütuf göstermeyi sürdürseydi aralarındaki bir savaş meydanı, Maer’in havanıyla eşinin tokmağı arasındaki karabiber tanesi olurdun. Didişmeleri sırasında seni ezerlerdi.”</p>

    <p>Gözleri elimdeki tahta yüzüğe kaydı. “Herhalde Leydi Meluan onu sana bizzat vermemiştir?”</p>

    <p>“Bir ulakla gönderdi.” Alçak bir sesle iç geçirdim. “Muhafızlar da gördüler.”</p>

    <p>Kapı çalındı. Gidip açtığımda ulak oğlanlardan biri bana yeni bir mektup verdi.</p>

    <p>Kapıyı örtüp mektubun üzerindeki mührü inceledim. “Lord Praevek,” dedim.</p>

    <p>Bredon başını iki yana salladı. “O herifin uyumadığı her dakikayı kulağını bir anahtar deliğine veya dilini bir başkasının kıçına dayayarak geçirdiğine yemin edebilirim.”</p>

    <p>Gevrek gevrek gülerek mektubu açtım ve hızlıca okudum. “Yüzüğünü geri istiyor,” dedim. “Üstelik yazılar dağılmış; mürekkebin kurumasını bile beklememiş.”</p>

    <p>Bredon başını salladı. “Söylentilerin yayıldığı muhakkak. Meluan, Alveron’a bu kadar yakın olmasaydı mesele fazla büyümeyebilirdi. Ama öyle ve fikrini açıkça ortaya koymuş. Sana köpekten daha iyi muamele eden biri hiç şüphesiz onun hışmından nasibini alacaktır.” Mektubu salladı. “Ve bu kadar hışım herkese yeter de artar bile.”</p>

    <p>Bredon yüzüklerle dolu kâseyi işaret ederek alaycı ve neşesiz bir sesle kıkırdadı. “Üstelik tam da gümüş almaya başlamışken.”</p>

    <p>Kâseye kadar gidip elimi içine daldırdım ve Bredon’un yüzüğünü çıkarıp ona uzattım. “Bunu geri alman lazım,” dedim.</p>

    <p>Yüzünde kederli bir ifade olmasına rağmen yüzüğü almaya davranmadı.</p>

    <p>“Yakında buralardan gidiyorum,” dedim. “Ve aramızdaki bağ yüzünden isminin lekelenmesini istemem. Bana ettiğin yardımlar için sana ne kadar teşekkür etsem azdır. Bırak bari itibarında açılacak hasarı azaltayım.”</p>

    <p>Bredon tereddüt etti, sonra gözlerini kapatıp iç geçirdi. Teslimiyetçi bir edayla omuz silkerek yüzüğü aldı.</p>

    <p>“Ah,” dedim, ansızın başka bir şey hatırlayarak. Karalayıcı öyküler yığınına gittim ve Bredon’un pagan ayinlerini anlatan sayfaları çekip çıkardım. “Bak bu hoşuna gidecek,” dedim kâğıtları ona verirken. “Artık gitsen iyi olur. Burada bulunmanın sana fayda sağlamayacağı kesin.”</p>

    <p>Bredon iç geçirip başını salladı. “İşlerin daha iyi sonuçlanmadığına üzgünüm evlat. Bu taraflara dönecek olursan beni aramaktan çekinme. Böyle şeyler zamanla unutulup gider.” Gözleri parmağımdaki tahta yüzüğe çevrilip duruyordu. “Onu takmasan iyi olur.”</p>

    <p>Bredon gittikten sonra Stapes’in altın yüzüğünün yanı sıra Alveron’un demir yüzüğünü de kâseden aldım. Sonra koridora çıktım.</p>

    <p>Muhafızlara, “Stapes’i ziyaret edeceğim,” dedim kibarca. “Siz ikiniz bana eşlik etmek ister misiniz?”</p>

    <p>Uzun boylu olanı parmağımdaki yüzüğe bir göz attı, sonra dostuna bakıp bir kabul mırıldandı. Dönüp yola çıktığımda refakatçilerim peşimden geliyorlardı.</p>

    <p class="paragraf">Stapes beni içeri buyur etti ve kapıyı arkamdan kapadı. Dairesi benimkinden güzel olup çok daha yaşanır bir yerdi. Ayrıca yakındaki bir masanın üzerinde içi yüzüklerle dolu koca bir kâse gördüm. Yüzüklerin neredeyse tamamı altındı. Görünürdeki tek demir yüzük Alveron’undu ve o da uşağın parmağındaydı.</p>

    <p>Stapes bir bakkala benzese de keskin gözlere sahipti. Parmağımdaki yüzüğü hemen fark etti. “Demek yapmış,” dedi, başını iki yana sallayarak. “Onu sahiden de takmamalısın.”</p>

    <p>“Kim olduğumdan utanmıyorum,” dedim. “Bu bir Edema Ruh yüzüğüyse onu takacağım.”</p>

    <p>Stapes iç geçirdi. “Durum ondan daha karmaşık.”</p>

    <p>“Biliyorum,” dedim. “Buraya hayatını zorlaştırmak için gelmedim. Bunu benim adıma Maer’e geri verir misin?” Ona Alveron’un yüzüğünü uzattım.</p>

    <p>Stapes yüzüğü cebine koydu.</p>

    <p>“Bunları da geri vermek istiyorum.” Ondan almış olduğum iki yüzüğü uzattım. Biri parlak altın, diğeri beyaz kemikti. “Seninle efendinin yeni eşi arasında sorun çıkarmak istemem.”</p>

    <p>Stapes başını sallayarak altın yüzüğü aldı. “Bu sende kalsaydı sorun çıkabilirdi,” dedi. “Ben Maer’in hizmetindeyim. O yüzden sarayda dönen oyunlara göre hareket etmem gerekiyor.”</p>

    <p>Sonra uzanıp elimi tuttu ve kemik yüzüğü avcuma bastırdı. “Ama bu Maer’e olan vazifemin dışında kalıyor. Bu yüzük iki adamın arasındaki bir borç. Saray oyunlarının böyle şeyler üzerinde etkisi yoktur.” Gözümün içine baktı. “Ve sende kalması için ısrar ediyorum.”</p>

    <p class="paragraf">Dairemde yalnız bir akşam yemeği yedim. Muhafızlar dışarıda sabırla beklemeyi sürdürürlerken Maer’in mektubunu beşinci kez okudum. Her seferinde araya gizlenmiş ılımlı bir ifade bulmayı ummuştum. Fakat öyle bir şey yoktu.</p>

    <p>Masada Maer’in yolladığı çeşitli belgeler duruyordu. Kesemi onların yanına boşalttım. İki altın dama, dört gümüş başa, sekiz buçuk peniye ve her nasılsa tek bir Modeg strelumuna sahiptim. Lakin sonuncusunun nasıl elime geçtiğini bir türlü hatırlayamıyordum.</p>

    <p>Toplamda sekiz talentten biraz daha az paraya karşılık geliyorlardı. Sikkeleri Alveron’un kâğıtlarının yanına dizdim. Sekiz talent, bir af, bir sanatçı ilamı ve Üniversite harcım. Çok da küçük bir mükâfat değildi.</p>

    <p>Yine de hakkımı alamadığımı düşünmeden edemiyordum. Alveron’u zehirlenmekten kurtarmış, sarayındaki bir haini ifşa etmiş, ona bir eş kazandırmış ve karşılaşmak bile istemeyeceğim kadar tehlikeli insanlardan yollarını temizlemiştim.</p>

    <p>Tüm bunlara rağmen yine bir hamiye kavuşamamıştım. Dahası mektubunda Amyrlerin ve onları arayışımda vereceğini söylediği desteğin bahsi geçmiyordu.</p>

    <p>Fakat yaygara çıkartarak kazanabileceğim hiçbir şey olmadığı gibi kaybedebileceğim çok şey vardı. Paraları keseme geri koydum ve Alveron’un mektuplarını lavta kutumun gizli bölmesine yerleştirdim.</p>

    <p>Ayrıca bende olduklarını hiç kimse bilmediği için Caudicus’un kütüphanesinden getirdiğim üç kitabı aşırdım ve kâsenin içindeki yüzükleri küçük bir çuvala doldurdum. Gardıropta birbirinden kaliteli iki düzine kıyafet asılıydı. Hepsi de iyi para ederdi, fakat pek taşınabilir değillerdi. En güzellerden iki tane aldım ve gerisini orada bıraktım.</p>

    <p>Son olarak Durgu’yu belime taktım ve shaedimi uzun bir pelerine dönüştürdüm. Bu iki eşya Vintas’ta geçirdiğim zamanın bütünüyle heba olmadığına dair beni temin etse de onları Alveron’un yardımıyla değil bileğimin hakkıyla kazanmıştım.</p>

    <p>Kapıyı kilitledim, fenerleri söndürdüm ve pencerelerin birinden bahçeye çıktım. Sonra eğri bir tel kullanarak pencereyi dışarıdan kilitleyip panjurları örttüm.</p>

    <p>Yaptığım dar kafalı bir haylazlık mıydı? Belki. Lakin saraydan Maer’in muhafızları eşliğinde ayrılacak değildim. Zaten kaçışımı kara kara düşünmelerinin fikri bile beni güldürmeye yetiyordu ve bir parça kahkaha sindirime iyi gelir.</p>

    <p class="paragraf">Kimseye görünmeksizin saraydan ayrıldım. Shaedim karanlıkta gizlice hareket etmek için pek müsaitti. Bir saatlik arayışın akabinde Aşağı Severen’de köhne bir ciltçi buldum.</p>

    <p>Dükkân sahibi vahşi bir köpeğin ahlak anlayışına sahip tekinsiz bir herif olsa da, soyluların daireme yollayıp durdukları iftira dolu hikâyelere ilgi gösterdi. Hepsi için dört fırıla ek olarak bunlar kitap haline getirilip basıldıktan sonra satılacak her kopya karşılığında on peni teklif etti. Pazarlık ederek ücreti altı fırıla ve kopya başına altı peniye değiştirdim. Karşılıklı el sıkıştık, dükkânından ayrıldım, kontratı yaktım ve ellerimi iki kez üst üste yıkadım. Tabii parayı sakladım.</p>

    <p>Bunun ardından yanıma aldığım iki takım kıyafeti ve biri hariç Caudicus’un kitaplarını sattım. Topladığım parayla sonraki birkaç saati rıhtımda geçirdim ve ertesi gün Junpui’ye yola çıkacak bir gemi buldum.</p>

    <p>Şehre gece çökerken Denna’yla karşılaşmayı umarak Severen’in yüksek kesimlerini dolaştım. Elbette karşılaşmadım. Oradan uzun zaman önce ayrıldığını hissedebiliyordum. İçinde Denna’nın bulunduğu bir şehir farklı bir his verirdi ve o sırada Severen içi alınmış bir yumurta kadar boş geliyordu.</p>

    <p>Saatler süren beyhude arayışımın sonunda rıhtım yanındaki bir geneleve uğradım ve ortak salonda içki içerek biraz vakit geçirdim. Tenha bir geceydi ve bayanlar sıkılmış durumdaydı. Ben de herkese içki ısmarlayıp onlarla sohbet ettim. Onlara birkaç hikâye anlattım ve dinlediler. Birkaç şarkı çaldım ve alkışladılar. Bir ricada bulundum ve güldüler, güldüler, güldüler.</p>

    <p>Ben de çuval dolusu yüzüğü bir kâseye doldurup barın üstünde bıraktım. Bayanlar az sonra yüzükleri tek tek deniyor, gümüş olanların kimde kalacağı hakkında tartışıyorlardı. Herkese birer içki daha ısmarlayıp moralim bir nebze düzelmiş olarak oradan ayrıldım.</p>

    <p>Ondan sonra boş boş gezindim ve Sarp’ın kenarının yakınında, Aşağı Severen’e tepeden bakan küçük bir park buldum. Kentteki fenerler turuncu bir ışıkla yanarken orada burada bir gaz veya sempati lambası yeşil mavi yahut kıpkırmızı parlıyordu. Manzara onu ilk gördüğüm zamanki kadar nefes kesiciydi.</p>

    <p>İzlemeye başlayalı bir süre geçmişken yalnız olmadığımı fark ettim. Birkaç metre ötedeki bir ağaca yaslanan yaşlıca bir adam, tıpkı benim gibi aşağıdaki ışıklara bakıyordu. Üzerinden nahoş olmayan hafif bir bira kokusu yükselmekteydi.</p>

    <p>“Ne güzel, di mi?” dedi, aksanıyla bir rıhtım işçisi olduğunu belli ederek.</p>

    <p>Onu doğruladım. Titreşen fenerleri bir süre daha izledik. Parmağımdaki yüzüğü çıkardım ve uçurumdan aşağı atmayı düşündüm. Artık yanımda birisi olduğu için böyle bir hareketin çocukça olacağını düşünmeden edemedim.</p>

    <p>“Bir soylunun buradan Severen’in yarısına işeyebileceğini söylerler,” dedi rıhtım işçisi, sohbet havasında.</p>

    <p>Yüzüğü shaedimin cebine geri koydum. Madem atmıyordum, onu bir yadigâr olarak saklayacaktım. “O dediklerin tembel olanları,” karşılığını verdim. “Benim tanıdıklarım çok daha uzağa bile işeyebilirler.”</p>
  </div>
</body>
</html>
