<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Yüz Ellinci Bölüm</h1>

    <h2 class="baslik_2 sigil_not_in_toc">Akılsız</h2>

    <p>İlkbahar dönemi sürüp gitti. Denna beklediğimin aksine Imre’de toplu bir gösteride bulunmadı. Bunun yerine sadece birkaç gün kaldıktan sonra kuzeydeki Anilin’e geçti.</p>

    <p>Fakat bu sefer Anker’ın Yeri’ne uğrayarak gideceğini bana söyledi. Bu nedense beni gururlandırdı ve aramızın pek de bozuk olmadığını düşündürdü.</p>

    <p>Dönem sonu yaklaşırken Şansölye hasta olup yataklara düştü. Herma’yı iyi tanımasam da onu severdim. Yllce derslerimizde şaşırtıcı ölçüde yumuşak başlı bir öğretmen olmasının yanı sıra Üniversite’ye ilk başladığımda bana iyi davranmıştı. Yine de fazla endişeli değildim. Arwyl ve Revir çalışanlarının ölüleri diriltmek dışında yapamayacakları şey yoktu.</p>

    <p>Fakat aradan günler geçmesine rağmen Revir’den haber gelmedi. Dedikodulara göre Herma yatağından kalkamayacak kadar zayıftı ve ateşi kimi zaman güçlü gizemci zihnini yakıp kavurmakla tehdit edercesine yükseliyordu.</p>

    <p>Yakın bir zamanda şansölyelik görevine geri dönemeyeceği anlaşıldığı zaman hocalar yerine kimin geçeceğini kararlaştırmak için toplandılar. Durumu daha da kötülerse bu görev değişimi kalıcı olabilirdi.</p>

    <p>Neyse, acı verici bir hikâyeyi uzatmayayım. Sonunda şansölyelik görevine Hemme getirildi. İlk şoku anlatınca sebebini anlamam zor olmadı. Kilvin, Arwyl ve Lorren ilave görev yükünün altına giremeyecek kadar meşgullerdi. Aynı şey Mandrag ve Dal için de bir dereceye kadar geçerliydi. Böylece geriye Elodin, Brandeur ve Hemme kalıyordu.</p>

    <p>Elodin görevi istemiyor ve zaten okulu idare edemeyecek kadar istikrarsız biri olarak görülüyordu. Brandeur da oldu olası Hemme’nin izinden giden biriydi.</p>

    <p>Böylece Şansölye koltuğuna Hemme oturdu. Bu durum asabımı bozsa bile günlük yaşantımı fazla etkilemedi. Aldığım yegâne önlem, Üniversite’nin kurallarına harfi harfine uymaktan ibaretti. Artık boynuza gelmem halinde Hemme’den bir değil iki olumsuz oy alacağımı biliyordum.</p>

    <p class="paragraf">Kayıt zamanı gelip çattığında Herma Hoca güçsüz ve ateşler içindeki vaziyetini korudu. Bu yüzden Hemme’nin Şansölye olduğu ilk mülakat imtihanıma göğsümde bir yumruyla hazırlandım.</p>

    <p>Sözlü imtihan sırasında son iki dönemdir dikkatle oynadığım rolümden vazgeçmedim. Yer yer tereddüt ederek ve birkaç hata yaparak aşağı yukarı yirmi talentlik bir harç ücreti hak ettim. Bu miktar biraz para kazanmama yetse de beni utandıracak kadar çok değildi.</p>

    <p>Hemme her zamanki gibi beni yanıltmaya yönelik çift cevaplı veya şaşırtmacalı sorular sordu, fakat bunda bir yenilik yoktu. Bu sefer aradaki tek fark Hemme’nin ağzının kulaklarına varmasıydı. Üstelik tebessümü hiç hoş değildi.</p>

    <p>Hocalar kafa kafaya verip alışıldık sessiz görüşmelerini gerçekleştirdiler. Sonra Hemme harç ücretimi okudu: elli talent. Anlaşılan Şansölye bu konularda düşündüğümden daha fazla söz sahibiydi.</p>

    <p>Gülmemek için dudağımı ısırmak zorunda kaldım ve yüzüme somurtkan bir ifade oturtarak saymanın bürosunun bulunduğu İdare binasının bodrumuna yollandım. Harç fişimi görünce Riem’in gözleri parladı. Arka odaya gidip kısa süre sonra kalın bir zarfla geri geldi.</p>

    <p>Ona teşekkür ettim ve yüz ifademi yol boyunca koruyarak Anker’ın Yeri’ndeki odama döndüm. Kapıyı örttükten sonra kalın zarfı yırtarak açtım ve içindekileri avcuma döktüm: her biri on talent değerindeki iki altın mark.</p>

    <p>İşte o zaman güldüm. Gözlerim sulanana ve karnıma ağrılar girene kadar güldüm. Sonra en şık kıyafetimi giydim ve dostlarımı bir araya topladım: Wilem ile Simmon, Fela, Mola. Devi’yi ve Threpe’yi de davet etmek için Imre’ye bir ulak yolladım. Sonra dört atlı bir araba kiraladım ve hepimizi nehrin karşısındaki Imre’ye götürdüm.</p>

    <p>Eolian’a uğradık. Denna yoktu, fakat onun yerine Deoch’u aldık ve Kralın Taburu’na, yani normal bir öğrencinin ücretini asla karşılayamayacağı bir işletmeye vardık. Rengârenk giysilerimizi küçümser gözlerle süzen kapıcının bizi geri çevirecekmiş gibi bir hali vardı, fakat Threpe en iyi beyefendi asabiyetini takındı ve hepimizi güvenle içeri soktu.</p>

    <p>Sonra o zamandan beri benzerini zor gördüğüm bir şaşaayla dolu uzun bir gece başladı. Yediğimiz içtiğimiz her şeyin parasını seve seve ödedim. Masadaki tek su, el yıkama kâselerindeydi. Bardaklarımızda sadece yıllanmış Vintas şarapları, kapkara kuyruklular, serin metheglinler ve tatlı likörler bulunuyordu. Ve kaldırdığımız her kadeh Hemme’nin akılsızlığının şerefineydi.</p>
  </div>
</body>
</html>
