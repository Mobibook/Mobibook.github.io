<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Otuz Dördüncü Bölüm</h1>

    <h2 class="baslik_2 sigil_not_in_toc">Takılar</h2>

    <p>O gece Anker’ın Yeri’ne döndüğümde beni bekleyen bir not yoktu. Sabahleyin. Oğlan Denna’yı arayıp bulamamış, aramaktan vazgeçmiş, mesajımı nehre düşürmüş ya da onu kazara yemiş bile olabilirdi.</p>

    <p>Ertesi sabah moralim, Elodin’in dersinin kaçınılmaz deliliğiyle bozulmasına katlanamayacağını kadar yüksekti. Bu yüzden lavtamı omzuma vurdum ve Denna’yı aramak üzere Imre’ye yollandım. İşler planladığımdan uzun sürmüştü, fakat yüzüğünü nihayet geri aldığı zaman suratında belirecek olân ifadeyi görmek için sabırsızlanıyordum.</p>

    <p class="paragraf">Kuyumcu dükkânına girdim ve alçak bir camekânın arkasında bekleyen ufak tefek adama gülümsedim. “Yüzüğün işi bitti mi?”</p>

    <p>Adamın alnı kırıştı. “A... affedersiniz bayım?”</p>

    <p>İçimi çekip cebimi karıştırdım ve aradığım faturayı bulup çıkardım.</p>

    <p>Adam kâğıda bir göz attı, yüzünde bir idrak ifadesi belirdi. “Ah, evet. Elbette. Bir dakika lütfen.” Dükkânın arkasındaki bir kapıdan geçerek gözden kayboldu.</p>

    <p>Biraz gevşedim. Bu uğradığım üçüncü dükkândı. Diğerlerinden olumlu bir sonuç alamamıştım.</p>

    <p>Ufak tefek adam tez adımlarla arka odadan çıktı. “İşte buyurun bayım.” Yüzüğü bana gösterdi. “Pek güzel oldu. Kusuruma bakmazsanız taşı da çok hoşmuş.”</p>

    <p>Yüzüğü ışığa tuttum. Denna’nınkiydi. “İyi bir iş çıkarmışsınız,” dedim.</p>

    <p>Adam bu sözüme gülümsedi. “Teşekkürler bayım. Tamamı kırk beş peniye halloldu.”</p>

    <p>Sessizce iç geçirdim. Anlaşılan Ambrose’un ücreti peşin ödediğini ummakla hata etmiştim. Kafamda bir hesap yapıp camekânın üstüne bir talent ve altı mangır bıraktım. Bunu yaparken de güçlendirilmiş camlara mahsus kaygan yüzeyi fark ettim. Elimi üzerinde gezdirerek bunun Balıkhane’de ürettiklerimden biri olup olmadığını düşündüm.</p>

    <p>Kuyumcu sikkeleri toplarken bir şey daha dikkatimi çekti. Camekânın içindeki bir şey.</p>

    <p>“Dikkatinizi çeken bir takı mı var?” diye ilgiyle sordu adam.</p>

    <p>Camekânın ortasındaki bir kolyeyi işaret ettim.</p>

    <p>“Zevkinize diyecek yok,” diyen adam bir anahtar çıkartıp camekânın arkasındaki bir paneli açtı. “Bu olağanüstü bir parça. Yalnızca zarif bir çerçevesi yok, aynı zamanda taşın kendisi de son derece güzel. Böyle gözyaşı biçiminde kesilmiş zümrütler genellikle bu kadar kaliteli olmaz.”</p>

    <p>“Sizin eseriniz mi?” diye sordum.</p>

    <p>Kuyumcu dramatik bir sesle iç geçirdi. “Maalesef böyle bir ustalığı kabullenemeyeceğim. Bunu genç bir bayan birkaç dönü evvel getirdi. Süsten ziyade paraya ihtiyacı var gibi görünüyordu. Aramızda anlaştık.”</p>

    <p>“Ne kadara satıyorsunuz?” diye olabildiğince kayıtsız bir üslupla sordum.</p>

    <p>Adam bana bir fiyat verdi. İstediği para benim ömrüm boyunca bir arada gördüğümden daha fazlaydı. Bir kadının Imre’de yıllarca rahat bir yaşam sürmesine, en güzelinden yepyeni bir arp almasına, gümüş bir lavta yahut öyle bir lavtaya yaraşır bir enstrüman kutusu yaptırmasına yeterdi.</p>

    <p>Kuyumcu yeniden iç geçirip dünyanın bedbahtlığı karşısında başını iki yana salladı. “Çok yazık,” dedi. “Genç bir kadını böyle bir şey yapmaya kim bilir ne itmiştir.” Sonra başını kaldırıp gülümsedi ve beklentili bir yüz ifadesiyle zümrüt gözyaşını ışığa tuttu. “Yine de onun kaybı sizin kazancınız oluyor.”</p>

    <p class="paragraf">Denna notunda Fıçı ile Domuz’dan bahsetmişti. Bu yüzden arayışıma oradan başlamaya karar verdim. Artık onu yaptırmak için neyden vazgeçtiğini bildiğimden lavta kutum omzuma daha bir ağır geliyordu. Yine de iyilikten iyilik doğar; yüzüğünü geri vererek ona olan minnet borcumu biraz kapatabileceğime inanıyordum.</p>

    <p>Fakat Fıçı ile Domuz bir han değil, sadece bir lokantaydı. Umut beslemeksizin başgarsona bana mesaj bırakılıp bırakılmadığını sordum. Bırakılmamıştı. Peki evvelsi gece orada bekleyen koyu kahverengi saçlı güzel bir kadını hatırlıyor muydu?</p>

    <p>Adam bu sorumu başını sallayarak yanıtladı. “Epeyce bekledi,” dedi. “‘Böyle bir kadını kim bu kadar bekletir?’ diye düşündüğümü anımsıyorum.”</p>

    <p>Imre gibi küçük bir kentte bile ne kadar çok han ve pansiyon olabileceğini bilseniz şaşarsınız.</p>
  </div>
</body>
</html>
