<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Yüz On Üçüncü Bölüm</h1>

    <h2 class="baslik_2 sigil_not_in_toc">Barbar Dil</h2>

    <p>Gözlerimi kapalı tuttuğumu söylemek isterdim, ama bu doğru olmaz. Vashet’in pabuçlarının toprağa sürtündüğünü duyunca kendime hâkim olamayarak gözlerimi açtım.</p>

    <p>Çaktırmadan bakmaya kalkmadım. Öyle yapmak beni çocuksu gösterirdi. Gözlerimi açıp ona bakmakla yetindim. Vashet de sadece benimle Tempi’nin bir dönü boyunca kuracağından daha fazla göz teması kurdu. Narin yüzündeki soluk gri gözleri sertti. Kırık burnu artık yersiz durmuyor, dünyayı acımasızca ikaz ediyordu.</p>

    <p>Aramızdan esen rüzgâr, çıplak kollarımdaki tüyleri diken diken etti.</p>

    <p>Vashet teslim olurcasına iç geçirip omuz silkti, sonra tahta kılıcı havaya atarak kabzasından yakaladı. Düşünceli bir edayla onu iki eliyle birden kavradı ve ağırlığını tarttı. Sonra da savurmak için omzuna kaldırdı.</p>

    <p>Ama savurmadı.</p>

    <p>“Peki!” dedi bıkkınlıkla, ellerini savurarak. “Seni gidi çiroz hergele. Peki! Böyle işin içine edeyim. Giy şu gömleğini. Beni bile üşütüyorsun.”</p>

    <p>Kendimi salarak banka oturdum. “Tanrıya şükürler olsun,” dedim. Gömleğimi giymeye başladım, fakat ellerim titrediği için zorlandım. Titremem soğuktan değildi.</p>

    <p>Bu halim Vashet’in gözünden kaçmadı. “Biliyordum!” dedi utkuyla, bir parmağını bana doğrultarak. “Orada asılmaya hazırmışsın gibi bekliyordun ama tavşan gibi kaçacağının farkındaydım!” Ayağını hüsranla yere vurdu. “Sana bir tane patlatmam gerekirdi!”</p>

    <p>“Patlatmadığına sevindim,” dedim. Nihayet gömleğimi giymeyi becerdim, ama bu sefer de ters giydiğimi fark ettim. Sızlayan sırtıma tekrar sürtünmesindense onu öyle bırakmaya karar verdim.</p>

    <p>“Beni ele veren neydi?” diye sordu.</p>

    <p>“Hiçbir şey,” dedim. “Gösterin harikaydı.”</p>

    <p>“Öyleyse kafanı kırmayacağımı nereden anladın?”</p>

    <p>“Enine boyuna düşündüm,” dedim. “Shehyn buradan gitmemi isteseydi beni defedebilirdi. Ölmemi isteseydi onu da yapabilirdi.”</p>

    <p>Terli avuçlarımı pantolonuma sildim. “Demek ki sahiden öğretmenim olacaktın. Bu da akla yatkın üç ihtimal olduğu anlamına geliyordu.” Bir parmağımı kaldırdım. “Ya bu bir kabul töreniydi...” İkinci bir parmak, “...ya azmim sınanıyordu...”</p>

    <p>“Ya da seni sahiden korkutup kaçırmaya çalışıyordum,” diye tamamladı Vashet, karşımdaki banka otururken. “Peki ya doğruyu söyleseydim ve suratını dağıtsaydım?”</p>

    <p>Omuz silktim. “En azından gerçeği öğrenmiş olurdum. Ama Shehyn’in öyle bir şey yapacak birini seçmesi pek de mümkün gözükmüyordu. Dayak yememi isteseydi beni Carceret’e dövdürürdü.” Başımı yana eğdim. “Meraktan soruyorum, hangisiydi? Kabul töreni mi, yoksa azim sınavı mı? Herkese böyle muamele edilir mi?”</p>

    <p>Vashet başını iki yana salladı. “Azim. Ne mal olduğunu anlamam gerekiyordu. Bir korkağı veya bir iki şamardan çekinen birini eğitmekle vakit harcayamazdım. Ayrıca kendini bu işe adadığından emin olmak istedim.”</p>

    <p>Başımı salladım. “Bana da öyle gelmişti. Kendimi birkaç günlük dayaktan kurtarmanın ve işleri hızlandırmanın iyi olacağını düşündüm.”</p>

    <p>Beni uzun uzadıya süzerken merakı suratından açıkça okunuyordu. “İtiraf etmeliyim ki daha önce hiçbir öğrencim bana layık olduğunu ispatlamak için feci bir dayak yemeye gönüllü olmadı.”</p>

    <p>“Bu daha ne ki,” dedim kayıtsızca. “Bir keresinde kendimi damdan aşağı atmıştım.”</p>

    <p class="paragraf">Sonraki bir saati havadan sudan konuşmakla geçirerek aramızdaki gerginliğin yavaş yavaş kaybolmasını sağladık. Bana tam olarak niye kırbaçlandığımı sordu ve ben de kendimi izah etmek için fırsat yakaladığıma sevinerek ona hikâyenin özünü anlattım. Beni bir suçlu olarak görmesini istemiyordum.</p>

    <p>Bunun akabinde Vashet kırbaç izlerimi daha yakından inceledi. “Yaralarınla her kim ilgilenmişse tıptan anlıyormuş,” dedi beğeniyle. “Çok temiz bir iş çıkarmış. Bugüne kadar gördüklerimin en iyilerinden biri.”</p>

    <p>“İltifatını iletirim,” dedim.</p>

    <p>Elini sırtım boyunca uzanan yakıcı kızarıklığın kenarında nazikçe gezdirdi. “Ayrıca bunun için üzgünüm.”</p>

    <p>“Kırbaçlanmaktan daha fazla acı verdiği kesin.”</p>

    <p>“Bir iki güne geçer,” dedi. “Tabii bu, geceleyin yüzükoyun yatman gerekmeyeceği anlamına gelmiyor.” Gömleğimi düzeltmeme yardım etti, ardından diğer banka geri dönerek karşıma oturdu.</p>

    <p>Konuşmadan önce tereddüt ettim. “Kusura bakma Vashet, ama diğer Ademlerden farklı görünüyorsun. Çok Adem tanıdığımdan da değil hani.”</p>

    <p>“Aşina olduğun bir vücut diline hasret kalmışsın, hepsi bu,” dedi.</p>

    <p>“O da var,” dedim. “Ama sen karşılaştığım diğer Ademlerden daha... dışa vurumcu gibisin.” Yüzümü işaret ettim.</p>

    <p>Vashet omuz silkti. “Geldiğim yerde sizin dilinizi öğrenerek büyürüz. Ayrıca dört sene boyunca Küçük Krallıklar’da, kral da olan bir şairin hem muhafızlığını hem de komutanlığını yaptım. Muhtemelen Haert’teki herkesten daha iyi Aturca konuşuyorumdur. Sen de dahil.”</p>

    <p>Ettiği son lafı duymazdan geldim. “Yani burada büyümedin mi?”</p>

    <p>Başını iki yana salladı. “Ben Feant’tan, yani çok daha kuzeydeki bir kasabadanım. Biz daha... kozmopolitizdir. Haert’te tek okul var ve herkes ona sıkı sıkıya bağlı. Ayrıca kılıç ağacı eski bir yol. Oldukça da resmi. Ben neşe yolunu izleyerek büyüdüm.”</p>

    <p>“Başka okullar da mı var?”</p>

    <p>Vashet başıyla evetledi. “Bu Latantha’yı, yani kılıç ağacının yolunu izleyen pek çok okuldan biri. Aethe ve Aratan’dan sonra en eski okul. Başka yollar da var; belki üç düzine. Ama bunların bazıları çok küçük: Ketanlarım yalnızca bir iki okul öğretiyor.”</p>

    <p>“Kılıcın o yüzden mi farklı?” diye sordum. “Onu diğer okulundan mı getirdin?”</p>

    <p>Vashet bana gözlerini kısarak baktı. “Kılıcım hakkında ne biliyorsun?”</p>

    <p>“Onu söğüt dalını budamak için çıkardın,” dedim. “Tempi’nin kılıcı da kaliteliydi, ama seninki daha farklı. Kabzası yıpranmış olsa bile yalımı yeni gibiydi.”</p>

    <p>Bana meraklı bir bakış attı. “Bakıyorum da gözünden hiçbir şey kaçmıyor.”</p>

    <p>Omuz silktim.</p>

    <p>“Bu kılıç aslında benim değil,” dedi Vashet. “Bana emanet edildi, hepsi bu. Eski bir kılıçtır ve en eski parçası da yalımıdır. Bunu bana bizzat Shehyn verdi.”</p>

    <p>“O yüzden mi bu okula geldin?”</p>

    <p>Başını sağa sola salladı. “Hayır. Shehyn kılıcı bana çok daha sonra verdi.” Elini geriye atıp silahın kabzasına sevgiyle dokundu. “Hayır. Buraya geldim çünkü Latantha epey resmi olsa bile kılıç kullanımında ustadırlar. Neşe yolundan öğrenebildiğimi öğrendim. Shehyn beni kabul etmeden önce başka üç okul tarafından reddedildim. Shehyn akıllı bir kadın ve beni eğiterek bir şeyler kazanabileceğini anladı.”</p>

    <p>“Açık fikirli olduğu için ikimiz de şanslıyız galiba,” dedim.</p>

    <p>“Sen daha şanslısın,” dedi Vashet. “Yollar arasında belirli bir rekabet mevcuttur. Latantha’ya katıldığım zaman Shehyn’in elini güçlendirdim.”</p>

    <p>“Zordur herhalde,” dedim. “Buraya gelip herkese yabancı olmak.”</p>

    <p>Vashet omuz silkerek kılıcının da kalkıp inmesine sebep oldu. “İlk başta öyleydi,” diye itiraf etti. “Ama kabiliyeti gözden kaçırmıyorlar ve bende ondan bol bol var. Neşe yolunu izleyenler arasında epey katı ve sıkıcı görülürdüm. Buradaysa vahşi biri olarak kabul ediliyorum.” Sırıttı. “Bu hoş bir duygu. Yeni bir kıyafet giymeye benziyor.”</p>

    <p>“Neşe yolu da Lethani öğretir mi?” diye sordum.</p>

    <p>Vashet güldü. “Bu büyük bir tartışma konusudur. En basit cevap evettir. Her Adem bir dereceye kadar Lethani çalışır. Özellikle de okullardakiler. Bununla beraber, Lethani yoruma epey açıktır. Bazı okulların benimsediğini diğerleri reddeder.”</p>

    <p>Beni düşünceli gözlerle süzdü. “Lethani’nin gülmekle aynı yerden geldiğini söylediğin doğru mu?”</p>

    <p>Başımı salladım.</p>

    <p>“İyi bir cevap vermişsin,” dedi. “Neşe yolundaki öğretmenim de bir keresinde bana aynı lafı etmişti.” Kaşlarını çattı. “Ben konuşurken dalıp gittin. Niye?”</p>

    <p>“Söylemesine söyleyeyim de,” dedim, “hakkımda kötü düşünmeni istemiyorum.”</p>

    <p>“Bir şeyi öğretmeninden saklamaya kalkarsan asıl o zaman kötü düşünürüm,” dedi ciddiyetle. “Aramızda bir güven olmalı.”</p>

    <p>İç geçirdim. “Cevabımdan hoşlanmana sevindim. Ama doğrusunu istersen, söylediklerimin ne anlama geldiğini bilmiyorum.”</p>

    <p>“Ne anlama geldiğini sormadım ki,” dedi rahat bir tavırla.</p>

    <p>“Saçma sapan bir cevap işte,” dedim. “Lethani’ye büyük önem verdiğinizi biliyorum, ama onu bir türlü anlamıyorum. Anlamış gibi yapmanın bir yolunu buldum, o kadar.”</p>

    <p>Vashet hoşgörülü bir tebessüm etti. “Lethani’yi anlamış gibi yapamazsın,” dedi kendinden emin bir sesle. “Lethani yüzmek gibidir. Yapmayı sahiden biliyorsan seni seyreden herkes bunu görür.”</p>

    <p>“Bir insan yüzermiş gibi yapabilir,” diye belirttim. “Kulaç atarak nehrin dibinde yürüyordum, hepsi bu.”</p>

    <p>Bana merakla baktı. “Pekâlâ. Madem öyle, bizi kandırmayı nasıl becerdin?”</p>

    <p>Dönen Yaprak’ı, yani düşüncelerimi hafif, boş ve havada asılı bir yere aktararak sorularına kolayca cevap bulmayı nasıl öğrendiğimi anlattım.</p>

    <p>“Demek cevapları kendinden çaldın,” dedi şaka yollu bir ciddiyetle. “Yanıtları kendi zihninden çekip alarak bizi kandırdın.”</p>

    <p>“Anlamıyorsun,” dedim öfkeye kapılarak. “Lethani’nin gerçekte ne olduğuna dair en ufak bir fikrim yok! Bir yol değil, ama bir yol seçmeyi kolaylaştırıyor. En kolay yol o, ama görmesi kolay değil. Açıkçası siz Ademler sarhoş haritacılar gibi konuşuyorsunuz.”</p>

    <p>Bu söz ağzımdan çıkar çıkmaz pişman oldum, fakat Vashet gülmekle yetindi. “Lethani’ye aşina pek çak sarhoş vardır,” dedi. “Hatta bazıları efsanevidir.”</p>

    <p>Hâlâ tedirgin olduğumu görünce teskin edici bir el hareketi yaptı. “Ben de Lethani’yi anlamıyorum; en azından başka birine açıklayacak şekilde. Lethani öğretmek benim sahip olmadığım bir sanattır. Eğer Tempi, Lethani’yi senin içine işlemeyi başarmışsa bu onun için büyük bir başarı.”</p>

    <p>Ciddiyetle öne doğru eğildi. “Sorununun bir sebebi de lisanın,” dedi. “Aturca çok açıklayıcıdır. Kesin ve dolaysızdır. Bizim dilimizse imalarla doludur. Bu yüzden açıklanamayan şeylerin varlığını kabul etmemiz kolaydır. Bunların başında da Lethani gelir.”</p>

    <p>“Bana Lethani dışında bir örnek verebilir misin?” diye sordum. “Ve lütfen ‘mavi’ falan deme, yoksa buracıkta aklımı kaçıracağım.”</p>

    <p>Biraz düşündü. “Sevgi öyle bir şeydir. Ne olduğunu bilirsin, ama ayrıntılı bir açıklama götürmez.”</p>

    <p>“Sevgi soyut bir kavramdır,” diye itiraf ettim. “Tıpkı adalet gibi tarifi zordur, ama tanımlanabilir.”</p>

    <p>Vashet’in gözleri parladı. “Yap öyleyse, benim zeki öğrencim. Bana sevgiyi tanımla.”</p>

    <p>Kısa bir süre düşündüm. Sonra uzun bir süre düşündüm.</p>

    <p>Vashet sırıttı. “Yapacağın herhangi bir tanımda boşluklar bulmamın ne kadar kolay olacağını anladın.”</p>

    <p>“Sevgi birisi için her şeyi yapmaya yönelik istektir,” dedim. “Sana zararı dokunsa bile.”</p>

    <p>“Madem öyle,” dedi, “sevginin vazife veya sadakatten ne farkı var?”</p>

    <p>“Fiziksel bir çekim de içerir,” dedim.</p>

    <p>“Bir annenin sevgisi bile mi?” diye sordu.</p>

    <p>“Öyleyse aşırı bir düşkünlük içerir,” diye düzelttim.</p>

    <p>“Peki düşkünlükten kastın ne?” diye deli edici bir soğukkanlılıkla sordu.</p>

    <p>“Farkı...” dedim ama cümlemin devamını getiremedim. Daha farklı ve aynı ölçüde soyut kavramlara başvurmadan sevgiyi nasıl açıklayabileceğime dair kafa patlattım.</p>

    <p>“Sevginin doğası böyledir,” dedi Vashet. “Onu tanımlamaya teşebbüs etmek insanı delirtir. Zaten şairleri durmaksızın bir şeyler karalamaya iten de budur. Biri sevgiyi bütünüyle kâğıda dökebilse diğerleri kalemlerini bırakacaktır. Ama bu mümkün değildir.”</p>

    <p>Bir parmağını kaldırdı. “Lakin sadece bir budala sevgi diye bir şey olmadığını iddia edebilir. İki genci yaşlı gözlerle birbirlerine bakarken görürsen sevgi oradadır. O kadar yoğundur ki ekmeğinin üstüne sürüp yiyebilirsin. Bir anneyi çocuğuyla beraber görünce sevgiyi de görürsün. İçinde fırtınalar kopardığını hissedince ne olduğunu bilirsin. Kelimelere dökemesen bile.”</p>

    <p>Eliyle bir zafer hareketi yaptı. “Lethani de öyledir işte. Ama daha da büyük olduğu için gösterilmesi daha zordur. Soruların da maksadı budur. Onları sormak genç bir kıza hoşlandığı delikanlıyı sormak gibidir. Verdiği cevaplar sevgi sözcüğünü içermeyebilir, ama kalbindeki sevgiyi veya noksanlığını ortaya çıkarır.”</p>

    <p>“Ne olduğunu tam anlamıyla bilmezken verdiğim cevaplar Lethani’ye dair bilgilerimi nasıl ortaya çıkarır ki?” diye sordum.</p>

    <p>“Lethani’yi anladığın belli,” dedi. “İçinde bir yere kök salmış. Senin göremeyeceğin kadar derinlere. Sevgi de bazen öyledir.”</p>

    <p>Vashet uzanıp alnıma dokundu. “Gelelim şu Dönen Yaprak’a. Diğer yollarda benzer şeyler uygulandığını duymuştum. Bunu belirtecek Aturca bir sözcük bilmiyorum. Yine de onu zihnin için bir Ketan olarak kabul edebilirsin. Düşüncelerinle yaptığın, onları eğitmekte kullandığın bir talim.”</p>

    <p>Boş verircesine bir el hareketi yaptı. “Ama ne olursa olsun hile değil. Zihninin derin sularında yüzen şeyleri açığa çıkarmanın bir yolu. Onu kendi başına bulmuş olman bile takdire değer.”</p>

    <p>Başımı salladım. “Bilgeliğinin önünde eğiliyorum Vashet.”</p>

    <p>“Tartışmasız haklı olduğum gerçeği önünde eğiliyorsun.”</p>

    <p>Ellerini çırptı. “Sana öğretecek çok şeyim var. Fakat hâlâ yaralı ve ürkek olduğun için gel bu seferlik Ketan’ı atlayalım. Onun yerine bana Ademceni göster. Harikulade lisanımı senin o kaba barbar dilinden duymak istiyorum.”</p>

    <p class="paragraf">Sonraki birkaç saat boyunca Ademce hakkında epey bilgi sahibi oldum. Ayrıntılı sorular sorup karşılığında açık, belirgin cevaplar almak güzel bir değişiklikti. Bir ay hoplayıp zıplayarak dans ettikten ve toprağa şekiller çizdikten sonra Vashet’ten öğrenmek o kadar kolaydı ki hile yapıyormuşum gibi geliyordu.</p>

    <p>Öte yandan Vashet el dilimin utanç verecek denli kaba olduğunu açıkça belirtti. Aklımdan geçenleri izah edebiliyordum, fakat yaptığım şey en iyi tabiriyle bebek diliydi. En kötü tabiriyle ise kafayı üşütmüş bir manyağın sayıklamalarına benziyordu.</p>

    <p>“Şimdilik böyle konuşuyorsun.” Ayağa kalktı, ellerini başının üzerinde salladı ve iki başparmağını birden kendine doğrulttu. “İyi kavga yapmak isterim.” Geniş, yavan bir tarzda sırıttı. “Kılıçla!” Göğsünü yumrukladı, sonra da heyecanlı bir çocuk gibi havaya sıçradı.</p>

    <p>“Hadi ama,” dedim utanarak. “O kadar da kötü değilim.”</p>

    <p>“Yakınsın,” dedi ciddiyetle, banktaki yerine dönerken. “Oğlum olsaydın evden çıkmana izin vermezdim. Öğrencim olaraksa sadece bir barbar olduğun için katlanılırsın. Sanki Tempi yanında ıslık çalabilen bir köpek getirmiş. Bu ıslığı akortsuz çalıyor olman ise ayrı konu.”</p>

    <p>Ayağa kalkacakmış gibi yaptı. “Bununla beraber, bir geri zekâlı gibi konuşmaktan memnunsan söyle de başka şeylere geçelim...”</p>

    <p>Dili öğrenmek istediğime dair onu temin ettim.</p>

    <p>“Öncelikle çok fazla ve yüksek sesle konuşuyorsun,” dedi. “Ademlerin kalbinde durgunluk ve sessizlik yatar. Dilimiz de bunu yansıtır.</p>

    <p>“İkincisi el işaretlerine çok daha dikkat etmelisin,” dedi. “Konumlarına ve zamanlamalarına. İşaretler belli başlı sözcükleri ve düşünceleri şekillendirirler. Dediklerini her zaman pekiştirmezler. Bazen sözlerinin yüzeysel anlamına kasıtlı olarak zıt giderler.”</p>

    <p>Art arda yedi veya sekiz farklı işaret yaptı. Hepsi de <em>keyif</em> demesine rağmen arada ufak tefek farklılıklar mevcuttu. “Bir de küçük anlam değişikliklerini öğrenmelisin. Yani şair kralımın da dediği gibi ince ile zayıf arasındaki farkı. Şu an için tek bir tebessüme sahipsin ve bu seni budala gibi gösteriyor.”</p>

    <p>Birkaç saat daha çalıştık ve Vashet, Tempi’nin yalnızca ima edebileceği bir şeyi açıkça gösterdi. Aturca geniş ve sığ bir gölet gibidir; hepsi belirgin ve kendine özgü anlamlara sahip pek çok kelimesi vardır. Ademce ise derin bir kuyuya benzer. Kelimelerin sayısı daha azdır, fakat her birinin pek çok anlamı bulunur. İyi kurulmuş Aturca bir cümle, dümdüz uzanan bir ok gibidir. İyi kurulmuş Ademce bir cümle ise örümcek ağını andırır: her telin kendince bir anlamı vardır ve hepsi de daha büyük, daha karmaşık bir şeyin parçasıdır.</p>

    <p class="paragraf">Akşam yemeği için yemek salonuna vardığımda moralim öncekinden çok daha yüksekti. Kızarıklıklarım hâlâ acısa da parmaklarım bana yanağımdakinin epey azaldığını söylüyordu. Yine yalnız oturdum, ama evvelden yaptığım gibi başımı eğik tutmadım. Onun yerine etrafımdakilerin ellerini izleyerek <em>heyecan</em> ile <em>ilgi, inkâr</em> ile <em>ret</em> arasındaki üstü kapalı farklılıkları görmeye çalıştım.</p>

    <p>Yemeğin akabinde Vashet getirdiği küçük bir şişe merhemi sırtıma ve kollarımın üst kısmına bol bol tatbik etti. Suratıma ise daha az sürdü. Kızarıklıklarım ilk başta karıncalandı, ardından yandı, son olarak da donuk ve sıcak bir hisle uyuştu. Ancak sırtımdaki ağrı geçtikten sonra tüm vücudumun ne kadar gergin olduğunu fark ettim.</p>

    <p>“lşte,” dedi Vashet, şişenin tıpasını geri takarken. “Böyle nasıl?”</p>

    <p>“Seni öpebilirim,” dedim minnetle.</p>

    <p>“Öpebilirsin,” karşılığını verdi. “Ama dudağın şiş olduğu için bunu doğru düzgün yapamazsın. Onun yerine bana Ketanını göster.”</p>

    <p>Herhangi bir esneme hareketi yapmamıştım, fakat bahane bulmak istemediğimden Açık Eller’e geçtim ve Ketan’ın geri kalanını yavaş yavaş uygulamaya başladım.</p>

    <p>Daha önceden de belirttiğim gibi Ketan sırasında en ufak bir hata bile yapsam Tempi genellikle beni hemen durdururdu. Bu sebeple hiç durdurulmaksızın on ikinci pozisyona vardığımda kendimle iftihar ediyordum. Sonra Toplar Nine’de ayağımı yanlış bastım. Vashet hiçbir şey demeyince onun sadece seyretmekle yetindiğini, Ketan bitene kadar hükmünü kendine sakladığını anladım. Terlemeye başladım ve Ketan on dakika sonra bitene dek durmadım.</p>

    <p>Ketan’ın ardından Vashet çenesini sıvazlayarak ayağa kalktı. “Eh,” dedi yavaşça, “daha kötü de yapabilirdin...” İçimde bir gurur kıvılcımının parladığını hissettim, ta ki sözlerini sürdürene kadar. “Mesela bir bacağın eksik olabilirdi.”</p>

    <p>Sonra etrafımda dönerek beni baştan aşağı süzdü. Uzanıp göğsümü ve karnımı dürttü. Kolumun üst kısmı ile bacağımın yukarısındaki kalın kası kavradı. Kendimi pazarda sergilenen yavru bir domuz gibi hissettim.</p>

    <p>Son olarak ellerimi tuttu ve incelemek üzere ters çevirdi. Hoş bir hayrete kapılır gibi oldu. “Tempi seni eğitmeden önce hiç dövüşmedin mi?” diye sordu.</p>

    <p>Başımı iki yana salladım.</p>

    <p>“Güzel ellere sahipsin,” diyerek parmaklarını kollarımın alt kısmında gezdirdi ve oralardaki kasları yokladı. “Siz barbarların yarısının hiçbir şey yapmamaktan gelen yumuşak, güçsüz elleri olur. Diğer yarısının elleriyse ağaç kesmekten ya da saban tutmaktan kuvvetli ve sert bir hale gelir.” Ellerimi kendininkiler içinde çevirdi. “Ama senin kuvvetli ve akıllı ellerin var. Bileklerin de iyi hareket ediyor.” Soran gözlerle baktı bana. “Geçimini nasıl sağlıyorsun?”</p>

    <p>“Öğrencilik yaptığım Üniversite’de incelik isteyen aletler kullanarak metal ve taş biçimlendiriyorum,” diye açıkladım. “Aynı zamanda müzisyenim. Lavta çalarım.”</p>

    <p>Vashet hayrete düşmüş gibi gözüktü, sonra da kahkahalara boğuldu. Ellerimi bıraktı ve başını yılgıyla sağa sola salladı. “Demek her şeyin üstüne bir de müzisyensin,” dedi. “Mükemmel. Bunu bilen başka biri var mı?”</p>

    <p>“Ne fark eder ki?” dedim. “Kim olduğumdan utanmıyorum.”</p>

    <p>“Hayır,” dedi. “Tabii ki utanmıyorsun. Zaten sorunun bir parçası da bu.” Derin bir nefes alıp verdi. “Peki. Bunu en kısa zamanda öğrenmelisin. Böylece uzun vadede ikimizin de işi kolaylaşır.” Gözlerimin içine baktı. “Sen bir fahişesin.”</p>

    <p>Gözlerimi kırpıştırdım. “Efendim?”</p>

    <p>“Dikkatini bana ver. Kalın kafalı değilsin. Burasıyla büyüdüğün yer arasında büyük kültürel farklılıklar olduğunu anlamışsındır. Bu arada nerede büyüdün?”</p>

    <p>“Birleşik Eyaletler’de,” dedim. “Ve haklısın. Vintaslı diğer fedailere kıyasla Tempi’ye aramdaki kültürel ayrım çok büyüktü.”</p>

    <p>Vashet başını salladı. “Bunun bir sebebi Tempi’nin pek de akıllı olmaması,” dedi. “Ve dünyada kendine bir yol çizme konusunda yumurtadan yeni çıkmış bir civciv kadar tecrübesiz.” Elini salladı. “Tüm bunlar bir yana, haklısın. Arada çok büyük farklılıklar var.”</p>

    <p>“Gözümden kaçmadı,” dedim. “Mesela çıplaklık sizin için tabu gibi gözükmüyor. Ya öyle ya da Tempi’de biraz teşhircilik var.”</p>

    <p>“Bak bunu nasıl keşfettiğini merak ettim,” deyip kıkırdadı. “Ama haklısın. Size ne kadar garip gelirse gelsin bizler çıplak bir vücuttan çekinmeyiz.”</p>

    <p>Vashet bir süre düşünceli gözüktü, ardından bir tür karara varır gibi oldu. “İşte. Göstermesi daha kolay olur. İzle.”</p>

    <p>Tanıdık Adem ifadesizliğine büründü ve yüzünü tertemiz bir kâğıt gibi bomboş bırakmasını seyrettim. Aynı anda sesi de tüm vurgusunu yitirerek duygusal içeriğinden arındı. “Bunu yaptığım zaman ne kastettiğimi söyle,” dedi.</p>

    <p>Göz teması kurmadan bana yaklaştı. Eli <em>saygı</em> diyordu. “Kaplan gibi dövüşüyorsun.” Yüzü ifadesiz, sesi donuk ve sakindi. Bir eliyle omzumu kavrarken diğeriyle de kolumu tutup sıktı.</p>

    <p>“İltifat ediyorsun,” dedim.</p>

    <p>Başını sallayarak geri çekildi. Sonra değişti. Suratı canlandı. Gülümseyerek gözlerime baktı. Bana tekrar sokuldu. “Kaplan gibi dövüşüyorsun,” derken sesi hayranlıkla doluydu. Ellerinden birini omzuma koydu ve diğerini de pazıma atıp sıktı.</p>

    <p>O kadar yakın durmamız beni ansızın utandırdı. “Cinsel bir teklifte bulunuyorsun,” dedim.</p>

    <p>Vashet geri çekildi ve kafasını salladı. “Halkın belli başlı şeyleri mahrem kabul eder. Çıplak ten. Fiziksel temas. Bir vücudun yakınlığı. Oynaşma. Ademler içinse bunlar hiç de dikkat çekici değildir.”</p>

    <p>Gözlerimin içine baktı. “Bizden birinin bağırdığı tek bir zamanı bile hatırlıyor musun? Sesimizi yükselttiğimizi? Hatta başkalarının duyabileceği kadar yüksek sesle konuştuğumuzu?”</p>

    <p>Kısa bir süre düşündükten sonra başımı iki yana salladım.</p>

    <p>“Çünkü bizim için konuşmak özeldir. Mahremdir. Aynı şey yüz ifadeleri için de geçerlidir. Ve bu...” Parmaklarını boğazına bastırdı. “Bir sesin verebileceği sıcaklık. Açığa çıkardığı duygular. İşte bu çok mahrem bir şeydir.”</p>

    <p>“Ve hiçbir şey duyguları müzik kadar yansıtamaz,” dedim anlayarak. Böyle bir düşünce benim için tek seferde başa çıkamayacağım kadar garipti.</p>

    <p>Vashet büyük bir ciddiyetle başını salladı. “Birbirine yakın bir ailenin fertleri beraber şarkı söyleyebilir. Bir anne çocuğuna şarkı söyleyebilir. Bir kadın erkeğine şarkı söyleyebilir.” Bu cümleyi sarf ederken yanakları hafifçe kızardı. “Ama sadece birbirlerini çok seviyorlarsa ve yapayalnızlarsa.</p>

    <p>“Ama sen?” Beni işaret etti. “Bir müzisyen? Seni bunu bir oda dolusu insana yapıyorsun. Aynı anda. Üstelik ne için? Birkaç peniye mi? Bir yemek karşılığında mı?” Bana ciddi bir bakış attı. “Ve bunu tekrar tekrar yapıyorsun. Her gece. <em>Herkesle.</em>”</p>

    <p>Başını yılgıyla salladı ve biraz ürperdi. Aynı anda sol eli bilinçsizce hareket ederek kaba işaretlerde bulundu: <em>dehşet, tiksinti, ayıplama.</em> Duygularını aynı anda iki farklı yoldan görmek biraz ürkütücüydü.</p>

    <p>Hayalimde Eolian’ın sahnesinde çıplak durduğum, sonra da vücudumu oradaki herkese, gencine ve yaşlısına, şişmanına ve zayıfına, zengin soylulara ve fukara köylülere sürterek kalabalığın arasında dolaştığım canlandı. Bu görüntüyü bastırmaya çalıştım. Ürpertici olduğu kadar aydınlatıcı bir düşünceydi.</p>

    <p>“Ama Ketan’ın otuz sekizinci hareketi Lavta Çalma,” diye itiraz ettim. Tutunacak dal arıyordum ve bunun farkındaydım.</p>

    <p>“Uyuyan Ayı da on ikinci.” Omuz silkti. “Ama buralarda ne ayı, ne aslan, ne de lavta bulabilirsin. Bazı isimler açığa vurur. Ketan’daki isimlerse gerçeği gizlememiz, sırlarını açık etmeksizin ondan bahsedebilmemiz içindir.”</p>

    <p>“Anlıyorum,” dedim nihayet. “Fakat çoğunuz dünyayı gezdiniz. Mesela sen Aturcayı çok güzel ve büyük bir içtenlikle konuşuyorsun. Bir insanın şarkı söylemesinde yanlış bir şey olmadığının mutlaka farkındasındır.”</p>

    <p>“Sen de dünyayı gezdin,” dedi soğukkanlılıkla. “Ve kalabalık bir hanın orta yerinde üç insanla üst üste sevişmekte yanlış bir şey olmadığının mutlaka farkındasındır.” Bana imalı bir bakış attı.</p>

    <p>“Herhalde zemin çok sert gelir...” dedim.</p>

    <p>Vashet gevrek gevrek güldü. “Pekâlâ, diyelim ki yere bir battaniye serili. Öyle davranan birine ne dersin?”</p>

    <p>Bunu bana iki dönü önce, yani Fae’den yeni çıktığımda sormuş olsaydı onu anlamayabilirdim. Felurian’ın yanında biraz daha kalsaydım ortalık yerde sevişmenin bana tuhaf gelmemesi bütünüyle mümkündü. Ama bir süredir fani dünyadaydım ve...</p>

    <p><em>Bir fahişe,</em> diye aklımdan geçirdim. Üstelik ucuz ve utanmaz bir fahişe. Tempi’nin lavta çalmayı öğrenmek istemesinden başkalarına bahsetmediğime sevindim. Öyle masum bir dürtüye kapıldığı için kim bilir kendinden ne kadar utanmıştı. Gençliğinde müzik yapmayı istediğini, ama rezil bir şey olduğu için bundan kimseye bahsedemediğini düşündüm. Yüreğim parçalandı.</p>

    <p>Yüzüm duygularımı açığa vurmuş olacak ki Vashet uzanıp elimi nazikçe tuttu. “Bunu anlamanın sizler için zor olduğunu biliyorum. Aksi bir düşünceyi aklınızın ucundan bile geçirmediğiniz için daha da zor olsa gerek.” <em>İhtiyat.</em></p>

    <p>Tüm bunların ne anlama geldiğine kafa yordum. “İyi de dünyadan nasıl haber alıyorsunuz?” diye sordum. “Kasabadan kasabaya dolaşan kumpanyacılar olmayınca dış dünyayla nasıl irtibat halinde kalabiliyorsunuz?”</p>

    <p>Vashet bunu duyunca hafiften burun kıvırdı ve eliyle rüzgârlı araziyi işaret etti. “Burası sana dünyada olup bitenleri kafasına takan bir yer gibi mi gözüküyor?” Kolunu indirdi. “Ama durumumuz düşündüğün kadar kötü değil. Seyyar satıcılar burada diğer çoğu yerde olduğundan daha hoş karşılanır. Aynı şey tenekeciler için iki kat geçerlidir. Üstelik biz de epey seyahat ederiz. Kırmızıları giyenler gidip gelirler ve beraberlerinde haber getirirler.”</p>

    <p>Elini omzuma koyarak beni temin etti. “Ve bazen bir şarkıcının veya müzisyenin de kasabalarımızdan geçtiği olur. Ama bunlar aynı anda bütün bir kasabaya gösteri yapmazlar. Tek bir aileye konuk olurlar. Buna rağmen görülmemek için bir paravanın arkasında otururlar. Bir Adem müzisyenini gördün mü hemen tanırsın, çünkü yolculuk ederken uzun paravanlarını sırtlarında taşırlar.” Ağzını biraz büzdü. “Ama buna bile pek iyi gözle bakılmaz. Meslekleri değerli olsa bile saygın değildir.”</p>

    <p>Biraz gevşedim. Hiçbir sanatçının hoş karşılanmadığı bir yerin düşüncesi bile bana derinden yanlış, hatta iğrenç geliyordu. Fakat bir yerin garip âdetlere sahip olmasına anlam verebiliyordum. Edema Ruhlar için seyircilere uyum sağlamak kostüm değiştirmek kadar normaldir.</p>

    <p>Vashet sözlerine devam etti. “Burada işler böyle yürür ve gerçeği bir an önce kabullensen iyi edersin. Bunu gezip görmüş bir kadın olarak söylüyorum. Barbarlar arasında sekiz yıl geçirdim. Bir grup insanla beraber müzik dinlediğim bile oldu.” Bu lafı gururla etti ve başını meydan okurcasına hafifçe kaldırdı. “Hatta bunu bir kereden fazla yaptım.”</p>

    <p>“Peki hiç başkalarının yanında şarkı söyledin mi?” diye sordum.</p>

    <p>Yüzü kaskatı kesildi. “Bu kibar bir soru değil,” dedi soğuk bir üslupla. “Ve öyle sorularla burada kendine dost kazanamazsın.”</p>

    <p>“Demek istediğim,” diye çabucak ekledim, “bir denersen bunda utanılacak bir şey olmadığını görebilirsin. Müzik herkese neşe saçar.”</p>

    <p>Bana sert bir bakış atan Vashet’in eli ağır bir <em>ret</em> ve <em>katiyet</em> işareti yaptı. “Kvothe, çok gezdim ve çok gördüm. Buradaki Ademlerin çoğu da benim gibi gezip görmüş insanlardır. Müzisyenleri biliriz. Ve doğrusunu söylemek gerekirse çoğumuz onlara karşı gizli ve suçlu bir ilgi duyarız. Tıpkı halkından pek çok kişinin Modeg cariyelerinin hünerlerine hayranlık beslediği gibi.”</p>

    <p>Bana sert gözlerle baktı. “Tüm bunlara rağmen kızımın eve bir müzisyen getirmesini istemem, bilmem anlatabildim mi? Ayrıca Ketan’ı senin gibi biriyle paylaştığı öğrenilirse hiç kimse Tempi hakkında iyi düşünmez. Bunu kendine sakla. Her şeyin üstüne bir de müzisyen olduğun duyulmasa bile, Ademre’de üstesinden gelmen gereken çok şey var.”</p>
  </div>
</body>
</html>
