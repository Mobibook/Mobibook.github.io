<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Altmışıncı Bölüm</h1>

    <h2 class="baslik_2 sigil_not_in_toc">Bilgeliğin Aracı</h2>

    <p>Sözlerim üzerine Maer’in gözleri faltaşı gibi açıldı, sonra tekrar kısıldı. O dermansızlığında bile Alveron’un zekâsı keskindi. “Bu kadar yakından ve alçak sesle konuşmakta haklıydın,” dedi. “Tehlikeli bir zeminde yürüyorsun. Ama yine de sözlerine kulak vereceğim.”</p>

    <p>“Ekselansları, herhalde Threpe mektubunda benim bir müzisyen dışında Üniversite’de bir öğrenci de olduğumu yazmamıştır.”</p>

    <p>Maer’in gözlerinde bir idrak parıltısı belirmedi. “Hangi üniversitede?” diye sordu.</p>

    <p>“<em>O</em> Üniversite’de ekselansları,” dedim. “Ben bir Gizemiye mensubuyum.”</p>

    <p>Alveron kaşlarını çattı. “Böyle bir iddiada bulunmak için çok gençsin. Peki Threpe bundan bahsetmeyi niçin ihmal etti?”</p>

    <p>“Çünkü bir gizemci aramıyordunuz ekselansları. Ayrıca bu kadar doğuda öyle şeylere iyi gözle bakılmaz.” Hakikati söylemeye ancak bu kadar yaklaşabilirdim: Vintliler budalalık derecesinde batıl inançlıdırlar.</p>

    <p>Hafifçe gözlerini kırpıştıran Maer’in yüz ifadesi sertleşti. “Pekâlâ,” dedi. “Dediğin gibiysen biraz sihir yap.”</p>

    <p>“Ben henüz eğitim aşamasındaki bir gizemciyim ekselansları. Ama sihir görmek istiyorsanız...” Duvarlara asılı üç fenere baktım, parmaklarımı yaladım, yoğunlaştım ve fitilini sıkarak yatağın yanındaki mumu söndürdüm.</p>

    <p>Oda karanlığa gömüldü. Maer’in ağzından bir hayret nidası çıktığını duydum. Gümüş yüzüğümü avcuma koydum ve hemen akabinde yüzük gümüşi mavi bir ışıkla parlamaya başladı. Ellerim soğudu, zira vücudumdan başka bir ısı kaynağım yoktu.</p>

    <p>“Bu kadarı yeterli,” dedi Maer. Huzursuzsa bile bunu sesiyle belli etmiyordu.</p>

    <p>Odanın karşı tarafına gittim ve panjurlu pencereleri açtım. İçerisi gün ışığıyla doldu. Havada belli belirsiz bir selase çiçeği kokusu ve kuş şakımaları vardı. “Başkaları aynı fikirde olmasa da biraz hava almanın vücuttaki dertlere iyi geldiğini düşünmüşümdür.” Ona gülümsedim.</p>

    <p>Alveron tebessümüme karşılık vermedi. “Evet evet. Çok akıllısın. Gel ve otur.” Söylediğini yaparak yatağının yanındaki sandalyeye yerleştim. “Şimdi ne demek istediğini açıkla.”</p>

    <p>“Caudicus’a soylu sülalelerle ilgili hikâyeler topladığımı söyledim,” dedim. “Sizinle beraber vakit geçirmemi de açıkladığı için faydalı bir bahaneydi.”</p>

    <p>Maer’in yüz ifadesi sertliğini korudu. Güneşin önünden geçen bir bulut gibi acının gözlerini bulandırdığını gördüm. “Hünerli bir yalancı olman güvenimi kazanmanı sağlamıyor.”</p>

    <p>İçime soğuk bir ağırlık çökmeye başlıyordu. Maer’in gerçeği bundan daha kolay kabulleneceğini sanmıştım. “Olabilir ekselansları. Fakat <em>ona</em> yalan söylerken <em>size</em> doğruyu söylüyorum. Beni boş gezen bir soylu zannettiği için ilacınızı hazırlarken kendisini seyretmeme izin verdi.” Kehribar sarısı şişeyi havaya kaldırdım. Gün ışığı cama vurarak gökkuşağının renklerine ayrıldı.</p>

    <p>Alveron sözlerimi umursamadı. Normalde berrak olan gözleri hayret ve acıyla pusluydu. “Ben senden kanıt isterken sen bana bir öykü anlatıyorsun. Caudicus bir düzine senedir bana sadakatle hizmet ediyor. Yine de söylediklerini değerlendireceğim.” Ses tonuna bakılırsa bu kısa ve amansız bir değerlendirme olacaktı. Şişeyi almak için elini uzattı.</p>

    <p>İçimde küçük bir öfke alevinin tutuştuğunu hissettim. Bu alev karnıma oturan soğuk korkuyu azaltmaya yardım etti. “Ekselansları kanıt mı istiyorlar?”</p>

    <p>“İlacımı istiyorum!” diye çıkıştı. “Ve uyumak istiyorum. Lütfen bana-”</p>

    <p>“Ekselansları, acaba-”</p>

    <p>“Sözümü kesmeye nasıl cüret edersin?” Öfke dolu bir sesle konuşan Alveron yatağında doğrulmaya çalıştı. “Çok ileri gidiyorsun! Derhal odamdan çıkarsan seni kovmamayı düşünebilirim.” Sesi hiddetten titriyor, eli hâlâ şişeye uzanıyordu.</p>

    <p>Kısa bir sessizlik yaşandı. Şişeyi uzattım, ama Alveron onu tutamadan dedim ki: “Kısa bir süre önce istifra ettiniz,” dedim. “Kusmuğunuz bulanık ve beyazdı.”</p>

    <p>Odadaki gerginlik hemen tırmandı, fakat Maer dediklerimi duyunca hareketsiz kaldı. “Diliniz size sert ve ağır geliyor. Ağzınız kupkuru ve tuhaf, keskin bir tatla dolu. Tatlı, şekerli şeyler için açlık çekiyorsunuz. Geceleri ansızın uyanıyor ve kendinizi kıpırdayamaz, konuşamaz bir halde buluyorsunuz. Titreme nöbetleri geçiriyor, karın ağrıları çekiyor ve sebepsiz yere paniğe kapılıyorsunuz.”</p>

    <p>Ben konuşurken Maer’in eli şişeden yavaşça uzaklaştı. Yüz ifadesi artık öfkeli değildi. Gözlerine kararsız, hatta neredeyse ürkek bir bakış hâkim olsa da, korkusu uykudaki bir ihtiyatı uyandırmışçasına tekrar berraktılar.</p>

    <p>“Bunları sana Caudicus söyledi,” dedi Maer, fakat hiç de kendinden emin bir hali yoktu.</p>

    <p>“Caudicus hastalığınızın ayrıntılarım bir yabancıyla konuşur mu?” diye imalı bir sesle sordum. “Hayatınız için endişeleniyorum ekselansları. Eğer onu kurtarmam için münasebetsizlik etmem gerekiyorsa edeceğim. Konuşmam için bana iki dakika tanıyın, ben de size kanıt sunayım.”</p>

    <p>Alveron yavaşça başını salladı.</p>

    <p>“Bunun ne olduğunu tam olarak bildiğimi iddiada etmiyorum.” Şişeyi işaret ettim. “Ama sizi zehirleyen asıl şey kurşun. Bu da titreme nöbetlerini, kas ve vücut ağrılarınızı açıklıyor. Kusmayı ve felci de.”</p>

    <p>“Hiç felç geçirmedim.”</p>

    <p>“Hımm.” Onu alıcı bir gözle süzdüm. “Öyleyse şanslısınız. Fakat bunun içinde kurşundan fazlası var. İksirde bol miktarda ophalum olduğundan kuşkuluyum, ki o tam anlamıyla zehirli bir madde değildir.”</p>

    <p>“Nedir peki?”</p>

    <p>“Daha ziyade bir ilaç, hatta bir uyuşturucudur.”</p>

    <p>“Hangisi karar ver,” diye tersledi. “Zehir mi, ilaç mı?”</p>

    <p>“Ekselanslarının hiç afyonruhu içtikleri oldu mu?”</p>

    <p>“Gençliğimde kırılan bacağımın ağrısı uyutmuyor diye bir kere almıştım.”</p>

    <p>“Ophalum da ona benzer bir uyuşturucudur, ama büyük oranda bağımlılık yaptığı için genellikle uzak durulur.” Duraksadım. “Diğer bir adı da denner reçinesidir.”</p>

    <p>Bunun üzerine Maer’in beti benzi attı ve o anda gözleri neredeyse tamamen berraklaştı. Reçine yiyicileri herkes bilirdi.</p>

    <p>“Sanırım Caudicus ilacınızı düzenli olarak almadığınız için bunu katıyor,” dedim. “Ophalum canınızı çektirdiği gibi acınızı azaltıyor. Ayrıca şeker özleminizi, ter basmalarınızı ve görüyor olabileceğiniz tuhaf rüyaları da açıklıyor. Acaba buna başka ne katıyor olabilir?” diye sesli düşündüm. “Herhalde aşırı kusmanızı önlemek için dikişotu veya mannum. Akıllıca. Korkunç ama akıllıca.”</p>

    <p>“Yeteri kadar akıllıca değil.” Maer sefil bir tebessüm etti. “Beni öldürmeyi başaramadı.”</p>

    <p>Tereddüt ettim, sonra ona gerçeği söylemeye karar verdim. “Sizi öldürmek çok kolay olurdu ekselansları. Caudicus bu sıvının içine sizi öldürecek kadar kurşunu rahatlıkla katabilirdi.” Şişeyi ışığa tuttum. “Asıl zor olan, sizi öldürmeyecek veya felç etmeyecek kadar katmak.”</p>

    <p>“İyi de neden? Beni öldürmek istemiyorsa neden zehirliyor?”</p>

    <p>“Bu bilmeceyi ekselanslarının çözmesi daha doğru olur. Ortada dönen siyasi oyunları siz benden daha iyi biliyorsunuz.”</p>

    <p>“Beni niye zehirlesin ki?” Maer’in sesi sahiden de şaşkın çıkıyordu. “Ona büyük paralar ödüyorum. Erkânımın en saygın mensuplarından biri. Kendi projeleriyle uğraşmakta ve canı istediği zaman seyahate çıkmakta özgür. Bir düzine senedir burada yaşıyor. Niye şimdi böyle bir şey yapsın?” Başını iki yana salladı. “Sana söylüyorum, bu çok saçma.”</p>

    <p>“Sebep para olabilir mi?” diye sordum. “Herkesin bir fiyatı olduğu söylenir.”</p>

    <p>Maer başını iki yana sallamayı sürdürdü. Derken ansızın bana baktı. “Hayır. Şimdi hatırladım. Caudicus beni tedavi etmeye başlamadan çok önce hastalanmıştım.” Düşünmek için duraksadı. “Evet, doğru. Hastalığımı iyileştirebilir mi diye ona ben başvurdum. Bahsettiğin bulgular o beni tedavi etmeye başladıktan aylar sonra ortaya çıktı. Sebep o olamaz.”</p>

    <p>“Kurşun küçük dozlarda alınırsa etkileri yavaş yavaş ortaya çıkar ekselansları. Caudicus sizi zehirlemek istiyorsa hazırladığı ilacı içtikten on dakika sonra kan kusmanız hiç işine gelmez.” Kiminle konuşmakta olduğumu hatırladım. “Kaba bir tabir kullandım ekselansları. Özür dilerim.”</p>

    <p>Kafasını hafifçe sallayarak özrümü kabul etti. “Söylediklerin görmezden gelemeyeceğim kadar gerçeğe yakın. Yine de Caudicus’un böyle bir yapacağına inanamam.”</p>

    <p>“Bunu bir teste tabi tutabiliriz ekselansları.”</p>

    <p>Bana baktı. “O nasıl olacak?”</p>

    <p>“Dairenize yarım düzine kuş getirtin. Arıkuşları ideal olacaktır.”</p>

    <p>“Arıkuşu mu?”</p>

    <p>“Sarı ve kırmızı renkli minik, parlak şeyler.” Parmaklarımı beş santim kadar araladım. “Bahçelerinizde onlardan bol bol var. Selase çiçeklerinizin nektarını içiyorlar.”</p>

    <p>“Ah. Biz onlara uçuşkan deriz.”</p>

    <p>“İlacınızı nektara katıp neler olacağına bakarız.”</p>

    <p>Maer’in yüzü asıldı. “Dediğin gibi kurşun yavaş tesir ediyorsa bu iş aylar sürer. Kısmen doğrulayabildiğin bazı iddialara dayanarak ilacımdan aylarca yoksun kalacak değilim.” Öfkesinin sesine karıştığını hissedebiliyordum.</p>

    <p>“O kuşlar sizden çok daha hafiftirler ve metabolizmaları çok daha hızlı çalışır ekselansları. Bir, bilemediniz iki gün içinde sonuç alırız.” <em>Umarım,</em> diye de içimden geçirdim.</p>

    <p>Bu fikrimi değerlendirdi. “Pekâlâ,” diyerek yatağının yanındaki sehpadan bir çıngırak aldı.</p>

    <p>Onu çalmasına fırsat bırakmadan konuştum. “Ekselanslarından bu kuşlara niçin ihtiyaç duyduğuna dair bir bahane bulmasını rica edebilir miyim? Biraz ihtiyatlı davranmak çıkarımıza olacaktır.”</p>

    <p>“Stapes’i çok uzun zamandır tanırım,” dedi Maer kesin bir dille. Gözleri hiç görmediğim kadar berrak ve sertti. “Ona topraklarımı, kasamı ve canımı emanet ederim. Onun güvenilir olmadığına dair en ufak bir imada bile bulunmanı istemiyorum.” Sesinde sarsılmaz bir güven vardı.</p>

    <p>Gözlerimi kaçırdım. “Peki ekselansları.”</p>

    <p>Maer çıngırağı çaldı ve tıknaz uşağın kapıyı açması iki saniye dahi sürmedi. “Evet efendim?”</p>

    <p>“Stapes, bahçede dolaşmayı özledim. Bana yarım düzine uçuşkan bulabilir misin?”</p>

    <p>“Uçuşkan mı efendim?”</p>

    <p>“Evet,” dedi Maer, öğle yemeği sipariş eder gibi. “Çok hoş yaratıklar. Seslerinin uyumama yardım edebileceğini düşünüyorum.”</p>

    <p>“Elimden geleni yaparım efendim.” Stapes kapıyı örtmeden önce bana ters ters baktı.</p>

    <p>Kapı kapandıktan sonra Maer’e baktım. “Ekselanslarına öyle demesinin sebebini sorabilir miyim?”</p>

    <p>“Onu yalan söylemekten kurtarmak için. Stapes’in yalana yatkınlığı yoktur. Ayrıca makul bir tavsiyede bulundun. Tedbir daima bilgeliğin aracıdır.” Yüzünü ince bir ter tabakasının kapladığını görebiliyordum.</p>

    <p>“Yanılmıyorsam ekselansları, bu gece sizin için zor geçecek.”</p>

    <p>“Son zamanlarda her gecem zor geçiyor,” dedi buruk bir sesle. “Bu seferkini öncekilerden daha kötü yapacak olan ne?”</p>

    <p>“Ophalum ekselansları. Vücudunuz ona hasret. İki gün içinde işin en zor kısmını atlatmış olacaksınız, ama o zamana dek epey bir... rahatsızlık yaşayacaksınız.”</p>

    <p>“Açık konuş.”</p>

    <p>“Çenenizde ve başınızda ağrılar olacak. Terleme, mide bulantısı, özellikle bacaklarınızla belinizde kramplar ve spazmlar yaşayacaksınız. Bağırsaklarınızın kontrolünü yitirebilir, dönüşümlü olarak yoğun susuzluk ve kusma devreleri geçirebilirisiniz.” Bakışlarımı ellerime diktim. “Üzgünüm ekselansları.”</p>

    <p>Tarifimin sonunda Alveron’un yüz ifadesi ekşiydi; yine de minnetle kafa salladı. “Bilmeyi yeğlerim.”</p>

    <p>“Durumu daha çekilir kılabilecek birkaç şey mevcut ekselansları.”</p>

    <p>Biraz sevindi. “Ne gibi?”</p>

    <p>“İlk olarak afyonruhu. Vücudunuzun ophalum özlemini azaltmak için. Başka şeyler de var. İsimleri önemli değil. Onları sizin için çaya karıştırabilirim. Diğer bir sorun da vücudunuzdaki kurşunun büyük bölümünün kendiliğinden gitmeyecek olması.”</p>

    <p>Son sözüm onu şimdiye dek duyduğu her şeyden daha çok korkutmuş gibi gözüktü. “Onu dışarı atamayacak mıyım?”</p>

    <p>Başımı iki yana salladım. “Metaller sinsi zehirlerdir. Vücudunuzda kısılı kalırlar. Onları sadece özel bir çabayla emebiliriz.”</p>

    <p>Maer kaşlarını çattı. “Hay aksi. Sülüklerden nefret ederim.”</p>

    <p>“Lafın gelişi öyle söyledim ekselansları. Sadece geri zekâlılar ve kurbağa yiyenler bu çağda sülük kullanırlar. Kurşunun vücudunuzdan <em>çıkartılması</em> gerekiyor.” Ona gerçeği, yani büyük ihtimalle tamamından kurtulmayacağını söylemeyi düşündüm, fakat bu bilgiyi kendime saklamaya karar verdim.</p>

    <p>“Bunu yapabilir misin?”</p>

    <p>Uzunca bir müddet kafa yordum. “Muhtemelen en iyi seçeneğiniz benim ekselansları. Üniversite’den çok uzaktayız. Buradaki on hekimden birinin bile yeterli eğitimi almadığına bahse girerim ve aralarından hangilerin Caudicus’u tanıyor olabileceğini bilmiyorum.” Yine düşündüm, sonra da başımı iki yana salladım. “Bu iş için daha uygun elli kişi tanıyorum, ama bin beş yüz kilometre ötedeler.”</p>

    <p>“Dürüstlüğünü takdir ediyorum.”</p>

    <p>“İhtiyaç duyduklarımın çoğunu Aşağı Severen’de bulabilirim. Ama...” Maer’in ne kastettiğimi anlayacağını ve beni para istemekten kurtaracağını umarak sözümün devamını getirmedim.</p>

    <p>Bana boş gözlerle baktı. “Ama ne?”</p>

    <p>“Paraya ihtiyacım olacak ekselansları. Size gereken şeyleri bulmak kolay değildir.”</p>

    <p>“Ah, elbette.” Bir kese çıkarıp bana verdi. Maer’in yatağının hemen yanı başında dolu bir kese tutması beni biraz şaşırttı. Aklıma yıllar önce Tarbean’da bir terziyle yaptığım konuşma geldi. Ona ne demiştim? <em>Bir beyefendinin eli asla kesesinden uzak olmaz</em> mı? Münasebetsiz bir kahkahayı bastırmaya çalıştım.</p>

    <p>Bundan kısa zaman sonra Stapes geri geldi. İçi bir düzine arıkuşuyla dolu, gardırop büyüklüğündeki tekerlekli bir kafesi odaya sokarak şaşırtıcı bir maharet örneği sergiledi.</p>

    <p>“Vay be Stapes,” dedi Maer heyecanla, uşağı tel kafesi kapıdan geçirirken. “Kendini aşmışsın.”</p>

    <p>“Nerede durmasını istiyorsunuz efendim?”</p>

    <p>“Şimdilik oraya bırak. Ben yerini Kvothe’ye değiştirtirim.”</p>

    <p>Stapes biraz gücenir gibi oldu. “Benim için zahmet olmaz.”</p>

    <p>“Seve seve yapacağını biliyorum Stapes. Ama bana taze sıkılmış bir sürahi elma suyu getirmeni umuyordum. Midemi yatıştırabileceğini düşünüyorum.”</p>

    <p>“Elbette.” Stapes hemen odadan ayrılarak kapıyı arkasından çekti.</p>

    <p>Kapı kapanır kapanmaz kafesi hareket ettirdim. Parlak renkli minik kuşlar gözün takip etmekte zorlandığı bir süratle tünekten tüneğe uçmaktaydılar. Maer’in, “Ne güzel şeyler,” diye mırıldandığım duydum. “Çocukken onlara bakmaya doyamazdım. Bütün gün şekerden başka bir şey yememenin ne kadar harika olduğunu düşündüğümü hatırlıyorum.”</p>

    <p>Üç besleyici, yani içleri şekerli suyla dolu cam tüpler tellerle kafesin dışına bağlanmıştı. İkisinin ağzı minik selase çiçekleri şeklindeyken üçüncüsününki bir zambağa benzetilmişti. Bu kuşlar soylular için harika evcil hayvanlardı. Zaten başka kim hayvanına her gün şeker yedirebilirdi ki?</p>

    <p>Besleyicilerin tepesindeki kapakları çevirerek çıkardım ve Maer’in ilacını onlara üçte bir oranında eşit olarak paylaştırdım. Boş şişeyi Alveron’a uzattım. “Normalde bunlarla ne yapıyorsunuz?”</p>

    <p>Şişeyi yatağının yanındaki sehpaya bıraktı.</p>

    <p>Kuşlardan birinin bir besleyiciye uçup su içmeye başladığını görene dek kafesi seyrettim. “Stapes’e onları bizzat beslemek istediğinizi söylerseniz yine de işinize karışır mı?”</p>

    <p>“Hayır. Söylediklerimi harfiyen yapar.”</p>

    <p>“Güzel. Besleyicileri doldurmadan önce bırakın boşalsınlar. Böylece kuşlar daha büyük bir doz almış olurlar ve sonucu daha çabuk görürüz. Kafesi nereye koymamı istersiniz?”</p>

    <p>Gözlerini ağır ağır oynatarak odaya bakındı. “Oturma odasındaki çekmece dolabının yanına,” dedi sonunda. “Böylece onu buradan görebilirim.”</p>

    <p>Kafesi dikkatle yandaki odaya ittim. Geri geldiğimde Stapes’i Maer için bir bardağa elma suyu dökerken buldum.</p>

    <p>Alveron’u eğilerek selamladım. “Müsaadenizle ekselansları.”</p>

    <p>Azat eden bir el hareketi yaptı. “Stapes, Kvothe bu akşamüstü geri gelecek. Uyuyor olsam bile onu içeri al.”</p>

    <p>Stapes gönülsüzce kafasını salladı ve bana yine tasvip etmez bir bakış attı.</p>

    <p>“Yanında birkaç şey de getirecek. Lütfen bundan kimseye bahsetme.”</p>

    <p>“Bir ihtiyacınız varsa...”</p>

    <p>Alveron bitkin bir tebessüm etti. “Karşılayacağını biliyorum Stapes. Oğlanı işe koşuyorum, hepsi bu. Senin yakınımda bulunmanı tercih ederim.” Alveron uşağının kolunu sıvazlayarak gönlünü aldı. Daireden çıktım.</p>

    <p class="paragraf">Aşağı Severen’e yaptığım yolculuk gerekenden birkaç saat daha uzun sürdü. Gecikmeden rahatsızlık duysam da bunun gerekli olduğunu biliyordum. Sokaklarda yürürken gözüme beni takip eden bazı kimseler takılıyordu.</p>

    <p>Bu duruma şaşırmamıştım. Maer’in erkânının dedikoducu tabiatı sebebiyle, bir iki hizmetkârın Aşağı Severen’de neler yaptığımı izleyeceğini tahmin etmiştim. Dediğim gibi, Maer’in erkânı bu noktada beni çok merak ediyordu ve bıkkın soyluların başka insanların işlerine burunlarını sokmak için ne kadar ileri gidebileceklerini bilseniz şaşarsınız.</p>

    <p>Dedikoduları umursamasam bile etkileri bir felakete yol açabilirdi. Maer’le görüşmemin hemen akabinde eczanelerden alışveriş yaptığım Caudicus’un kulağına gidecek olursa adam ne gibi adımlar atardı? Maer’i zehirlemeyi göze alan biri beni bir mum gibi söndürmekten çekinmezdi.</p>

    <p>Ben de kuşkuya mahal vermemek için Severen’e iner inmez ilk olarak bir yemek yedim. Sıcak bir yahni ve sert bir ekmek. Daireme gelene kadar ılıklaşan süslü püslü yemeklerden içime gına gelmişti.</p>

    <p>Bunun ardından normalde brendi için kullanılan iki içki şişesi satın aldım. Sonra da bir sokak köşesinde <em>Hayalet ve Kaz Kafalı Kız</em> oyununu sergileyen gezgin bir kumpanyayı izleyerek hoş bir yarım saat geçirdim. Edema Ruh olmamalarına rağmen fena değildiler. Oyunun sonunda şapka gezdirirlerken Maer’in kesesi onlara cömert davrandı.</p>

    <p>Yolum nihayet iyi stoklanmış bir eczaneye düştü. Tedirgin, üstünkörü bir tavırla pek çok şey satın aldım. İhtiyacım olan ve olmayan her şeye kavuştuktan sonra dükkân sahibine... yatak odasında... belli başlı sorunlar yaşayan bir adamın ne gibi ilaçlar kullanması gerektiğini utana sıkıla sordum.</p>

    <p>Kimyacı beni ciddiyetle dinledi ve istifini hiç bozmadan bazı tavsiyelerde bulundu. Söylediklerinin her birinden azar azar aldım, sonra da bu konuda dilini tutması için onu tehdit ve rüşvetle ikna etmeye çalıştım. Dükkândan ayrıldığım sırada adam bana iyice gücenmiş ve kızmıştı. Biri soracak olursa iktidarsızlık için deva arayan kaba bir beyefendinin hikâyesini anlatmaktan çekinmeyecekti. Aslında bu hiç de şöhretime eklemek istediğim bir şey değildi, fakat en azından afyonruhu, ballıbaba, hindiba ve en az onlar kadar şüphe uyandıran şeyler satın aldığımın haberi Caudicus’a ulaşmayacaktı.</p>

    <p>Son olarak sürenin bitimine bir gün kala rehinciden lavtamı geri aldım. Bu son alışverişim Maer’in kesesini neredeyse tamamen boşalttı, fakat artık işim bitmişti. Sarp’ın eteklerine geri gittiğim esnada güneş batıyordu.</p>

    <p>Yukarı Severen ile Aşağı Severen arasında gidip gelmek için az sayıda seçenek mevcuttu. Bunların en aleladesi Sarp’ın yüzeyini ileri geri kesen iki merdivendi. Bu merdivenler eskiydi, dökülüyordu ve yer yer çok dardı, fakat ücretsiz olduğu için Aşağı Severen’de yaşayan sıradan halkın genel tercihiydi.</p>

    <p>Altmış metrelik dar bir merdivenden çıkmaya can atmayanların yararlanabileceği başka seçenekler de mevcuttu. Yük asansörleri bir çift eski Üniversite öğrencisi tarafından işletiliyordu. Tam anlamıyla gizemci olmasalar da, bu akıllı adamlar arabaları ve atları büyük tahta platformlar üzerinde Sarp’tan yukarı aşağı taşımak gibi sıradan bir işi başarabilecek kadar sempatiden ve mühendislikten anlıyorlardı.</p>

    <p>Yayalar için asansörü kullanmanın bedeli yukarı çıkarken bir, aşağıya inerken ise yarım peniydi. Tabii bazen bu yolculuğu gerçekleştirmeden önce bir tüccarın yük doldurmasını ya da boşaltmasını beklemek zorunda kalabiliyordunuz.</p>

    <p>Soylular yük asansörlerini kullanmazlardı. Vintlilerin azıcık bile olsa gizem barındıran her şeye karşı duydukları şüphe onları at asansörüne yönlendiriyordu. Bu asansör bir dizi karmaşık makaraya bağlanmış yirmi atlık bir grup tarafından çekilmekteydi. Bu da at asansörünü biraz daha hızlı kılıyor ve bedelini koca bir gümüş sekizli kırık olarak belirliyordu. Dahası hemen hemen her ay sarhoş bir soylu ondan düşüp ölüyor, nasıl seçkin müşterilere sahip olduğunu göstererek at asansörünün popülaritesini arttırıyordu.</p>

    <p>Kesemdeki para bana ait olmadığı için at asansörünü kullanmaya karar verdim.</p>

    <p>Sırada bekleyen dört beyefendiye ve bir hanımefendiye katılarak asansör inene kadar öylece dikildim, sonra da ince gümüş kırığımı verip platforma çıktım.</p>

    <p>Bindiğim asansör, kenarlarında pirinç bir tırabzan bulunan etrafı açık bir kutudan ibaretti. Köşelere bağlı kalın kenevir halatlar ona bir nebze denge katsa bile, herhangi bir sert hareket asansörün ürkütücü bir biçimde sallanmasına sebep oluyordu. Şık giyimli bir oğlan her seferinde yolcularla beraber inip çıkıyor, asansörün kapısını açıp atların başındaki görevlilere asansörü ne zaman çekmeleri gerektiğini işaret ediyordu.</p>

    <p>Soyluların asansördeyken sırtlarını Severen’e dönmek gibi bir huyları vardı. Bön bön bakmak sıradan insanların yaptığı bir davranıştı. Asilzadelerin hakkımda ne düşündüklerini pek umursamadığım için ben ön tırabzanın hemen arkasında durdum. Yerden yükselirken içimde alışılmadık duygular uyandı.</p>

    <p>Severen’in ayaklarımın altına yayılmasını seyrettim. Eski ve mağrur bir şehirdi. Etrafını çevreleyen yüksek taş duvar artık çok gerilerde kalmış zorlu günleri hatırlatıyordu. Böyle barışçıl zamanlarda bile tahkimatların bakımını dört dörtlük yaptırıyor olması Maer hakkında önemli bilgiler vermekteydi. Şehrin her üç kapısı da korunuyor ve her gece güneş batarken kapatılıyordu.</p>

    <p>Asansör yükselmeye devam ederken Severen’in farklı bölümlerini bir haritaya bakar gibi görebiliyordum. İşte yer yer park ve bahçelerle süslü, binaların tuğladan ve eski taştan inşa edildiği zengin bir muhit. İşte dar ve dolambaçlı yollarıyla, zift kaplı tahta çatılarıyla fukara mahallesi. Falezin dibindeki kapkara bir iz geçmişte şehri biçen, geriye binaların kömür olmuş iskeletlerini bırakan bir yangından bahsediyordu.</p>

    <p>Yolculuk bana göre çok kısa bir zamanda sona erdi. Diğer yolcuların benden önce çıkmalarına izin vererek tırabzana yaslandım ve çok aşağılarda kalan şehri izledim.</p>

    <p>“Bayım?” diye yorgun bir sesle konuştu oğlan. “Herkes dışarı.”</p>

    <p>Döndüm, asansörden çıktım ve yolcu sırasının en önünde duran Denna’yı gördüm.</p>

    <p>Ben hayretler içinde bakakalmaktan başka bir şey yapamadan önce o da dönüp benimle göz göze geldi. Adımı haykırdı, bana doğru koştu ve ben henüz neler olduğunu bile anlamadan kendini kucağıma attı. Kollarımı ona doladım ve yanağımı kulağına dayadım. Bir aradayken o kadar rahat duruyorduk ki dansçılardan farkımız yoktu. Sanki bin kere pratik yapmıştık. Sıcacık, yumuşacıktı.</p>

    <p>“Burada ne işin var?” diye sordu. Hızla atan kalbinin çarpıntılarını göğsümde hissedebiliyordum.</p>

    <p>O benden bir adım geri çekilirken dilimi yutmuşçasına durdum. Ancak o zaman yanağının üst kısmında sarıya çalan eski bir morluğu fark ettim. Buna rağmen iki aydan ve bin beş yüz kilometreden beri gördüğüm en güzel şeydi. “Asıl senin burada ne işin var?”</p>

    <p>O gümüşi kahkahasını attı ve koluma dokunmak için uzandı. Sonra gözleri arkamdaki bir yere baktı ve yüzü asıldı. “Bekle!” diye seslendi asansörün kapısını kapatmakta olan oğlana. “Buna yetişmem lazım, yoksa geç kalacağım,” dedi ıstıraplı bir yüzle ve yanımdan ayrılıp asansöre bindi. “Gel beni bul.”</p>

    <p>Oğlan kapıyı onun arkasından kapadı ve asansör gözden kaybolmaya başlarken kalbim de onunla beraber düştü. “Nereye bakayım?” Sarp’ın kenarına yaklaşarak Denna’nın benden uzaklaşmasını seyrettim.</p>

    <p>Yukarı bakan yüzü o karanlıkta bembeyazdı; saçlarıysa gecenin içindeki bir gölge gibiydi. “Ana caddenin iki sokak kuzeyinde, Kalaycılar Sokağı’nda.”</p>

    <p>Gölgeler onu yuttu ve bir anda yapayalnız kaldım. Orada öylece dururken etrafımdaki hava onun kokusunu taşıyor, sıcaklığı ellerimden yeni yeni geçiyordu. Kafese kapatılmış bir kuş gibi atan kalbinin sarsıntısı hâlâ göğsümdeydi.</p>
  </div>
</body>
</html>
