<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Yüz Kırk Beşinci Bölüm</h1>

    <h2 class="baslik_2 sigil_not_in_toc">Öyküler</h2>

    <p>Neyse ki Ambrose kış dönemi boyunca ortalarda yoktu, fakat bahar geldiği zaman nefret dolu bir göçmen kuş gibi tüneğine geri döndü. Dönüşünden bir gün sonra derslerimi ekip bütün bir günü kendime yeni bir grem yapmakla geçirmem tesadüf değildi.</p>

    <p>Karlar eriyip toprak yine sıkı bir hal alır almaz Ketan talimlerime kaldığım yerden devam ettim. Ketan’ı ilk gördüğümde ne kadar tuhaf geldiğini hatırladığım için bunu Üniversite’nin kuzeyindeki ormanın mahremiyetinde yapıyordum.</p>

    <p>Bahar dönemiyle birlikte kayıt mülakatları yeniden başladı. Kendi mülakatıma fena halde akşamdan kalma olarak girdim ve birkaç soruda bocaladım. Harç ücretim on sekiz buçuk talent olarak belirlenince saymandan dört talent ve biraz bozukluk kazandım.</p>

    <p>Kışın Üniversite’ye daha az tüccar uğradığı için Kansız satışları yavaşlamıştı. Fakat karlar eriyip de yollar kuruduktan sonra Ardiye’de birikmiş olanlar çabucak satılarak bana altı talent daha kazandırdı.</p>

    <p>Elimin altında bunca para bulunmasına alışkın değildim ve itiraf etmeliyim ki biraz har vurup harman savurdum. Hepsi üzerime tam uyan altı kıyafetim ve kullanıp da bitiremeyeceğim kadar kâğıdım vardı. Arueh’ten getirtilmiş kaliteli, koyu renkli mürekkeple yazıyordum ve kendi gravür setime sahiptim. İki çift pabuç da cabasıydı. <em>İki çift.</em></p>

    <p>İmre’deki kitapçıların birinde kadim, yırtık pırtık bir Yll mütalaası buldum. Kitapçı içi düğüm çizimleriyle dolu olan bu kitabı bir denizcinin günlüğü sanıyordu ve onu sadece bir buçuk talente satın aldım. Fazla geçmeden <em>Otaborica</em>’nın bir kopyasını edindim, sonra bunlara kendi odamın mahremiyetinde taslak hazırlarken referans almakta kullanabileceğim <em>Termigus Techina</em>’yı ekledim.</p>

    <p>Dostlarıma yemek ısmarladım. Auri yeni elbiselere ve saçları için parlak kurdelelere sahipti. Tüm bunlara rağmen kesemde hâlâ para vardı. Ne kadar tuhaf. Ne kadar güzel.</p>

    <p>Dönemin ortalarına doğru kulağıma tanıdık öyküler çalınmaya başladı. Felurian’la bir gece geçiren kızıl saçlı bir maceracı hakkındaki öyküler. Ulu Taborlin’in güçlerine sahip genç, cüretkâr bir gizemciyi anlatan öyküler. Aylar sürmüşse de Vintas’taki maceralarım nihayet dilden dile yayılarak Üniversite’ye kadar ulaşmıştı.</p>

    <p>Bu öyküleri duyduğum zaman shaedimi biraz uzatıp eskisinden daha sık giymeye başladığım doğru olabilir. Sonraki birkaç dönü boyunca birahanelerde utanç verecek denli zaman geçirerek anlatılan öykülere kulak misafirliği ettiğim de doğru olabilir. Hatta birkaç tane de kendim anlatacak kadar ileri gitmiş olabilirim.</p>

    <p>Ne de olsa gençtim ve şöhretimin tadını çıkarmak benim için doğaldı. Nasılsa zamanla geçeceğini düşünüyordum. Niye diğer öğrencilerin bana göz ucuyla attıkları bakışların keyfine varmayacaktım? Niye henüz devam ediyorken bu şöhretten zevk almayacaktım?</p>

    <p>Öykülerin çoğu benim haydutları avlamam ve genç kızları kurtarmam üzerine kuruluydu. Fakat hiçbiri gerçeğin yakınından bile geçmiyordu. Hiçbir öykü dilden dile yayılarak bin beş yüz kilometre yol katedip de aynı kalamaz.</p>

    <p>Ayrıntılar değişiklik gösterse de bunların çoğu belli bir akışa sahipti: Genç kadınların kurtarılmaları gerekiyordu. Beni bazen bir soylu tutuyordu. Bu kişi endişeli bir baba, başı dertte bir kasaba başkanı veya beceriksiz bir inzibat da olabiliyordu.</p>

    <p>Çoğu kez bir çift kız kurtarıyordum. Bu sayı bire inebildiği gibi üçe de çıkabiliyordu. Kızlar yakın dosttular. Anne ile kızıydılar. Bir öyküde hepsi kız kardeş olmak üzere tam yedi kişiydiler. Prenses ve bakire olmaları da cabası. O tür hikâyeleri bilirsiniz.</p>

    <p>Kızları kimlerin elinden kurtardığım büyük farklılıklar gösteriyordu. En sık haydut lafı geçmekteydi, fakat art niyetli amcalar, üvey anneler, hatta ayak sürüyenler de vardı. Tuhaf bir değişikliğe uğramış bir öyküde onları Adem fedailerinin elinden kurtarıyordum. Birkaç ogre duymak bile mümkündü.</p>

    <p>Kızları arada bir gezgin kumpanyacıların elinden kurtarsam da onların Edema Ruhlar tarafından kaçırıldıklarını anlatan bir öykünün kulağıma asla gelmediğini gururla belirtebilirim.</p>

    <p>Öykü genellikle iki şekilde bitiyordu. İlkinde Beyaz Atlı Prens gibi düşmanların arasına dalıyor ve herkes ölene, kaçana yahut münasip olduğu üzere tövbe edene dek kılıç kılıca çarpışıyordum. Ulu Taborlin gibi gökyüzünden ateş ve yıldırım çağırdığımı anlatan ikinci son daha popülerdi.</p>

    <p>Öykünün en sevdiğim versiyonunda yolda giderken yardımsever bir tenekeciyle karşılaşıyordum. Onunla yemeğimi paylaşıyordum ve o da bana yakındaki bir çiftlikten kaçırılmış iki çocuktan bahsediyordu. Yollarımız ayrılmadan önce bana bir yumurta, üç demir çivi ve beni görünmez kılabilen eski püskü bir pelerin satıyordu. Bu nesneleri ve hatırı sayılır zekâmı kullanarak çocukları kurnaz ve aç bir trovun elinden kurtarıyordum.</p>

    <p>Bu öykünün pek çok versiyonu olmasına rağmen Felurian’la ilgili hikâye çok daha yaygındı. Yazdığım şarkı da batıya kadar gelmeyi başarmıştı. Ve şarkılar şekillerini öykülerden daha iyi korudukları için Felurian’la yaşadığım maceranın ayrıntıları gerçeğe nispeten daha yakındı.</p>

    <p>Wil ile Sim beni ayrıntılar için sıkıştırdıkları zaman onlara tüm hikâyeyi anlattım. Onları doğru söylediğime inandırmam kolay olmadı. Daha doğrusu Sim’i inandırmam. Wil feylerin varlığını her nedense kolayca kabul etti.</p>

    <p>Sim’i suçlamıyordum. Felurian’ı görene kadar ben de onun var olmadığına dair hiç düşünmeden bahse girebilirdim. Bir öyküden zevk almak ayrı şeydir, onun doğruluğuna inanmak ayrı şey.</p>

    <p class="paragraf">“Asıl soru,” dedi Sim düşünceli bir üslupla, “gerçekte kaç yaşında olduğun.”</p>

    <p>“Ben onu biliyorum,” dedi Wilem, sarhoş değilmiş gibi görünmek için çaresizce uğraşan birinin kasvetli gururuyla. “On yedi.”</p>

    <p>“Ahhhh...” Sim bir parmağını dramatik bir edayla kaldırdı. “İnsanın öyle düşünesi geliyor, değil mi?”</p>

    <p>“Sen neden bahsediyorsun?” diye sordum.</p>

    <p>Sim sandalyesinde öne doğru eğildi. “Fae’ye gittin, orada bir süre kaldın, sonra geri geldiğinde üç gün geçmiş olduğunu öğrendin,” dedi. “Bu senin için de sadece üç gün geçtiği anlamına mı geliyor? Yoksa oradayken yaşlandın mı?”</p>

    <p>Bir müddet sessiz kaldım. “Bak bunu düşünmemiştim,” diye itirafta bulundum.</p>

    <p>“Hikâyelerde,” dedi Wilem, “oğlanlar Fae’ye gidip koca birer adam olarak geri dönerler. Bu da insanların orada yaşlandıklarını gösteriyor.”</p>

    <p>“Tabii hikâyeleri esas alırsan,” dedi Sim.</p>

    <p>“Başka neyi esas alacağım ki?” diye sordu Wil. “Yoksa sen <em>Marlock’un Fae Fenomenleri İncelemesi</em>’ne mi başvuruyorsun? Bana öyle bir kitap bul, ben de ondan alıntı yapayım.”</p>

    <p>Sim mutabık bir edayla omuz silkti.</p>

    <p>“Eee,” dedi Wil, bana doğru dönerek, “orada ne kadar kaldın?”</p>

    <p>“Onu söylemesi zor,” dedim. “Gece ve gündüz yoktu. Ve anılarım biraz bulanık.” Uzunca bir süre düşündüm. “Düzinelerce kez konuştuk, yüzdük ve karnımızı doyurduk. Biraz keşfe de çıktık. Ve, şey...” İmalı bir şekilde genzimi temizlemek için durakladım.</p>

    <p>“Düşüp kalktınız,” diye tahminde bulundu Wil.</p>

    <p>“Teşekkürler. Ve epeyce düşüp kalktık.” Felurian’ın bana öğrettiği numaraları içimden saydım, sonra da günde iki veya üç taneden fazlasını öğretemeyeceğine karar verdim.</p>

    <p>“En azından birkaç ay,” dedim. “Bir kere tıraş oldum. Yoksa iki kez miydi? Sakallarımın biraz uzamasına yetecek kadar.”</p>

    <p>Wil bunu duyunca gözlerini yuvarlayıp elini kendi gür sakalında gezdirdi.</p>

    <p>“Senin yüzündeki o harikulade sanat eseri gibi bir şey değil,” dedim. “Yine de benimki iki üç kez uzadı.”</p>

    <p>“Yani en az iki ay,” dedi Sim. “İyi de tam olarak ne kadar geçmiştir?”</p>

    <p>“Üç ay mı?” Felurian’la kaç hikâye paylaşmıştık? “Dört beş ay?” Shaedimi yıldız ışığından ay ışığına, oradan da ateş ışığına ne kadar yavaş taşımamız gerektiğini hatırladım. “Bir sene mi?” Cthaeh’le karşılaştıktan sonra kendimi toparlamakla geçirdiğim o berbat zaman dilimini düşündüm. “Bir seneden daha uzun olamayacağına eminim...” Sesim hiç de istediğim kadar inandırıcı çıkmadı.</p>

    <p>Wilem bir kaşını kaldırdı. “Eh, öyleyse doğum günün kutlu olsun.” Şerefime kadeh kaldırdı. “Ya da duruma göre doğum günlerin.”</p>
  </div>
</body>
</html>
