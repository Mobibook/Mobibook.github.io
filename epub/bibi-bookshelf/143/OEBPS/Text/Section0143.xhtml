<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Yüz Otuz Beşinci Bölüm</h1>

    <h2 class="baslik_2 sigil_not_in_toc">Eve Dönüş</h2>

    <p>Levinshir büyük bir yerleşim yeri değildi. Orada iki yüz, kasaba dışındaki çiftlikleri de sayarsanız belki üç yüz insan yaşıyordu. Kasabaya girdiğimiz sırada yemek vakti olup kasabayı ikiye ayıran toprak yol boş ve sessizdi. Ellie bana kasabanın karşı tarafında oturduğunu söylemişti. Kimselere fark edilmeden kızları oraya götürebilmeyi umuyordum. Yol yorgunu ve tedirgindiler. İhtiyaç duydukları son şey dedikoducu komşularından oluşan bir insan kalabalığıydı.</p>

    <p>Fakat şansımız yaver gitmedi. Yolu yarılamışken pencerelerin birinde bir hareket tespit ettim. Bir kadın sesi, <em>“Eli!”</em> diye haykırdı ve on saniye geçmeden görünürdeki her kapıdan insanlar dökülmeye başladı.</p>

    <p>En hızlıları kadınlardı ve bir dakika içinde iki kızı koruyucu bir çembere almışlardı bile. Konuşuyor, ağlaşıyor ve birbirlerine sarılıyorlardı. Kızların bu durumu dert eder gibi bir halleri yoktu. Belki böylesi daha iyiydi. Sıcak bir karşılamanın iyileşmelerine faydası olabilirdi.</p>

    <p>Böyle durumlarda hiçbir işe yaramadıklarını bilen erkekler geride durdular. Çoğu kapı eşiklerinden veya sundurmalardan olup bitenleri seyrediyordu. Yedi sekizi yavaş hareket ederek ve durumu gözlemleyerek sokağa indi. Bu ihtiyatlı adamlar çiftçi veya çiftçilerin dostlarıydı. Evlerinin on beş kilometre ötesine kadar herkesin ismini bilirlerdi. Levinshir gibi bir kasabada yabancı biri olmazdı. Tabii ben hariç.</p>

    <p>Erkeklerden hiçbiri kızların yakın akrabası değildi. Olsalardı bile onlara bir saat, hatta belki bir gün yanaşmazlardı. O yüzden karılarının ve kız kardeşlerinin işleri halletmelerine izin verdiler. Kendilerini meşgul edecek başka bir şey bulunmadığı için de dikkatleri kısaca atlara çevrildikten sonra benim üzerimde odaklandı.</p>

    <p>El ederek on yaşlarındaki bir çocuğu yanıma çağırdım. “Git başkana kızının geri geldiğini söyle. Koş!” Oğlan çıplak ayaklarıyla arkasında bir toz bulutu kaldırarak uçarcasına uzaklaştı.</p>

    <p>Yabancılara besledikleri doğal itimatsızlık son olaylar yüzünden on kat artan erkekler bana yavaşça yaklaştılar. On iki yaşlarındaki bir oğlan diğerleri kadar ihtiyatlı değildi ve yanıma gelip kılıcıma, pelerinime baktı.</p>

    <p>“Adın ne?” diye sordum.</p>

    <p>“Pete.”</p>

    <p>“At binebilir misin, Pete?”</p>

    <p>Hakarete uğramış gibi baktı. “Binerim.”</p>

    <p>“Walker çiftliğinin nerede olduğunu biliyor musun?”</p>

    <p>Başını salladı. “Değirmen yolunun üç kilometre ilerisinde.”</p>

    <p>Yana çekildim ve küheylanın dizginlerini ona verdim. “Git onlara kızlarının eve döndüğünü söyle. Sonra da kasabaya çabuk gelsinler diye atı onlara ver.”</p>

    <p>Ben yardım etmek için elimi dahi uzatamadan bir bacağını atın üstüne atmıştı bile. Oraya giderken yolda attan düşüp ölmesin diye üzengileri kısaltacak kadar dizginleri tuttum.</p>

    <p>“Kafanı veya atın bir bacağını kırmadan oraya gidip gelebilirsen sana bir peni veririm,” dedim.</p>

    <p>“İki peni verirsin,” diye karşılık verdi.</p>

    <p>Güldüm. Atı döndürüp gitti.</p>

    <p>O sırada erkekler daha da yaklaşmışlar, etrafımda gevşek bir çember oluşturmuşlardı.</p>

    <p>Çatık kaşları ve boz bir sakalı olan, saçları dökülen uzun boylu bir adam kendini grubun lideri ilan etmiş gibiydi. “Kimsin sen?” diye sordu. Ses tonu kullandığı sözcüklerden daha açık konuşuyordu. <em>Sen de kimsin be?</em></p>

    <p>“Kvothe,” diye cevap verdim sevimli bir üslupla. “Ya sen?”</p>

    <p>“O seni ilgilendirmez,” diye homurdandı. “Burada ne işin var?” <em>İki kızımızla beraber burada ne halt yiyorsun?</em></p>

    <p>“Tanrı aşkına Seth,” dedi yaşlıca bir adam. “Sende Tanrının bir köpeğe verdiği kadar bile akıl yok. Hiç böyle konuşup da-”</p>

    <p>“Bana ağzını açma Benjamin,” diye diklendi çatık kaşlı adam. “Kim olduğunu bilmek hakkımız.” Bana doğru döndü ve herkesin birkaç adım önüne çıktı. “Buradan geçen o kumpanyacı piçlerden biri misin?”</p>

    <p>Başımı iki yana sallayarak zararsız görünmeye çalıştım. “Hayır.”</p>

    <p>“Bence öylesin. Bence o Ruhlardan birine benziyorsun. Gözlerin onlarınki gibi.” Etrafındaki adamlar suratımı daha iyi görebilmek için başlarını uzattılar.</p>

    <p>“Eh be Seth,” diye tekrar araya girdi yaşlıca adam. “Hiçbirinin kızıl saçları yoktu. Böyle saçı gördün mü unutmazsın. Bu onlardan biri değil.”</p>

    <p>“Kızları kaçıranlardan biri olsaydım daha sonra geri getirir miydim?” diye belirttim.</p>

    <p>Adamın yüzü iyice asıldı ve yavaşça yaklaşmayı sürdürdü. “Bana çokbilmişlik mi taslıyorsun, çocuk? Belki hepimizin salak olduğunu sanıyorsundur. Kızları geri getirirsen ödül alacağını veya peşinizden başkalarını göndermeyeceğimizi mi zannettin?” Kaşlarını şiddetle çatan adam, artık neredeyse uzansam dokunabileceğim kadar yakınımdaydı.</p>

    <p>Etrafıma bakınınca aynı öfkeyi orada duran bütün erkeklerde gördüm. Adalet istemiş, ama onu bulamayınca intikamla yetinmeye karar vermiş iyi insanların kalplerinde yavaş yavaş kaynayan türden bir öfkeydi bu.</p>

    <p>Durumu yatıştırmanın bir yolunu bulmaya çalıştım, fakat ben daha bir şey yapamadan Krin’in sesinin arkamdan yükseldiğini duydum. “Seth, ondan uzak dur!”</p>

    <p>Ellerini bana doğru kaldırmakta olan Seth duraksadı. “Bak...”</p>

    <p>Krin çoktan üzerine yürümeye başlamıştı. Kadın yumağı onun geçmesi için açıldıysa da birbirine yakın durmayı sürdürüyordu. “Bizi o kurtardı Seth,” diye hışımla haykırdı Krin. “Seni aptal bok yiyici, bizi <em>o</em> kurtardı. Peki siz hangi cehennemdeydiniz? Niye bizi almaya gelmediniz?”</p>

    <p>Adam benden geri geri uzaklaşırken suratında öfkeyle utanç kavgaya tutuştu. Sonunda öfke kazandı. “Geldik,” diye bağırarak karşılık verdi. “Neler olduğunu öğrendikten sonra peşlerine düştük. Bil’in bindiği atı vurdular. Bacağı ezildi. Jim kolundan yaralandı ve ihtiyar Cupper kafasına yediği köstekten sonra hâlâ kendine gelemedi. Neredeyse hepimizi geberteceklerdi.”</p>

    <p>Tekrar bakınca yüzlerdeki öfkenin gerçek sebebini gördüm. Kasabalarını sahte kumpanyacıların teröründen koruyamadıkları için kendilerini çaresiz hissetmişlerdi. Dostlarının ve komşularının kızlarını geri alamamak onları utanca boğmuştu.</p>

    <p>“Eh, yetmedi işte!” diye hararetle bağırdı Krin. Gözleri çakmak çakmaktı. “O gelip bizi kurtardı, çünkü o gerçek bir erkek. Bizi ölüme terk eden sizin gibi değil!”</p>

    <p>Bu sefer de solumdaki genç bir adam, on yedi yaşlarındaki bir çiftçi oğlu öfkeye kapıldı. “Bir Ruh fahişesi gibi ortalıkta gezinmeseydin bunların hiçbiri olmazdı!”</p>

    <p>Daha ne yaptığımı bile anlamadan kolunu kırıverdim. Delikanlı çığlık atarak yere düştü.</p>

    <p>Onu yakasından tutup ayağa kaldırdım. “Adın ne?” diye suratına hırladım.</p>

    <p>“Kolum!” dedi nefes nefese, bana gözlerinin akını göstererek.</p>

    <p>Onu bir bez bebek gibi sarstım. “Adın!”</p>

    <p>“Jason,” dedi hemen. “Tanrı’nın anası aşkına, kolum...”</p>

    <p>Boştaki elimle çenesini tuttum ve yüzünü Krin’le Ellie’ye doğru çevirdim. “Jason,” diye kulağına usulca tısladım. “Şu kızlara bakmanı istiyorum. Ve son birkaç gündür bir arabanın arkasında, elleri ve ayakları bağlı bir halde başlarından neler geçtiğini düşünmeni istiyorum. Ve kendi kendine hangisinin daha kötü olduğunu sormanı istiyorum. Kırık bir kolun mu, yoksa bir yabancı tarafından kaçırılıp her gece dört kez tecavüze uğramanın mı?”</p>

    <p>Sonra yüzünü kendime doğru çevirdim ve o denli kısık bir sesle konuştum ki bir santim uzaktan bile duyulmazdım. “Bunu düşündükten sonra da az önce dediğin şeyi affetmesi için Tanrı’ya dua etmeni istiyorum. Eğer duanı içten edersen Tehlu kolunu sapasağlam iyileştirsin.” Gözleri dehşet dolu ve ıslaktı. “Ama daha sonra o ikisi hakkında en ufak bir kötü düşünce beslersen kolun, kemiğinde sıcak demir varmış gibi ağrıyacak. Onlara kaba bir laf edersen ateşlenip yavaş yavaş çürüyecek ve hayatını kurtarmak için onu kesmeleri gerekecek.” Tutuşumu biraz daha sıkarak gözlerinin kocaman açılmasını izledim. “Ve bil ki onlara bir şey yapmaya kalkarsan bundan haberim olur. Buraya gelip seni öldürürüm ve leşini bir ağaca asıp giderim.”</p>

    <p>Artık yüzünde yaşlar vardı. Fakat bunların utançtan mı, korkudan mı, yoksa acıdan mı olduğunu bilemedim. “Şimdi ettiğin laf için onlardan özür dile.” Ayaklarını yere sağlam bastığından emin olduktan sonra onu bıraktım ve Krin ile Ellie’den tarafı işaret ettim. Kadınlar koruyucu bir koza gibi etraflarında duruyorlardı.</p>

    <p>Jason kolunu güçsüzce kavradı. “Öyle konuşmamalıydım Ellie,” dedi ağlayarak. Kolu kırık olsa da olmasa da sesi ihtimal verdiğimden daha sefil ve pişman çıkıyordu. “Kanıma iblis girdi. Ama yemin ederim ki endişeden gözümü bile kırpmadım. Hepimiz öyleydik. Ve sizi kurtarmaya çalıştık, ama çok kalabalıktılar ve yolda bizi tuzağa düşürdüler. Bil’i hemen eve getirmek zorunda kaldık, yoksa bacağı yüzünden ölecekti.”</p>

    <p>Oğlanın adı hafızamı canlandırdı. Jason? Ansızın Ellie’nin erkek arkadaşının kolunu kırmış olduğumdan şüphelendim. Yine de şimdilik kendimi bu yüzden kötü hissedemezdim. Aslında böylesi delikanlı için daha bile iyi olmuştu.</p>

    <p>Etrafıma bakınınca kasabanın tüm öfkesini bir anda tüketmişim gibi adamların yüzlerindeki hiddetin akıp gittiğini gördüm. Jason hepsi adına özür diliyormuşçasına utangaç bakışlarla onu seyrediyorlardı.</p>

    <p>Sonra iri, gürbüz görünümlü bir adamın yoldan aşağı koştuğunu gördüm. Peşinden bir düzine kasabalı daha geliyordu. Adamın suratına bakarak gelenin Ellie’nin babası, yani kasaba başkanı olduğunu tahmin ettim. Başkan kadın yumağının arasına zorla daldı, kızını kollarına aldı ve onu birkaç kez döndürdü.</p>

    <p>Böyle küçük kasabalarda iki türlü başkan bulursunuz. İlki paradan anlayan ve beklenmedik bir şey olduğunda ellerini epeyce ovuşturmaya yatkın olan kel, yaşlıca adamlardır. İkincisi ise yirmi nesil boyunca deli gibi tarla sürerek zenginleşmiş ailelerden gelen uzun boylu, geniş omuzlu kişilerdir. Ellie’nin babası ikinci türdendi.</p>

    <p>Bir kolunu kızının omzuma atmış olarak yanıma yaklaştı. “Anladığım kadarıyla kızlarımız geri geldiği için sana teşekkür etmem gerekiyormuş.” Uzanıp elimi sıktığında kolunun sargılı olduğunu gördüm. Ona rağmen tutuşu güçlüydü. Simmon’u Üniversite’de bıraktığımdan beri karşılaştığım en geniş tebessümü etti.</p>

    <p>“Kolun nasıl?” diye sordum, kulağa nasıl geleceğini düşünmeden. Tebessümü biraz solunca hemen ekledim: “Hekim olarak biraz eğitim gördüm de. Evden uzaktayken böyle şeylerle uğraşmanın zor olduğunu bilirim.” <em>Cıvanın ilaç sanıldığı taşradayken,</em> diye de aklımdan geçirdim.</p>

    <p>Tebessümü geri geldi ve parmaklarını açıp kapadı. “Biraz kasılıyor, ama hepsi o kadar. Sadece hafif bir sertlik var. Bizi gafil avladılar. Birini yakalamayı başardım, ama bana vurup kaçtı. Peki sen kızları o tanrısız Ruh piçlerinden nasıl kurtardın?” Yere tükürdü.</p>

    <p>“Edema Ruh değillerdi,” derken sesim istemediğim kadar gergin çıktı. “Gerçek kumpanyacı bile değillerdi.”</p>

    <p>Tebessümü yine kaybolmaya başladı. “Ne demek istiyorsun?”</p>

    <p>“Edema Ruh değillerdi. Biz onların yaptığı şeyleri yapmayız.”</p>

    <p>“Dinle,” diye sertçe karşılık verdi başkan. Kızmaya başlıyordu. “Edemaların ne yapıp yapmadığını çok iyi bilirim. Güle oynaya çıkageldiler, biraz müzik yaptılar, birkaç peni kazandılar. Sonra kasabada bela çıkarmaya başladılar. Onlara gitmelerini söylediğimizde de kızımı aldılar.” Son sözcükleri telaffuz ederken ağzından ateş solur gibiydi.</p>

    <p>Arkamdaki birinin alçak sesle, “<em>Biz</em> mi?” dediğini duydum. “Jim, <em>biz</em> dedi.”</p>

    <p>Seth kafasını başkanın arkasından uzattı ve kaşlarını çatarak bana tekrar baktı. “Onlardan biri gibi göründüğünü söylemiştim,” dedi utkuyla. “Onları bilirim. Gözlerinden anlarsınız.”</p>

    <p>“Dur bakalım,” dedi başkan, yavaşça kuşkuya kapılarak. “Bana onlardan biri olduğunu mu söylüyorsun?” Yüz ifadesi tehlikeli bir hal aldı.</p>

    <p>Ben bir açıklamada bulunamadan Ellie adamın kolunu tuttu. “N’olur onu kızdırma baba,” dedi çabucak, benden uzaklaştırmak istercesine başkanın sağlam koluna asılarak. “Onu kızdıracak bir şey söyleme. Bu onlardan biri değil. Beni geri getirdi. Beni kurtardı.”</p>

    <p>Başkan bu sözleri duyunca yatışır gibi oldu, fakat cana yakınlığı kaybolmuştu. “Konuş bakalım,” dedi asık bir suratla.</p>

    <p>İşleri ne kadar içinden çıkılmaz bir hale getirdiğimi fark ederek iç geçirdim. “Kumpanyacı değillerdi. Edema Ruh olmadıkları da kesindi. Ailemin bazı fertlerini öldürüp arabalarını çalmış haydutlardı. Sadece kumpanyacı taklidi yapıyorlardı.”</p>

    <p>“İnsan niye bir Ruh’u taklit etsin ki?” diye sordu başkan, bu fikri idrak edemezcesine.</p>

    <p>“Size yaptıklarını yapabilmek için,” diye çıkıştım. “Onları kasabanıza aldınız ve güveninizi kötüye kullandılar. Edema Ruhlar asla böyle bir şey yapmazlar.”</p>

    <p>“Soruma cevap vermedin,” dedi başkan. “Kızları nasıl kurtardın?”</p>

    <p>“Meselenin icabına baktım,” deyip geçtim.</p>

    <p>“Onları öldürdü,” dedi Krin, herkesin duyabileceği kadar yüksek bir sesle. “Hepsini öldürdü.”</p>

    <p>Tüm gözleri üzerimde hissedebiliyordum. Yarısının aklından şu düşünce geçiyordu: <em>Hepsini mi? Yedi adamı birden mi?</em> Diğer yarısıysa başka bir şey düşünüyordu: <em>Aralarında iki de kadın vardı. Onları da mı öldürdü?</em></p>

    <p>“Demek öyle.” Başkan uzunca bir süre beni süzdü. “İyi,” dedi sonunda, kararını vermişçesine. “İyi yapmışsın. Onlar olmadan dünya daha güzel bir yer.”</p>

    <p>Herkesin bir nebze gevşediğini hissettim. “Bu atlar onlarındı.” Eşyalarımızı taşıyan iki atı işaret ettim. “Artık kızlara aitler. Yetmiş kilometre kadar doğuda arabalarını da bulacaksınız. Krin onları nereye sakladığımızı size gösterebilir. Onlar da kızların.”</p>

    <p>“Temsford’da iyi para getirirler,” diye sesli düşündü başkan.</p>

    <p>“Enstrümanları ve giysileri de kattınız mı epey kazandıracaklar,” diye doğruladım. “Parayı ikiye bölüp kızlara çeyiz olarak verin,” dedim kesin bir dille.</p>

    <p>Gözlerimin içine baktı ve başlarını yavaşça sallayarak isteğimi kabul etti. “Veririz.”</p>

    <p>“Ya bizden çaldıkları?” diye itiraz etti önlük takan tıknaz bir adam. “Dükkânımı dağıtıp en iyi biramdan iki fıçı götürdüler!”</p>

    <p>“Kızın var mı?” diye soğukkanlılıkla sordum ona. Yüzünde aniden beliren mustarip ifade ‘var’ diyordu. “Bana kalırsa ucuz atlatmışsın.”</p>

    <p>Başkan nihayet kırık kolunu tutmakta olan Jason’a doğru döndü. “Sana ne oldu?”</p>

    <p>Delikanlı gözlerini ayaklarına dikti ve Seth onun adına konuştu. “Yapmaması gereken bir şey yaptı.”</p>

    <p>Başkan etrafına bakındığında daha fazla cevap almaya çalışmanın zahmetli olacağını gördü. Omuz silkerek konuyu kapattı.</p>

    <p>“İsterseniz ben sarabilirim,” dedim rahat bir tavırla.</p>

    <p>“Hayır!” dedi hemen atıldı Jason, sonra da durumu kurtarmaya çalıştı. “Nine’ye gitmeyi yeğlerim.”</p>

    <p>Başkana göz ucuyla baktım. “Nine mi?”</p>

    <p>Sevecen bir tebessüm etti. “Ne zaman bir yerimiz incinse Nine’ye koşarız.”</p>

    <p>“Bil de yanında mı?” diye sordum. “Hani bacağı ezilen adam?”</p>

    <p>Başkan kafasını salladı. “Nine’yi tanıyorsam onu en az bir dönü daha gözünün önünden ayırmaz.”</p>

    <p>“Seni ben götüreyim,” dedim kolunu özenle tutan ter içindeki oğlana. “Nasıl bir iş çıkardığına bakmak istiyorum.”</p>

    <p>Medeniyetten o kadar uzakta olduğumuz için Nine’nin hastalarını sülüklerle ve odun alkolüyle tedavi eden kambur bir yaşlı kadın olmasını bekliyordum.</p>

    <p>Evinin içini gördüğümde bu fikrim değişti. Duvarlar kuru ot demetleriyle kaplıydı ve raflarda dikkatle etiketlenmiş küçük şişeler diziliydi. Üzerinde deri kaplı üç ağır kitap olan bir de küçük masa vardı. Açık duran kitabın <em>Otaborica</em> olduğunu gördüm. Kenar boşluklarına alınmış küçük notlar ve düzenlenmiş yahut üstü bütünüyle karalanmış bölümler de gözüme ilişti.</p>

    <p>Saçlarında gri teller ağırlıkta olmasına rağmen Nine düşündüğüm kadar yaşlı çıkmadı. Kambur da değildi, hatta boyu benimkinden uzun olup geniş omuzlara, yuvarlak ve güleç bir surata sahipti.</p>

    <p>Kendi kendine bir şarkı mırıldanarak ateşin üstüne bakır bir ibrik koydu. Sonra bir makas çıkardı ve Jason’ı oturtarak kolunu nazikçe yokladı. Nine onun üzerindeki gömleği sistematik olarak kesip çıkartırken, suratı bembeyaz olmuş ve ter içinde kalmış oğlan tedirgin bir tavırla durmaksızın konuştu. Böylece Nine sormasına bile gerek kalmadan Ellie ile Krin’in eve dönüşlerinin isabetli fakat biraz tutarsız bir versiyonunu birkaç dakikada öğrenmiş oldu.</p>

    <p>“Düzgün bir kırık,” dedi kadın en sonunda, Jason’ınsözünü keserek. “Nasıl oldu?”</p>

    <p>Delikanlının fıldır fıldır dönen gözleri bir anlığına bana baktı. "Hiç işte,” dedi çabucak. Sonra soruya cevap vermemiş olduğunu fark etti. “Yani...”</p>

    <p>“Ben kırdım,” dedim. “En azından düzelmesi için yardımım dokunabilir mi diye gelip bakayım dedim.”</p>

    <p>Nine bana göz ucuyla baktı. “Böyle şeylerle daha önce de ilgilendin mi?”</p>

    <p>“Üniversite’de tıp öğrendim,” dedim.</p>

    <p>Yaşlı kadın omuz silkti. “Öyleyse ben çıtaları sararken sen onları tut. Bana yardım eden bir kız var, ama sokaktaki patırtıyı duyunca kaçıp gitti.”</p>

    <p>Ben tahta çıtaları koluna sıkıca bastırırken Jason beni tedirgin gözlerle süzdü. Nine’nin bıkkın bir beceriklilikle kolu atele alması üç dakikadan kısa sürdü. Çalışmasını izlerken, Revir’de tanıdığım öğrencilerin yarısından daha marifetli olduğuna karar verdim.</p>

    <p>İşimiz bittikten sonra kadın Jason’a baktı. “Şanslısın,” dedi. “Alçıya almaya gerek yok. Kolunu bir ay kullanmazsan güzelce iyileşir.”</p>

    <p>Jason elinden geldiği kadar hızlı davranarak oradan ayrıldı ve küçük bir ikna çabasının ardından Nine bana arka odada yatan Bil’i görmem için izin verdi.</p>

    <p>Jason’ın kolundaki düzgün bir kırıksa Bil’in bacağındaki tam tersiydi. Bacağının alt kısmındaki her iki kemik de birkaç yerden kırılmıştı. Sargıların altını göremiyordum, ama bacak davul gibi şişmiş vaziyetteydi. Sargıların üzerinde kalan deriyse morarıp alacalanmıştı ve içi fazla doldurulmuş bir sosis kadar gergindi.</p>

    <p>Yüzü solgun olsa Bil’in bile aklı başındaydı. Bacağının kesilmesine muhtemelen gerek kalmayacaktı. Fakat onu ne kadar kullanabileceği ayrı meseleydi. Ağır bir topallamayla paçayı sıyırabilirdi, fakat bir daha koşabileceği üzerine bahse girmezdim.</p>

    <p>“Ne tür insanlar bir atı vururlar ki?” diye dargın bir üslupla sordu. Ter kaplı yüzü parlıyordu. “Olmaz böyle şey.”</p>

    <p>At tabii ki ona aitti. Ve bu, insanların fazladan atlara sahip oldukları türden bir kasaba değildi. Küçük bir çiftliği olan Bil, yeni evlenmiş genç bir adamdı ve doğru şeyi yapmaya çalıştığı için bir daha asla doğru düzgün yürüyemeyebilirdi. Bunun düşüncesi bile insanın içini sızlatıyordu.</p>

    <p>Nine ona kahverengi bir şişeden iki kaşık bir şey içirdi ve bu sıvı Bil’in gözlerinin kısa sürede kapanmasına sebep oldu. Sonra yaşlı kadın beni odadan çıkardı ve kapıyı arkasından kapadı.</p>

    <p>“Kemik deriyi delmiş miydi?” diye sordum kapı kapanınca.</p>

    <p>Kadın şişeyi rafa geri koyarken başını salladı.</p>

    <p>“Enfeksiyon kapmaması için ne kullanıyorsun?”</p>

    <p>“Çürümemesi için mi demek istiyorsun? Karaağaç.”</p>

    <p>“Sahi mi?” diye sordum. “Taflan değil mi?”</p>

    <p>“Taflanmış,” dedi burun kıvırarak. Ateşe odun ekledi ve artık buharı çıkan ibriği üzerinden aldı. “Bir şeyin çürümemesi için taflan kullanmayı hiç denedin mi?”</p>

    <p>“Hayır,” diye itirafta bulundum.</p>

    <p>“Öyleyse seni birini öldürme zahmetinden kurtarayım.” Bir çift tahta bardak çıkardı. “Taflan hiçbir işe yaramaz. İstersen yiyebilirsin, o kadar.”</p>

    <p>“Ama taflan ve kekik karışımının böyle bir durum için ideal olması gerekir.”</p>

    <p>“Kekik bir işe yarayabilir,” diye doğruladı. “Ama karaağaç daha iyidir. Biraz kantaronu tercih ederdim, ama her istediğimizi bulacağız diye bir kural yok. Ben burçak ve karaağaç ezmesi kullanırım. Zaten hastanın iyi durumda olduğunu sen de görmüşsündür. Taflan kolay bulunur ve güzelce lapa olur, ama elle tutulur bir faydası yoktur.”</p>

    <p>Başını iki yana salladı. “Taflan ve revend. Taflan ve zambak. Taflan ve melekotu. Taflanın bir faydası olmaz. Sadece işe yarar şeyleri kıvama getirir.”</p>

    <p>İtiraz etmek için ağzımı açtım, sonra duvarlara ve <em>Otaborica</em>’nın ziyadesiyle değiştirilmiş kopyasına baktım. Ağzımı kapadım.</p>

    <p>Nine ibrikten bardaklara sıcak su döktü. “Biraz otur,” dedi. “Ayakta zor duruyor gibisin.”</p>

    <p>Sandalyeye özlemle baktım. “Geri dönsem iyi olacak,” dedim.</p>

    <p>“Bir bardak çay içmek için vaktin var,” diyerek beni kolumdan tuttu ve dediği dedik bir tavırla sandalyeye oturttu. “Ve iki lokma yemek için de. Kuruyup kalmış bir kemik kadar solgunsun. Burada eve götürüp verecek kimsemin olmadığı biraz muhallebi var.”</p>

    <p>Bugün öğle yemeği namına bir şeyler yiyip yemediğimi anımsamaya çalıştım. Kızları beslediğimi hatırlıyordum... “Sana daha fazla yük olmak istemem,” dedim. “Zaten bir sürü iş çıkardım.”</p>

    <p>“Birinin o oğlanın kolunu kırmasının vakti gelmişti,” dedi sohbet havasında. “Dili pabuç kadar olmuştu.” Tahta bardaklardan birini bana verdi. “Sen şunu içedur, ben gidip muhallebiyi getireyim.”</p>

    <p>Bardaktan yükselen buhar enfes kokuyordu. “İçinde ne var?” diye sordum.</p>

    <p>“Gül yaprağı. Ve bizzat yaptığım biraz elma brendisi.” Gözlerinin kenarlarını kırıştıran geniş bir tebessüm etti. “İstersen biraz taflan da katabilirim.”</p>

    <p>Gülümseyip sıvıyı yudumladım. Sıcaklığı göğsüme yayılırken gevşediğimi hissettim. Bu bana tuhaf geldi, zira öncesinde gergin olduğumun farkında bile değildim.</p>

    <p>Nine biraz işlendikten sonra masaya iki tabak koydu ve yakındaki bir sandalyeye yavaşça oturdu.</p>

    <p>“Sahiden de o insanları öldürdün mü?” dedi açık açık. Sesinde suçlama yoktu. Sadece bir soru soruyordu.</p>

    <p>Başımı salladım.</p>

    <p>“Kimseye söylemeseydin iyi ederdin,” dedi. “Boş yere yaygara çıkacak. Duruşma yapılsın isteyecekler ve Temsford’dan yargıç getirmeleri gerekecek.”</p>

    <p>“Ben söylemedim,” dedim. “Krin söyledi.”</p>

    <p>“Ah,” dedi yaşlı kadın.</p>

    <p>Sohbete ara verdik. Bardağımdaki son yudumu da içtim, fakat onu masaya koymaya çalışırken ellerim öyle fena titriyordu ki bardak tahtaya sertçe vurdu. Kapıda sabırsız bir misafir varmışçasına tok bir ses çıktı.</p>

    <p>Nine çayını soğukkanlılıkla yudumladı.</p>

    <p>“O konuda konuşmak istemiyorum,” dedim en sonunda. “Yaptığım iyi bir şey değildi.”</p>

    <p>“Bazıları o dediğine karşı çıkabilir,” diye nazikçe konuştu kadın. “Bence doğru olanı yaptın.”</p>

    <p>Sözleri, gözyaşlarına boğulmak üzereymişim gibi gözlerimin arkasına sıcak bir ağrı soktu. “Bak ondan pek de emin değilim,” derken sesim kendi kulaklarıma yabancı geldi. Ellerim artık daha fena titriyordu.</p>

    <p>Nine’nin şaşırmış gibi bir hali yoktu. “Birkaç gündür aklın fikrin oradaydı, değil mi?” Bunun aslında bir soru olmadığı sesinden açıkça anlaşılıyordu. “O bakışı iyi bilirim. Kendini meşgul tutuyordun. Kızlarla ilgileniyordun. Uyumuyordun. Herhalde fazla bir şey de yememişsindir.” Tabağı eline aldı. “Muhallebini ye. Midene bir şeyler girmesi iyi gelir.”</p>

    <p>Muhallebiyi yemeye koyuldum. Tabağı yarılamışken ağlamaya başladım. Muhallebinin birazı boğazıma kaçınca öksürdüm.</p>

    <p>Nine bardağımı yine çayla doldurdu ve üstüne bir parmak brendi ekledi. “İç şunu,” dedi bir kez daha.</p>

    <p>Çaydan bir yudum aldım. Konuşmaya niyetim yoktu, ama kendimi öyle yaparken buldum. “Sanırım bende bir terslik var,” dedim usulca. “Normal bir insan benim yaptığım şeyleri yapmayı kendine yediremez. Normal bir insan başkalarını öyle öldürmez.”</p>

    <p>“Olabilir,” diye itiraf etti, kendi çayını yudumlayarak. “Ama sana Bil’in bacağının biraz yeşile çaldığını ve sargının altında bayık bir koku olduğunu söylersem ne yaparsın?”</p>

    <p>Şaşırarak kafamı kaldırdım. “Bacağı çürümeye mi başlamış?”</p>

    <p>Başını iki yana salladı. “Hayır. İyi olduğunu sana söyledim. Ama ya öyle olsaydı?”</p>

    <p>“Bacağı kesmemiz gerekirdi,” dedim.</p>

    <p>Nine başını ciddiyetle salladı. “Aynen öyle. Ve bunu çabucak yapardık. Bugün. Oyalanarak sorunu kendi başına atlatmasını beklemeden. Yoksa ölür giderdi.” Çayından bir yudum daha alırken bardağının üzerinden attığı bakışla bunu bir tür soruya çevirdi.</p>

    <p>Başımı salladım. Söylediklerinin doğru olduğunu biliyordum.</p>

    <p>“Tıptan biraz anlıyorsun,” dedi. “Doğru düzgün doktorluk yapmanın zor kararlar vermek anlamına geldiğini bilirsin.” Bana gözünü bile kırpmadan baktı. “Biz başkalarına benzemeyiz. Kanamasını durdurmak için yaraları kızgın demirle dağlarız. Anneyi kurtarmak için bebeğini öldürürüz. İşimiz zordur ve bize bir teşekkür bile etmezler. Ama yine de o kararları vermemiz gerekir.”</p>

    <p>Çayından yavaş bir yudum daha içti. “İlk birkaç sefer en zorudur. Elin ayağın titrer ve bir süre doğru düzgün uyuyamazsın. Ama yapılması gerekeni yapmanın bedeli budur.”</p>

    <p>“Kadınlar da vardı,” derken sözcükler boğazımdan zor geçti.</p>

    <p>Nine’nin gözleri öfkeyle parladı. “Onlar başlarına geleni iki misli hak ettiler,” derken suratındaki ani ve haşin öfke beni o kadar hazırlıksız yakaladı ki tüylerimin ürperdiğini hissettim. “Bir kıza öyle bir şey yapabilen bir adamın kuduz köpekten farkı yoktur. İnsan bile sayılmaz; sadece gebertilmesi gereken bir hayvandır. Ama ona yardım eden bir kadın? O daha beterdir. Kadın ne yaptığının bilincindedir. Bunun ne anlama geldiğini bilir.”</p>

    <p>Nine bardağını nazikçe masaya bıraktı. Yüz ifadesi yine sakindi. “Bir bacak çürüyecek olursa onu kesersin.” Eliyle bir şeyi kesermiş gibi sert bir hareket yaptı, sonra kendi muhallebisini parmaklarıyla yemeye başladı. “Bazı insanların da öldürülmeleri gerekir. Bu kadar basit.”</p>

    <p class="paragraf">Ben kendimi toparlayıp dışarı çıkana kadar sokaktaki kalabalık iyice çoğalmıştı. Kasabanın tavernacısı sundurmasına bir fıçı yuvarlamıştı ve havaya biranın o hoş kokusu hâkimdi.</p>

    <p>Krin’in babasıyla annesi küheylanın sırtında kasabaya gelmişlerdi. Koşarak dönmek zorunda kalan Pete de oradaydı. Kırmadığı kafasını incelemem için uzattı ve verdiği hizmet karşılığında benden iki peni talebinde bulundu.</p>

    <p>Krin’in ebeveynleri bana sıcak bir teşekkür ettiler. İyi insanlara benziyorlardı. Zaten imkân bulan çoğu insan öyledir. Küheylanın dizginlerini tuttum ve onu seyyar bir duvar gibi kullanarak Krin’le özel olarak konuşmak için nispeten tenha bir ortam sağladım.</p>

    <p>Kızın kara gözlerinin kenarları biraz kızarmışsa da yüzü şen ve mutluydu. “Leydi Hayalet’i aldığından emin ol,” dedim, başımla atlardan birini işaret ederek. “O senin.” Kasaba başkanının kızı ne olursa olsun yüklü bir çeyize kavuşacaktı. O yüzden daha değerli eşyalara ek olarak sahte kumpanyacıların paralarının çoğunu Krin’in atına yüklemiştim.</p>

    <p>Gözlerime bakarken yüz ifadesi ciddileşti ve bana yine genç bir Denna’yı anımsattı. “Gidiyorsun,” dedi.</p>

    <p>Sanırım gidiyordum. Beni kalmam için ikna etmeye kalkışmadı ve onun yerine bir anda sarılarak şaşırmama yol açtı. Yanağıma bir öpücük kondurduktan sonra kulağıma fısıldadı. “Teşekkürler.”</p>

    <p>Bundan fazlasının yakışıksız olacağını bilerek birbirimizden ayrıldık. “Kendini küçük görüp de budalanın biriyle evleneyim deme,” dedim, bir şeyler söylemem gerektiğini hissederek.</p>

    <p>“Sen de,” dedi, kara gözlerindeki hafiften alaycı bir bakışla.</p>

    <p>Grikuyruk’u dizginlerinden tutup başkanın sahiplenici bir edayla kalabalığı izlediği yere gittim. Ben yaklaşırken başıyla selam verdi.</p>

    <p>Derin bir nefes aldım. “İnzibat yakınlarda mı?”</p>

    <p>Adam bunu duyunca bir kaşını kaldırdı, sonra omuz silkip kalabalığı işaret etti. “İnzibat şuradaki. Ama sen kızları eve getirmeden önce bile kafayı bulmuştu. Hele şimdi ne işine yarar bilmem.”</p>

    <p>“Şey,” dedim tereddütle, “sanırım Temsford’daki yargıca haber verilene kadar birinin beni hapsetmesi gerekecek.” Kasabanın ortasındaki küçük taş binayı başımla işaret ettim.</p>

    <p>Başkan biraz kaşlarını çatarak bana yarı yarı baktı. “Hapsedilmek mi istiyorsun?”</p>

    <p>“Pek sayılmaz,” diye itirafta bulundum.</p>

    <p>“Öyleyse dilediğin gibi gidip gelebilirsin.”</p>

    <p>“Bunu duymak yargıcın hiç hoşuna gitmeyecek,” dedim. “Yaptığım bir şey yüzünden başkalarının demir yasasına karşı gelmesini istemem. Bir katilin kaçmasına yardım etmek idamla cezalandırılabilir.”</p>

    <p>İri yarı başkan beni baştan aşağı süzdü. Gözleri kılıcımda ve yıpranmış deri çizmelerimde biraz oyalandı. Yarım düzine silahlı adamı öldürmüş olmama rağmen üzerimde ciddi bir yara olmadığını fark etmiş gibi bir hali vardı.</p>

    <p>“Yani seni hapsetmemize izin mi vereceksin?” diye sordu. “Hiç karşı koymadan mı?”</p>

    <p>Omuz silktim.</p>

    <p>Yine kaşlarını çattı, sonra beni bir türlü anlayamıyormuş gibi başını iki yana salladı. “Kuzu gibi de yumuşak başlısın,” dedi hayretle. “Ama hayır. Seni hapsetmeyeceğim. Geldiğinden beri yanlış bir şey yapmadın.”</p>

    <p>“O oğlanın kolunu kırdım,” dedim.</p>

    <p>“Hımm,” dedi karamsar bir ifadeyle. “Bak onu unutmuşum.” Elini cebine soktu ve bir yarım peni çıkarıp bana verdi. “Eksik olma.”</p>

    <p>Gülerek parayı cebime koydum.</p>

    <p>“Bak ne diyeceğim,” dedi. “Gidip inzibatı bulmaya çalışacağım. Sonra ona seni hapsedeceğimizi söyleyeceğim. Bunca hengâmenin arasında sıvışıp gidecek olursan kaçışına yardım etmiş sayılmayız, değil mi?”</p>

    <p>“Bu sefer de yasaları uygulamakta ihmal görülecek,” dedim. “İnzibatınız birkaç kırbaç yiyebilir ve görevinden olabilir.”</p>

    <p>“İş oraya varmaz,” dedi başkan. “Ama varsa bile hiç kafasına takmaz. İnzibatımız Ellie’nin amcası olur.” Sokaktaki kalabalığı gözden geçirdi. “Bunca hengâmenin arasında sıvışıp gitmen için on beş dakika yeter mi?”</p>

    <p>“Sakıncası yoksa,” dedim, “arkanı döner dönmez garip ve esrarengiz bir şekilde ortadan kaybolduğumu söyleyebilir misin?”</p>

    <p>Adam bunu duyunca güldü. “Neden olmasın? Esrarengiz falan olmak için on beş dakika yeter mi?”</p>

    <p>“On dakika yeter de artar bile,” diyerek lavta kutumla seyahat heybemi Grikuyruk’un sırtından aldım ve dizginleri başkana verdim. “Bil ayağa kalkana dek bu hayvana bakarsan bana büyük bir iyilik yapmış olursun.”</p>

    <p>“Atı burada mı bırakıyorsun?” diye sordu.</p>

    <p>“Bil kendi atını daha yeni kaybetti.” Omuz silktim. “Ve biz Ruhlar yürümeye alışkınızdır. Zaten bir atla ne yapılır bilmem,” dedim kısmi bir dürüstlükle.</p>

    <p>İri cüsseli adam dizginleri tuttu ve söylediklerimi neye yoracağını bilemiyormuş gibi beni şöyle bir süzdü. “Senin için yapabileceğimiz bir şey var mı?” diye sordu en sonunda.</p>

    <p>“Kızları haydutların kaçırdığını unutmayın,” dedim gitmek için dönerken. “Onları geri getirenin bir Edema Ruh olduğunu da.”</p>
  </div>
</body>
</html>
