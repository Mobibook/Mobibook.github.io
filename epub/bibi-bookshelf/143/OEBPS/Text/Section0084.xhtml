<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Yetmiş Altıncı Bölüm</h1>

    <h2 class="baslik_2 sigil_not_in_toc">Kav</h2>

    <p>İkinci geceyi geçirmek için iyi bir kamp alanı bulduğumuzda güneş batıyordu. Dedan yakacak odun toplamaya gitti. Marten havuçlarla patatesleri doğrarken Hespe tencereyi suyla doldurmaya götürdü. Bense Marten’in küçük küreğiyle ateşimiz için bir çukur kazmaya koyuldum.</p>

    <p>Tempi ondan istenmeden bir dal parçası aldı ve kav olarak kullanılmak üzere kılıcıyla onu ince ince doğramaya başladı. Kılıcı çıplakken bile pek etkileyici görünmüyordu. Fakat kâğıt inceliğinde tahta dilimlerini ne kadar kolay doğradığına bakılırsa jilet kadar keskin olmalıydı.</p>

    <p>Çukurun etrafına taş dizmeyi bitirdim. Tempi hiçbir şey söylemeden bana bir avuç dolusu kav verdi.</p>

    <p>Kafamı salladım. “Bıçağımı kullanmak ister misin?” diye sordum, onunla biraz sohbet etmeyi umarak. Son iki gün içerisinde Tempi’yle bir düzineden fazla sözcük paylaşmamıştım.</p>

    <p>Tempi’nin soluk gri gözleri önce kemerimdeki bıçağa, sonra da kendi kılıcına çevrildi. Başını iki yana sallarken tedirgin bir halde kıpırdanıp duruyordu.</p>

    <p>“Öyle yapman kenarını köreltmiyor mu?” diye sordum.</p>

    <p>Fedai gözüme bakmaktan kaçınarak omuz silkti.</p>

    <p>Ateşi yakmak için hazırlıklara giriştim ve ilk hatamı o zaman yaptım.</p>

    <p>Dediğim gibi, hava serindi ve hepimiz yorgunduk. O yüzden bir kıvılcımı doğru düzgün bir kamp ateşine çevirmek için yarım saat harcayacağıma çalı çırpıyı Tempi’nin kavlarının etrafına dizdim, sonra onun da etrafına giderek büyüyen dal parçaları yerleştirerek çukurun içinde sıkı bir odun yığını oluşturdum.</p>

    <p>Tam işim biterken Dedan kucak dolusu yakacak odunla çıkageldi. “Harika,” diye homurdandı, kendi kendine konuşuyormuş gibi görünecek kadar alçak, fakat herkesin duyabileceği kadar yüksek bir sesle. “Bir de başımızda olacak. Aman ne güzel.”</p>

    <p>“Gene neye kızdın?” diye bitkince sordu Marten.</p>

    <p>“Oğlan ateş yakmıyor da sanki tahtadan bir kale kuruyor.” Dedan dramatik bir tavırla iç geçirdi, akabinde herhalde babacan olduğunu düşündüğü, fakat tamamen küçümseyici çıkan bir ses tonuyla konuştu. “Dur sana yardım edeyim. O şeyi tutuşturman mümkün değil. Yanında çakmaktaşı ve çelik parçası var mı? Onları nasıl kullanacağını gösterebilirim.”</p>

    <p>Hiç kimse aşağılanmaktan hoşlanmaz, fakat benim öyle şeylere karşı özel bir hoşnutsuzluğum vardı. Dedan beni bir geri zekâlı olarak gördüğünü iki gündür açıkça belli ediyordu.</p>

    <p>Yorgun bir sesle iç geçirdim. Bunu yaparken de en yaşlı, en görmüş geçirmiş ses tonumu kullandım. Bu durumla böyle başa çıkmam gerekiyordu. Dedan beni genç ve lüzumsuz olarak görmekteydi. Hiç de öyle biri olmadığımı kafasına sokmalıydım. “Dedan,” diye sordum, “hakkımda ne biliyorsun?”</p>

    <p>Bana boş gözlerle baktı.</p>

    <p>“Hakkımda tek bir şey biliyorsun,” dedim sakince. “Maer’in beni grubun başına geçirdiğini.” Gözünün içine baktım. “Sence Maer geri zekâlı mı?”</p>

    <p>Dedan kayıtsızca omuz silkti. “Tabii ki hayır. Ben sadece-”</p>

    <p>Ayağa kalktım ve bundan pişman oldum, zira ondan ne kadar kısa olduğum böyle daha çok göze çarpıyordu. “Peki ben geri zekâlı olsaydım Maer beni başınıza koyar mıydı?”</p>

    <p>Samimiyetsiz bir tebessüm ederek iki günlük aşağılayıcı homurdanmaları bir tür yanlış anlaşılma gibi geçiştirmeye çalıştı. “Bak böyle durduk yerde-”</p>

    <p>Elimi kaldırdım. “Suç sende değil. Hakkımda hiçbir şey bilmiyorsun. Ama gel bu gece daha fazla vakit kaybetmeyelim. Hepimiz yorulduk. Şimdilik zengin bir hergelenin buraya gezip tozmak için gelen oğlu olmadığımı bil yeter.”</p>

    <p>Tempi’nin ince kav parçalarından birini parmaklarım arasında sıkarak yoğunlaştım. Gereğinden fazla ısı çektim ve kolumun omzuma kadar soğuduğunu hissettim. “Ve için rahat olsun, nasıl ateş yakılacağını biliyorum.”</p>

    <p>Kıyılmış tahta parçaları hararetle alev alarak çalı çırpının geri kalanını da tutuşturdu ve yığın neredeyse bir anda cayır cayır yanmaya başladı.</p>

    <p>Dedan beni lüzumsuz bir çocuk olarak görmesin diye dramatik bir gösteri yapmaya çalışmıştım. Fakat Üniversite’de geçirdiğim zaman beni vurdumduymaz kılmıştı. Bir Gizemiye mensubu için, böyle bir ateş yakmak çizme giymek kadar basitti.</p>

    <p>Öte yandan Dedan hiç gizemci tanımamıştı ve muhtemelen Üniversite’nin beş yüz kilometre yakınına bile gitmişliği yoktu. Sihir hakkında bildiği her şeyi kamp ateşinin etrafında anlatılan hikâyelerden öğrenmişti.</p>

    <p>Bu yüzden ateş harlanınca yüzü bembeyaz kesildi ve birkaç adım geri gitti. O halini gören, Ulu Taborlin gibi koca bir ateş duvarı yarattığımı sanırdı.</p>

    <p>Sonra Marten’le Hespe’nin yüzlerinde de aynı ifadeleri gördüm. Vintas’ın yerlilerine özgü o batıl inançları taşıdıkları suratlarından açıkça anlaşılıyordu. Gözleri titreşen alevlerle benim aramda gidip geldi. Ben <em>onlardan</em> biriydim. Karanlık güçlerle uğraşıyordum. İblis çağırıyordum. Peyniri küfüyle beraber yiyordum.</p>

    <p>Onların afallamış suratlarına bakarken söyleyebileceğim hiçbir şeyin içlerini rahatlatamayacağını anladım. En azından şimdilik. Bu yüzden iç geçirdim ve geceyi geçirmek üzere döşeğimi açmaya koyuldum.</p>

    <p>O gece ateşin etrafında neşeli sohbetler edilmediği gibi Dedan’ın homurdandığı da olmadı. Saygıdan hoşlanırım, ama o olmasa bile makul düzeydeki bir korku işleri epey kolaylaştırabilir.</p>

    <p class="paragraf">İki gün boyunca başka bir gösteri yapmamam herkesin gevşemesini sağladı. Dedan hâlâ atıp tutuyor ve ahkâm kesiyordu. Fakat bana ‘çocuk’ demeyi bırakmıştı ve eskisinin yarısı kadar yakınıyordu. Ben de onun bu halini zafer sayıyordum.</p>

    <p>Vasat başarımdan cesaret alarak Tempi’yi bir sohbete çekmek için teşebbüste bulunmaya karar verdim. Bu küçük grubun başında olacaksam onu daha fazla tanımam gerekiyordu. Daha da önemlisi, tek seferde beş sözcükten fazlasını söyleyip söyleyemeyeceğini öğrenmem lazımdı.</p>

    <p>Öğle yemeği için durduğumuzda Adem fedaisine yanaştım. Bizden biraz ayrı oturmaktaydı. Aslında geçimsiz biri değildi. Fakat biz hem yemek yer hem de konuşurken o yemeğini yemekle yetinirdi.</p>

    <p>Lakin bugün öğle yemeğimle beraber gidip hemen yanına oturdum. Tabağımda bir parça sert sosis ve biraz soğuk patates vardı. “Merhaba Tempi.”</p>

    <p>Kafasını kaldırıp salladı. Soluk gri gözlerini bir anlığına görebildim. Sonra huzursuzca kıpırdanarak başını çevirdi ve elini saçlarında gezdirdi. Bu hareketi bana Simmon’u hatırlattı. İkisi de aynı ince vücut yapısına ve açık sarı saçlara sahipti. Tabii Simmon bu kadar sessiz değildi. Onun yanındayken kimi zaman konuşma fırsatı bulamadığım bile olurdu.</p>

    <p>Elbette Tempi’yle konuşmayı daha önce de denemiştim. Seçtiğim konular önemsizdi: hava durumu, uzun bir yürüyüşün ardından ağrıyan ayaklar, yemekler. Bütün çabalarım başarısızlıkla sonuçlanmıştı. Ağzından en fazla bir iki kelime alabilmiştim. Daha ziyade başını sallıyor veya omuz silkiyordu. Fakat en yaygın davranışı boş bir bakış, huzursuz bir kıpırdanma ve suratıma bakmayı inatla reddetmesiydi.</p>

    <p>Ben de bugün bir kumar oynamaya karar verdim. “Lethani hakkında hikâyeler duymuştum,” dedim. “Daha fazlasını da öğrenmek istiyorum. Bana anlatır mısın?”</p>

    <p>Tempi’nin yüzü ifadesizliğini korurken gözleri bir anlığına benimkilerle buluştu. Sonra yine başını çevirdi. Gömleğini bedenine yapışık tutan kırmızı deri kayışlardan birine asıldı ve giysisinin kolunu çekiştirdi. “Hayır. Sana Lethani yok. Değil sana göre. Sorma yine.”</p>

    <p>Gözlerini yere dikti.</p>

    <p>O konuşurken aklımdan saydım. Dokuz sözcük. En azından bir soruma cevap bulmuştum.</p>
  </div>
</body>
</html>
