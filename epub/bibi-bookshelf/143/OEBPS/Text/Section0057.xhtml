<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Kırk Dokuzuncu Bölüm</h1>

    <h2 class="baslik_2 sigil_not_in_toc">Cahil Edema</h2>

    <p>Elxa Dal’ın avlunun karşısından el kaldırarak selam verdiğini gördüm. “Kvothe!” Sıcak bir tebessüm etti. “Tam da görmeyi umduğum kişi! Biraz vaktini alabilir miyim?”</p>

    <p>“Elbette,” dedim. Dal Hoca’dan hoşlanmama rağmen sınıf dışında fazla bir temasımız olmamıştı. “Size bir içki veya yemek ısmarlayabilir miyim? Duruşmada lehime konuştuğunuz için ne zamandır size teşekkür etmek istiyordum. Ama son zamanlarda çok yoğundum.”</p>

    <p>“Ben de öyle,” dedi Dal. “Aslında seninle konuşmaya günler öncesinden niyetlenmiştim, ama hiç vakit bulamadım.” Etrafına bakındı. “İki lokma öğle yemeğine hayır demem, fakat içkiyi reddetmeliyim. Bir saat sonra mülakatlara katılmam gerekiyor.”</p>

    <p>Birlikte Beyaz Geyik’e gittik. Benim gibiler için çok pahalı olduğundan daha önce mekânın kapısından bile girememiştim.</p>

    <p>Elxa Dal’ın kim olduğu üzerindeki siyah hoca cüppesinden anlaşılıyordu ve başgarson ikimizi özel bir masaya götürürken biraz yaltaklanmadan geçmedi. Dal yerine otururken son derece rahattı, fakat ben giderek kaygılanıyordum. Baş Sempatici’nin benimle ne konuşmak isteyebileceğine dair hiçbir fikrim yoktu.</p>

    <p>“Size ne getirebilirim?” diye sordu uzun ince adam, yerlerimize oturur oturmaz. “İçki? Peynir çeşitleri? Leziz mi leziz bir limonlu alabalığımız da var.”</p>

    <p>“Alabalık ve peynirler iyidir,” dedi Dal.</p>

    <p>Başgarson bana döndü. “Ya siz?”</p>

    <p>“Ben de alabalıktan alayım,” dedim.</p>

    <p>“Harika,” dedi adam, ellerini hevesle ovuşturarak. “Peki ya içki?”</p>

    <p>“Elma şırası,” dedim.</p>

    <p>“Fallows kırmızı şarabınız var mı?” diye çekinerek sordu Dal.</p>

    <p>“Var,” dedi başgarson. “Üstelik fevkalade bir mahsul.”</p>

    <p>“Bir bardak alayım bari,” dedi Dal, bana bir bakış atarak. “O kadarcık içki muhakememi pek etkilemeyecektir.”</p>

    <p>Başgarson yanımızdan hızla ayrılarak beni masada Elxa Dalla baş başa bıraktı. Onun karşısında oturmak tuhaftı. Sandalyemde huzursuzca kıpırdandım.</p>

    <p>“Nasıl gidiyor?” diye sohbet amaçlı sordu Dal.</p>

    <p>“Fena değil,” dedim. “İyi bir dönemdi. Tabii şey hariç...” Elimle Imre tarafını işaret ettim.</p>

    <p>Dal neşesiz bir sesle güldü. “Eski günlere dönmüş gibi olduk, öyle değil mi?” Başını iki yana salladı. “İblislerle İşbirliği. Yüce Tanrım.”</p>

    <p>Başgarson içkilerimizle geri döndü ve tek kelime etmeksizin yanımızdan ayrıldı.</p>

    <p>Dal Hoca geniş ağızlı kil bardağını alıp havaya kaldırdı. “Batıl inançlı insanlar tarafından diri diri yakılmamanın şerefine,” dedi.</p>

    <p>Huzursuzluğuma rağmen gülümseyerek tahta maşrapamı kaldırdım. “Böyle güzel geleneklerin devamına.”</p>

    <p>İkimiz de içtik. Dal şarabından hoşlandığını gösteren bir sesle iç geçirdi.</p>

    <p>Masanın karşısından bana baktı. “Söyle bakalım,” dedi. “Burada işin bittikten sonra ne yapacağını hiç düşündün mü? Guldenini aldıktan sonra demek istiyorum.”</p>

    <p>“Pek düşünmedim,” diye dürüstçe itiraf ettim. “Ona daha çok zaman varmış gibi gözüküyor.”</p>

    <p>“Ne kadar hızlı aşama kaydettiğine bakılırsa o kadar da çok kalmamış olabilir. Daha şimdiden bir Re’larsın, üstelik yaşın... kaç yaşındaydın?”</p>

    <p>“On yedi,” diye hiç çekinmeden yalan söyledim. Yaşım konusunda hassastım. Çoğu öğrencinin Gizemiye’ye girmek bir yana, Üniversite’ye alınmak için bile en az yirmi yaşında olması gerekirdi.</p>

    <p>“On yedi,” diye usulca mırıldandı Dal. “Bunu unutması nasıl da kolay. Öyle olgun davranıyorsun ki.” Gözlerinde dalgın bir bakış ardı. “Tanrım, on yedi yaşımdayken ne yapacağımı bilmez bir haldeydim. Derslerim, dünyadaki yerimi arayışım. Kadınlar...” Başını yavaşça sağa sola salladı. “Merak etme, zamanla işler kolaylaşacak. Üç dört yıl bekle. Her şeyin yerli yerine oturduğunu göreceksin.”</p>

    <p>İçkisinden bir yudum daha almadan önce kil bardağını bana doğru kaldırdı. “Tabii böyle şeylerle fazla sorun yaşıyora da benzemiyorsun. On yedinde Re’lar oldun. Bu büyük bir ayrıcalık.”</p>

    <p>Yüzüm biraz kızardı. Ne diyeceğimi bilemedim.</p>

    <p>Başgarson geri döndü ve masaya tabaklar yerleştirmeye başladı. Üzerinde farklı türde peynir dilimlerinin yer aldığı küçük bir tahta. Ufak, kızartılmış ekmek dilimleriyle dolu bir tabak. Bir kâse çilek reçeli. Bir kavanoz yabanmersini marmeladı. Küçük bir kâse dolusu kabuklu ceviz.</p>

    <p>Dal küçük bir ekmek parçası ve bir dilim beyaz peynir aldı. “Sen çok iyi bir sempaticisin,” dedi. “Senin kadar yetenekli biri için dışarıda pek çok fırsat var.”</p>

    <p>Bir parça peynirle kızarmış ekmeğin üzerine bir miktar çilek reçeli sürdüm, sonra da vakit kazanmak için onu ağzıma attım. Yoksa Dal sempati dersine daha çok odaklanmamı istediğini mi ima ediyordu? Acaba El’theliğe yükselmem için sponsorum olmak istediğini mi ima ediyordu?</p>

    <p>Re’larlığa yükselirken sponsorum Elodin’di, fakat böyle konularda değişiklikler yaşanabildiğini biliyordum. Hocaların ümit vadeden öğrenciler için sık sık birbirleriyle mücadele ettikleri olurdu. Mesela Arwyl onu Revir’e almadan önce Mola bir kâtipti.</p>

    <p>“Sempati dersinden epey hoşlanıyorum,” dedim dikkatle.</p>

    <p>“O kadarı belli,” dedi Dal gülümseyerek. “Tabii bazı sınıf arkadaşlarının sempatiden bu kadar hoşlanmıyor olmanı diliyor, bu konuda seni temin edebilirim.” Bir parça peynir yedi, sonra sözlerini sürdürdü. “Bununla beraber aşırıya kaçmak da mümkün. ‘Fazla ders öğrenciye zarar verir,’ diyen Teccam değil miydi?”</p>

    <p>“Aslında Bilge Ertram’dı,” dedim. Bu söz Lorren Hoca’nın bu dönem Re’larların çalışması için kenara ayırdığı kitapların birinde geçiyordu.</p>

    <p>“Yine de çok doğru demiş,” dedi Dal. “Derslerine bir dönem ara verip dinlenmeyi düşünebilirsin. Biraz gezip tozabilir, güneşlenebilirsin.” İçkisinden içti. “Böyle soluk bir cilt bir Edema Ruh’a yakışmıyor.”</p>

    <p>Ne karşılık vereceğimi bilemedim. Üniversite’ye ara verip tatil yapmak aklımın ucundan bile geçmemişti. Nereye gidebilirdim ki?</p>

    <p>Başgarson mis gibi limon ve tereyağı kokan balık tabaklarını getirdi. Bir müddet ikimiz de yemeğimizle ilgilendik. Konuşmamak için bir bahane çıktığına seviniyordum. Dal niçin önce başarıma iltifat edip sonra da beni buralardan gitmeye teşvik etmişti ki?</p>

    <p>Yemeğini bitiren Elxa Dal hoşnut bir sesle iç geçirdikten sonra tabağını itti. “Dur sana küçük bir öykü anlatayım,” dedi. “Adına ‘Cahil Edema’ dediğim bir öykü.”</p>

    <p>Bu söz üzerine ağzımdaki balığı çiğnemeyi bırakmadan başımı kaldırdım ve yüz ifademi sakin tutmaya özen gösterdim.</p>

    <p>Elxa Dal söyleyecek bir şeyim olup olmadığını beklercesine bir kaşını kalırdı.</p>

    <p>Benden ses çıkmayınca devam etti. “Bir zamanlar görüp geçirmiş bir gizemci varmış. Sempatiyi, sigaldriyi ve simyayı baştan sona bilirmiş. Ezberinde on düzine isim varmış, sekiz farklı dil konuşabilirmiş ve el yazısı parmak ısırtacak kadar güzelmiş. Onu bir hoca olmaktan alıkoyan tek şey kötü zamanlama ve sosyal ilişkilerindeki eksikliklermiş.”</p>

    <p>Dal içkisinden bir yudum daha aldı. “Bir gün bu adam koskoca dünyada talih kuşunu yakalamak için bir müddet rüzgârın peşinden koşmaya karar vermiş. Ve Tinue yolu üzerindeyken aşması gereken bir göle rastlamış.”</p>

    <p>Dal kocaman gülümsedi. “Neyse ki bir Edema kayıkçısı onu karşıya geçirmeyi teklif etmiş. Yolculuğun birkaç saat süreceğini anlayan gizemci bir sohbet başlatmaya çalışmış.</p>

    <p>“‘Acaba,’ demiş kayıkçıya, ‘Teccam’ın enerjinin somut bir varlık değil de elementsel bir etki olduğu yönündeki teorisi hakkında ne düşünüyorsun?’”</p>

    <p>“Kayıkçı böyle bir şeye hiç kafa yormadığını söylemiş. Dahası yormak gibi bir niyeti de yokmuş.</p>

    <p>“‘Eğitimin esnasında Teccam’ın <em>Tecelli</em>’sini de okumuşsundur herhalde?’ diye sormuş gizemci.</p>

    <p>“‘Ben sizin eğitim diyebileceğiniz bir şey hiç almadım beyim,’ demiş kayıkçı. ‘Ve şu Teccam denen adam gelip karıma iğne satacak bile olsa onu tanıyamam.’</p>

    <p>“Meraka kapılan gizemci birkaç soru daha sormuş. Edema ne Feltemi Reis’in kim olduğunu, ne de bir çark takımının ne işe yaradığını bilirmiş. Okuma yazma da bilmediğini itiraf etmesi bardağı taşırmış.</p>

    <p>“‘Ama bayım,’ demiş dehşete düşen gizemci, ‘kendini geliştirmek her insanın görevidir. Eğitimin faydalarından yoksun bir adamın bir hayvandan farkı yok gibidir.’”</p>

    <p>Dal sırıttı. “Eh, tahmin edebileceğin gibi sohbet orada son bulmuş. Bir sonraki saat boyunca gergin bir sessizlik içinde yol almışlar. Fakat tam karşı kıyı görüş alanına girerken bir fırtına kopmuş. Dalgalar kayığa vurmaya, kalasları gıcırdatıp çatırdatmaya başlamış.</p>

    <p>“Edema bulutlara dikkatle bakıp demiş ki, ‘Beş dakika sonra hava iyice bozacak. Fırtına dağılmadan hemen önce daha da beter olacak. Benim kayık buna dayanmaz. Geriye kalan mesafeyi yüzmemiz lazım.’ Bunun ardından gömleğini çıkartıp beline bağlamaya koyulmuş kayıkçı.</p>

    <p>“‘Ama ben yüzme bilmem ki,’ demiş gizemci.”</p>

    <p>Dal şarabından geriye kalanı da içti, bardağı ters çevirdi ve masaya oturttu. Kendinden hoşnut bir yüz ifadesiyle bana bakarken beklentili bir sessizlik yaşandı.</p>

    <p>“Fena bir öykü değilmiş,” diye itiraf ettim. “Ama Ruh aksanını pek tutturamadımz.”</p>

    <p>Dal alaycı bir edayla belini kırarak ufak bir selam verdi. “Bu yorumunu dikkate alacağım,” dedi, sonra da bir parmağını kaldırarak sinsi bir bakış attı. “Bu öyküyü sırf eğlenesin, hoşça vakit geçiresin diye anlatmadım. İçinde sadece en zeki öğrencinin bulabileceği bir hakikat payı da var.” Yüzüne esrarengiz bir ifade yerleşti. “Dünyadaki bütün gerçeklerin öykülerde saklı olduğunu sen de biliyorsundur.”</p>

    <p class="paragraf">O akşam Anker’ın Yeri’nde kâğıt oynarken bu görüşmeden dostlarıma bahsettim.</p>

    <p>“Sana nasihat veriyor, dangalak,” dedi Manet asabiyetle. Kartlar gece boyunca bize karşı olmuştu ve beş el geriydik. “Sadece duymak istemiyorsun.”</p>

    <p>“Gelecek dönem sempati dersi almamamı mı tavsiye ediyor?” diye sordum.</p>

    <p>“Hayır,” diye çıkıştı Manet. “Benim sana iki kez söylediğim şeyi bir de o söylüyor. Bu dönem mülakata girersen düpedüz salaksın demektir.”</p>

    <p>“Ne?” diye sordum. “Niye ki?”</p>

    <p>Manet zoraki bir sakinlikle kartlarını masaya bıraktı. “Kvothe, sen zeki bir çocuksun, ama duymak istemediğin şeyleri dinlemekte zorlanıyorsun.” Sağındaki ve solundaki Wilem ile Simmon’a göz attı. “Ona bir de siz söylemeyi dener misiniz?”</p>

    <p>“Üniversite’ye bir dönem ara ver,” dedi Wilem, başını kartlarından kaldırmaksızın. Sonra da ekledi: “Dangalak.”</p>

    <p>“Buna mecbursun,” dedi Sim samimiyetle. “Duruşman hâlâ dillerde. Kimsenin başka bir şey konuştuğu yok.”</p>

    <p>“Duruşma mı?” Güldüm. “Biteli bir dönüden fazla oldu. Hâlâ konuşuyorlarsa tamamen masum bulunduğumu, demir yasasının ve merhametli Tehlu’nun gözünde aklandığımı konuşuyorlardır.”</p>

    <p>Manet yüksek sesle homurdanarak kartlarını indirdi. “Bu kadar gürültüyle suçsuz bulunacağına üstü kapalı bir şekilde suçlu bulunman daha iyi olurdu.” Bana baktı. “Bir gizemci İşbirliği suçlamasıyla mahkemeye çıkartılmayalı ne kadar oldu biliyor musun?”</p>

    <p>“Hayır,” diye itiraf ettim.</p>

    <p>“Ben de,” dedi. “Bu da aradan çok, çok uzun bir zaman geçtiği anlamına geliyor. Masumsun. Ne mutlu sana. Ama duruşman Üniversite’ye leke sürdü. İnsanlara <em>senin</em> yakılmayı hak etmemene rağmen bazı gizemcilerin ediyor olabileceğini hatırlattı.” Başını iki yana salladı. “Bu olayın bütün hocaları küplere bindirdiğinden emin olabilirsin.”</p>

    <p>“Bazı öğrenciler de durumdan hoşnut değiller,” diye karamsar bir edayla ekledi Wil.</p>

    <p>“Duruşma yapılması benim suçum değildi ki!” diye itiraz ettim, sonra biraz alttan aldım. “En azından suçun tamamı bende değildi. Her şey Ambrose’un başının altından çıktı. Bütün bunlar olurken o mahkeme salonunda oturmuş, eliyle ağzını kapatarak gülüyordu.”</p>

    <p>“Öyle bile olsa,” dedi Wil, “Ambrose bu dönem mülakata çıkmayacak kadar akıllı.”</p>

    <p>“Ne?” diye şaşırarak sordum. “Kayıt yenilemeyecek mi?”</p>

    <p>“Yenilemeyecek,” dedi Wilem. “İki gün önce evine döndü.”</p>

    <p>“Ama onu duruşmaya bağlayan bir şey yoktu ki,” dedim. “Niçin gitti?”</p>

    <p>“Çünkü hocalar budala değiller,” dedi Manet. “İkiniz tanıştığınız günden beri kuduz köpekler gibi sürekli birbirinizi ısırıyorsunuz.” Dudaklarını düşünceli bir edayla sıvazlarken surat ifadesi abartılı bir masumiyetle doluydu. “Bak aklıma ne geldi. Ambrose’un odasında yangın çıktığı gece Altın Midilli’de ne yapıyordun?”</p>

    <p>“Kâğıt oynuyordum,” dedim.</p>

    <p>“Tabii canım,” dedi Manet, alaycı bir ses tonuyla. “İkiniz yıl boyunca birbirinize taş atıp durdunuz ve bunlardan biri nihayet arı kovanına isabet etti. Şu anda yapabileceğin en akıllıca şey güvenli bir mesafeye kadar kaçmak ve vızıltılar geçene dek beklemek.”</p>

    <p>Simmon ürkekçe genzini temizledi. “Düşmüşken sana bir tekme de ben atmak istemem,” dedi özür dilercesine. “Ama dedikodulara bakılırsa Sleat’le yemek yerken görülmüşsün.” Yüzünü ekşitti. “Ve Fela bana dedi ki... şey... Devi’yle flört ediyormuşsun.”</p>

    <p>“Devi’yle öyle bir şey yapmadığımı biliyorsun,” dedim. “Onunla iyi geçinmek için ziyaretine gidiyorum, o kadar. Hem yanına son uğradığımda neredeyse ciğerimi sökecekti. Ayrıca Sleat’le sadece sohbet ettim. Olsa olsa on beş dakika sürdü.”</p>

    <p>“Devi mi?” diye dehşetle sordu Manet. “Hem Devi hem de Sleat ha? Biri okuldan atılan, diğeriyse atılmış kadar olan o ikisi?” Kartlarını masaya attı. “Niye o insanlarla beraber görülüyorsun? Niye daha sonra gelip karşımda oturuyorsun?”</p>

    <p>“E hadi ama.” Bakışlarım Wil’le Sim arasında gidip geldi. “Hakikaten o kadar kötü mü?”</p>

    <p>Wilem de kartlarını bıraktı. “Tahminimce,” dedi soğukkanlılıkla, “bu dönem mülakata girersen harç ücretin en az otuz beş talent olarak belirlenecek.” Sim ile Manet’e baktı. “Bunun üzerine bir altın mark koyarım. Bahse girmek isteyen var mı?”</p>

    <p>İkisi de teklifi kabul etmedi.</p>

    <p>İçime bir çaresizliğin çöktüğünü hissettim. “Ama bu...” dedim. “Böyle bir şey...”</p>

    <p>Son olarak Sim de kartlarını bıraktı. Dostane suratına ciddi bir ifade hâkimdi. “Kvothe,” dedi resmi bir dille, “sana üç kez söylüyorum. Okula bir dönem ara ver.”</p>

    <p class="paragraf">Sonunda dostlarımın bana doğruyu söylediğini anladım. Maalesef bu durum beni açıkta bıraktı. Ders çalışmamı gerektiren bir imtihanım yoktu ve Balıkhane’de yeni bir projeye başlamam budalalık olurdu. Artık Chandrialılar ya da Amyrler hakkında bilgi edinmek için Arşiv’i taramak bile bana çekici gelmiyordu. Onca arayıştan sonra o kadar az şey bulmuştum ki.</p>

    <p>Arayışıma başka bir yerde devam etmeyi düşündüm. Elbette başka kütüphaneler de vardı. Her asilzade sülale gerek kendi iç kayıtlarını, gerekse de topraklarının ve soylarının tarihini barındıran mütevazı bir koleksiyona sahipti. Yüzlerce yıl evvel gerçekleşmiş davaların, evliliklerin ve diğer olayların kayıtları çoğu kilisede mevcuttu. Aynı şey büyükçe şehirler için de geçerliydi. Amyrler varlıklarının bütün izlerini silmiş olamazlardı.</p>

    <p>İşin zor kısmı araştırmanın kendisi değildi. Asıl zor kısım en başta kütüphanelere erişebilmekti. Renere’ye gidip paçavralar ve toz toprak içinde saray arşivine göz atma talebinde bulunamazdım.</p>

    <p>İşte bir haminin büyük bir fayda sağlayacağı bir diğer durum da buydu. Hamim olsaydı ona önümde her türlü kapıyı açacak bir tanıtım mektubu yazdırabilirdim. Dahası sırtımı bir hamiye dayayabilseydim yolculuk ederken bir yandan da geçimimi sağlayabilirdim. Yanınızda bir himaye ilamı yoksa çoğu küçük kasabada veya yerel handa şarkı söyleyemezsiniz.</p>

    <p>Üniversite koca bir yıl boyunca hayatımın merkezinde yer almıştı. Oradan ayrılmak zorunda kalınca kendimi denizin ortasında bulmuş gibi oldum. Ne yapacağıma dair en ufak bir fikrim bile yoktu.</p>
  </div>
</body>
</html>
