<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Yüz Yirmi Beşinci Bölüm</h1>

    <h2 class="baslik_2 sigil_not_in_toc">Durgu</h2>

    <p>Ertesi gün uyandığımda biraz akşamdan kalmaydım. Aslında fazla içmemiştim, fakat vücudum artık böyle şeylere alışkın değildi, o nedenle her içki beni üç misli çarpmıştı. Sallanarak hamama gittim, kendimi dayanabildiğim en sıcak havuza batırdım, sonra da üstümü başımı ovarak üzerimdeki o belli belirsiz pütürlük hissini elimden geldiğince attım.</p>

    <p>Yemek salonuna gittiğim sırada Vashet ile Shehyn beni koridorda buldular. Vashet peşlerinden gelmemi işaret etti ve arkalarına takıldım. Eğitim görecek veya resmi bir sohbet yapacak havamda değildim, fakat onları reddetmek gerçekçi bir seçenek gibi gözükmüyordu.</p>

    <p>Bazı koridorlardan geçip sonunda okulun ortasına yakın bir yere vardık. Bir avluyu aşarak kare şeklindeki küçük bir binaya yaklaştık. Shehyn binanın kapısını ufak bir demir anahtarla açtı. Haert’te ilk kez kilitli bir kapı görüyordum.</p>

    <p>Üçümüz birlikte küçük ve penceresiz bir antreye girdik. Vashet dış kapıyı örtünce içerisi hem zifiri karanlık oldu, hem de ısrarcı rüzgârın sesi kesildi. Sonra Shehyn içteki kapıyı açtı. Bizi yarım düzine mumun iç ısıtan ışığı karşıladı. İlk başta bunların boş bir odada yanmaya bırakılmaları bana tuhaf geldi...</p>

    <p>Sonra içeride nelerin durduğunu gördüm. Duvarlar mum ışığında parıldayan düzinelerce kılıçla kaplıydı. Kınları altlarında asılı olup hepsi de çıplaktı.</p>

    <p>Odada bir Tehlin kilisesinde göreceğiniz türden törensel süsler yoktu. Goblenler ve resimler de. Sadece kılıçlar. Yine de burasının önemli bir yer olduğu belliydi. Arşiv’de veya eski bir mezarlıkta hissedilecek türden bir gerginlik havayı dolduruyordu.</p>

    <p>Shehyn dönüp Vashet’e baktı. “Seç.”</p>

    <p>Vashet bu söz karşısında şaşkın, hatta mustarip gözüktü. Bir işaret yapacak oldu, ama o karşı çıkamadan önce Shehyn elini kaldırdı.</p>

    <p>“O senin öğrencin,” dedi Shehyn. <em>Ret.</em> “Onu okula sen soktun. Seçim senin.”</p>

    <p>Vashet bakışlarını Shehyn’den bana, sonra da ışıldayan düzinelerce kılıca çevirdi. Hepsi de ince ve ölümcül olup her biri diğerlerinden azıcık farklıydı. Bazıları kıvrımlı, bazılarıysa ötekilerden daha uzun veya kalındı. Bazıları eskime belirtileri gösterirken, birkaçı yıpranmış kabzalarıyla ve perdahlı gri bir metalden yapılmış lekesiz yalımlarıyla Vashet’in kılıcını andırıyordu.</p>

    <p>Vashet yavaşça sağ taraftaki duvara gitti. Bir kılıç aldı, elinde tarttı ve yerine geri koydu. Sonra farklı bir tane aldı, sıkıca kavradı ve bana uzattı.</p>

    <p>Kılıcı tuttum. Bir fısıltı kadar hafif ve inceydi.</p>

    <p>“Saçını Tarayan Kız,” dedi Vashet.</p>

    <p>Shehyn izlediği için biraz utanarak ona itaat ettim. Fakat ben savurma hareketini daha yarılamadan Vashet başını iki yana salladı. Kılıcı benden geri alıp duvardaki yerine bıraktı.</p>

    <p>Bir dakika sonra bana ikinci bir kılıç verdi. Kılıcın yalımı boyunca, birbirine dolanmış sarmaşıkları andıran gravürler uzanıyordu. Vashet’in isteği üzerine Dalan Balıkçıl’ı yaptım. Kılıcı havada hızla savurup aşağıdan uzattım. Vashet sorarcasına tek kaşını kaldırdı.</p>

    <p>Başımı iki yana salladım. “Ucu benim için çok ağır.”</p>

    <p>Şaşırmış gibi görünmeden o kılıcı da duvara koydu.</p>

    <p>Bu böyle sürüp gitti. Vashet tarttığı kılıçların çoğunu tek kelime etmeden reddetti. Elime üç tane daha verdi, Ketan’ın farklı kısımlarını görmek istedi, sonra da fikrimi almaksızın onları duvara geri astı.</p>

    <p>İkinci duvar boyunca ilerlerken daha yavaş hareket etti. Bana Penthe’ninki gibi biraz kıvrımlı bir kılıç verdi. Yalımının onunki gibi kusursuz, perdahlı bir gri olduğunu görünce nefesim kesildi. Kılıcı dikkatle aldım, fakat kabzası parmaklarıma uymadı. Onu Vashet’e geri verdiğimde yüreğine su serpildiğini açıkça anladım.</p>

    <p>Vashet duvardaki ilerleyişini sürdürürken ara sıra Shehyn’den tarafa göz atmaktaydı. Bu anlarda kendinden emin, cakalı öğretmenimle alakası kalmıyor, nasihat almak için çırpman genç bir kadına benziyordu. Shehyn ise tepkisizliğini koruyordu.</p>

    <p>Vashet sonunda üçüncü duvara ulaştı. Giderek daha yavaş hareket eder olmuştu. Artık neredeyse her kılıcı eline alıyor, onları yerlerine geri koymakta hiç acele etmiyordu.</p>

    <p>Sonra perdahlı gri bir yalımı olan başka bir kılıcı yavaşça tuttu. Onu duvardan kaldırdı, sıkıca kavradı ve on yıl yaşlanır gibi gözüktü.</p>

    <p>Shehyn’e bakmaktan kaçınarak kılıcı bana verdi. Bunun muhafazası biraz çıkıntı yapıyor, hafifçe kıvrılarak eli az da olsa koruyordu. Tabii bu tam bir el muhafazasının yakınından bile geçmiyordu. O kadar hantal bir silah, Ketan’ın yarısını işe yaramaz hale getirirdi. Fakat bunun parmaklarımı az da olsa koruyacak gibi durması bana cazip geldi.</p>

    <p>Kılıcın sıcak kabzası, kendi lavtamın sapı gibi avcuma cuk oturdu.</p>

    <p>Vashet daha sormadan Saçını Tarayan Kız’ı yaptım. Uzun ve hareketsiz bir uykunun ardından gerinmeye benziyordu. Rahatça On İki Taş’a geçtim ve kısacık bir an boyunca kendimi Penthe’nin dövüşürkenki hali kadar zarif hissettim. Dalan Balıkçıl bir öpücük gibi tatlı ve basitti.</p>

    <p>Vashet onu benden geri almak için elini uzattı. Vermek istemiyordum, ama verdim. Bunun olay çıkarmak için en kötü zaman ve yer olduğunun farkındaydım.</p>

    <p>Vashet kılıcı tutarak Shehyn’e doğru döndü. “Ona en uygunu bu,” dedi. Öğretmenimi tanıdığımdan beri ilk defa bütün neşesi içinden çekilip alınmış gibiydi. Sesi ince ve kuruydu.</p>

    <p>Shehyn başını salladı. “Aynı fikirdeyim. Bunu bulmakla iyi ettin.”</p>

    <p>Vashet’in rahatladığı açıkça anlaşılsa da yüzü hâlâ mustarip görünüyordu. “Belki ismini dengeler,” dedi ve kılıcı Shehyn’e uzattı.</p>

    <p>Shehyn eliyle <em>ret</em> işareti yaptı. “Hayır. Senin öğrencin, senin seçimin, senin sorumluluğun.”</p>

    <p>Vashet kını duvardan aldı ve kılıcı ona soktu. Sonra da dönüp silahı bana doğru uzattı. “Bunun adı Dergau.”</p>

    <p>“Durgu mu?” diye sordum, isim karşısında hayrete kapılarak. Bu Sim’in Eld Vintic şiirlerindeki mısra araları için kullandığı ad değil miydi? Yoksa bana bir şairin kılıcı mı veriliyordu?</p>

    <p>“Dergau,” dedi Vashet usulca, Tanrı’nın adını telaffuz eder gibi. Bir adım geri çekildi ve kılıcın ağırlığının ellerime bindiğini hissettim.</p>

    <p>Benden bir şey beklendiğini sezerek onu kınından çıkardım. Derinin ve metalin yumuşak tınısı, kılıcın adını söyler gibiydi: <em>Dergau.</em> Elime hafif geliyordu. Yalımı kusursuzdu. Onu kınına geri sokarken farklı bir ses çıktı; bir mısrayı ikiye bölmeye benziyordu. Diyordu ki: <em>Durgu.</em></p>

    <p>Shehyn iç kapıyı açtı ve geldiğimiz gibi gittik. Sessizce ve saygıyla.</p>

    <p class="paragraf">Günün geri kalanı, heyecanlının tam zıddıydı. Vashet azimli ve neşesiz bir inatla kılıcımın bakımını nasıl yapacağımı gösterdi. Onu nasıl temizleyeceğimi ve yağlayacağımı. Onu nasıl parçalara ayıracağımı ve tekrar birleştireceğimi. Kınını omzuma veya kalçama nasıl bağlayacağımı. Biraz büyük yapılmış muhafaza sebebiyle Ketan’ın bazı tutuş ve hareketlerinin nasıl değişeceğini.</p>

    <p>Kılıç benim değildi. Okula aitti. Ademre’ye. Dövüşemeyecek bir hale geldiğim zaman onu geri verecektim.</p>

    <p>Normalde aynı şeyi tekrar tekrar dinlemek için fazla müsamaha gösteremesem de Vashet’in dırdır etmesine ses çıkarmadım. Kaygılı olduğu, kafasını toparlamaya çalıştığı açıkça anlaşılıyordu ve yarasına merhem olamasam bile en azından suyuna gidebilirdim.</p>

    <p>Aşağı yukarı on beşinci tekrar sırasında kılıcın kırılması halinde ne yapmam gerektiğini sordum. Kabzası veya muhafazası değil, yalımın ta kendisi. Kılıcı o durumda da geri getirmeli miydim?</p>

    <p>Vashet’in bana attığı bakış öyle saf bir yılgıyla doluydu ki dehşete çalıyordu. Bana cevap vermedi ve ben de ona sabahın geri kalanı boyunca bir şey sormamaya özen gösterdim.</p>

    <p class="paragraf">Vashet öğle yemeğinin ardından beni Magwyn’in mağarasına geri götürdü. Öğretmenimin morali biraz düzelmiş gibiyse de her zamanki şen şakrak halinden hâlâ çok uzaktı.</p>

    <p>“Magwyn sana Dergau’nun öyküsünü anlatacak,” dedi. “Onu ezberlemen gerekiyor.”</p>

    <p>“Öyküsünü mü?” diye sordum.</p>

    <p>Omuz silkti. “Ademcede <em>Atas</em> denir. Yani kılıcın tarihi. Onu taşımış olan herkes ve bu kişilerin neler yaptıkları. Bunları bilmeye mecbursun.”</p>

    <p>Patikanın sonuna ulaştık ve Magwyn’in kapısının önünde durduk. Vashet bana ciddi bir bakış attı. “Ona çok iyi davranmalı ve saygıda kusur etmemelisin.”</p>

    <p>“Etmeyeceğim,” dedim.</p>

    <p>“Magwyn önemli bir kişidir. Söyleyeceklerini dikkatle dinlemelisin.”</p>

    <p>“Dinleyeceğim,” dedim.</p>

    <p>Vashet kapıyı çaldı ve içeriye kadar bana eşlik etti.</p>

    <p>Magwyn öncekiyle aynı masada oturmaktaydı ve anladığım kadarıyla aynı kitabı kopyalıyordu. Vashet’i görünce gülümsedi, sonra beni fark etti ve yüzüne o tanıdık Adem ifadesizliğini oturttu.</p>

    <p>“Magwyn,” dedi Vashet. <em>Köklü kibar rica.</em> “Buna kılıcının <em>Atas</em>ını anlatman gerekiyor.”</p>

    <p>“Ona hangi kılıcı buldun?” diye sordu Magwyn. Görmek için gözlerini kısınca yüzü daha da kırıştı.</p>

    <p>“Dergau’yu,” dedi Vashet.</p>

    <p>Magwyn gıdaklamayı andıran bir kahkaha attı. Sandalyesinden kalktı. “Şaşırdığımı söyleyemem,” dedi ve yamacın arkalarına açılan bir kapıdan geçerek gözden kayboldu.</p>

    <p>Vashet evden ayrıldı ve ben de orada sıkıntılı bir halde bekledim. Kendimi sahneye çıktığınız ve ne demeniz, hatta hangi rolü oynamanız gerektiğini bile hatırlayamadığınız o korkunç kâbuslardan birini görür gibi hissediyordum.</p>

    <p>Magwyn deri cildi kahverengi olan kalın bir kitabı taşıyarak geri geldi. Bir el hareketi üzerine, karşılıklı duran iki sandalyeye geçtik. Onunki kabarık minderli deri bir sandalyeydi. Benimki değildi. Oturduktan sonra Durgu’yu dizlerimin üstüne koydum. Kısmen böylesi uygun gözüktüğü, kısmen de onu elimin altında tutmak hoşuma gittiği için.</p>

    <p>Magwyn kitabı kucağına koydu ve cildi gıcırdatarak kapağını açtı. Aradığı yeri bulana kadar sayfaları çevirdi. “Önce Chael geldi,” diye okudu. “Beni bilinmeyen bir amaçla ateşte biçimlendirdi. Beni taşıdı, sonra bir kenara bıraktı.”</p>

    <p>İki eli de kitapla meşgul olduğu için el işareti yapamayarak başını kaldırdı. “Eee?”</p>

    <p>“Ne yapmamı istersin?” diye kibarca sordum. Ben de sargılarımdan dolayı el işareti yapamıyordum. Bir çift kekeme gibiydik.</p>

    <p>“Tekrarla,” dedi asabice. “Hepsini öğrenmen gerekiyor.”</p>

    <p>“Önce Chael geldi,” dedim. “Beni bilinmeyen bir amaçla ateşte biçimlendirdi. Beni taşıdı, sonra bir kenara bıraktı.”</p>

    <p>Magwyn başını sallayıp okumayı sürdürdü. “Sonra Etaine geldi...”</p>

    <p>Tekrarladım. Bu böyle belki yarım saat devam etti. Sahip üstüne sahip. İsim üstüne isim. İlan edilen sadakatler ve öldürülen düşmanlar.</p>

    <p>İsimler ve yerler ilk başta ilgi çekiciydi. Fakat liste sürüp gittikçe moralim bozulmaya başladı, zira her kısım kılıcın sahibinin ölümüyle son buluyordu. Üstelik bunlar huzurlu ölümler de değildi. Bazıları savaşlarda, bazıları düellolarda can vermişti. Çoğu sadece ‘öldürülmüş’ veya ‘katledilmiş’ olup bunun hangi şartlar altında gerçekleştiğine dair bir ipucu verilmiyordu. Böyle otuz ayrı kısım dinledikten sonra bile, “Gürbüz torunlarıyla çevrili olarak uyurken huzur içinde bu dünyadan göçüp gitti,” gibi bir laf hiç duymamıştım.</p>

    <p>Sonra liste moral bozucu olmayı bırakıp yalnızca iç sıkıcı bir hal aldı.</p>

    <p>“Sonra berrak ve parlak gözlü Finol geldi,” diye ilgiyle tekrarladım. “Dulcen’in sevdiceği. Bizzat iki daruna öldürdü, sonra Drossen Tor’daki gremmenin elinde can verdi.”</p>

    <p>Magwyn kitaptan bir bölüm daha okuyamadan önce genzimi temizledim. “Sormamı mazur görürsen,” dedim, “Durgu’yu yıllar içinde kaç kişi taşıdı?”</p>

    <p>“Dergau’yu,” diye beni sertçe düzeltti Magwyn. “İsmiyle oynamaya kalkma. Kırmak, yakalamak, uçmak anlamına gelir.”</p>

    <p>Kucağımdaki kınında duran kılıca baktım. Ağırlığını, parmaklarımın altındaki metalinin soğuğunu hissedebiliyordum. Yalımın gri renkli incecik bir kısmı, kının en üstünden görülebiliyordu.</p>

    <p>Bunu anlayacağınız şekilde nasıl söyleyebilirim? Dergau güzel bir isimdi. İnce, parlak ve tehlikeliydi. Bir eldivenin ele uyduğu gibi kılıca uyuyordu.</p>

    <p>Fakat mükemmel bir isim değildi. Bu kılıcın adı Durgu’ydu. Bu kılıç kusursuz bir mısradaki sarsıcı bir araydı. İsim ona bir eldiven gibi değil, kendi teni gibi uyuyordu. Hatta daha fazla. Durgu adı onu tutan bir el; kemik, kas ve hareket bütünü gibiydi. Hem isim, hem de kılıcın ta kendisiydi.</p>

    <p>Bunu nasıl bildiğimi anlatamam. Ama biliyordum.</p>

    <p>Hem madem ki bir isimci olacaktım, kendi kılıcımın ismini pekâlâ seçebilirdim.</p>

    <p>Başımı kaldırıp Magwyn’e baktım. “Güzel bir isim,” diye kibarca doğruladım, Ademre’den ayrılana kadar fikirlerimi kendime saklamaya karar vererek. “Toplamda kaç sahibi olduğunu merak ediyordum. Bu da bilmem gereken bir şey yalnızca.”</p>

    <p>Magwyn ona büyüklük tasladığımın bilincinde olduğunu gösteren sert bir bakış attı. Yine de kitabındaki sayfaların birkaçını atladı. Sonra birkaçını daha.</p>

    <p>Sonra birkaçını daha.</p>

    <p>“İki yüz otuz altı,” dedi. “Sen iki yüz otuz yedinci olacaksın.” Listenin başına döndü. “Baştan alalım.” Nefes alıp konuştu. “Önce Chael geldi. Beni bilinmeyen bir amaçla ateşte biçimlendirdi. Beni taşıdı, sonra bir kenara bıraktı.”</p>

    <p>İç geçirmemek için kendimi zor tuttum. Kumpanyacılıktan gelen ezbere yatkınlığımla bile bunları hafızama kazımam uzun, sıkıcı günler sürecekti.</p>

    <p>Derken tüm bunların ne anlama geldiğini fark ettim. Durgu’nun her sahibi onu on sene taşımışsa ve kılıç asla birkaç günden fazla sahipsiz kalmamışsa, Durgu’nun en düşük tahminle bile iki bin yıldan daha eski olduğunu gösteriyordu bu.</p>

    <p class="paragraf">Üç saat geçip de akşam yemeği için izin istediğimde, bir sonraki sürprizle karşılaştım. Ben gitmek için ayağa kalkarken Magwyn, Durgu’nun tüm hikâyesini kelimesi kelimesine ezberleyene dek yanında kalacağımı açıkladı. Biri yemeklerimizi ayağımıza kadar taşıyacaktı ve evde uyuyabileceğim bir oda vardı.</p>

    <p>Önce Chael geldi...</p>
  </div>
</body>
</html>
