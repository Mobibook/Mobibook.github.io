<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Seksen İkinci Bölüm</h1>

    <h2 class="baslik_2 sigil_not_in_toc">Barbarlar</h2>

    <p>Ertesi gün Dedan ve Hespe erzak tedarik etmek için Crosson’a giderken Tempi’yle ben de kampı taşıdık. Marten suya yakın olan düz ve ıssız bir alan tespit etti. Bunun üzerine her şeyi toparlayıp oraya götürdük, tuvalet olarak kullanılacak bir çukur kazdık, ateş çukurunu hazırladık ve diğer işleri hallettik.</p>

    <p>Tempi çalışırken konuşmaya istekli olsa bile ben gergindim. Lethani’yi çok erken sorarak onu kızdırdığım için bu konudan uzak durmam gerektiğinin farkındaydım. İyi de şarkı söylemekle ilgili basit bir soru dahi huzurunu kaçırmaya yetiyorsa ne konuşabileceğimizi nereden bilecektim?</p>

    <p>Asıl mesele yüzünü yine ifadesiz tutması ve göz teması kurmaktan kaçınmasıydı. Nasıl hissettiğini anlamadığım biriyle düzgün bir diyalog kurmam mümkün müydü? Sanki tanımadığım bir evin içinde gözlerim bağlı olarak yürüyordum.</p>

    <p>Ben de daha güvenli yolu seçip çalışırken başka sözcükler sordum. Ellerimiz pandomim yapamayacak kadar meşgul olduğu için daha ziyade nesneleri öğrenmek istiyordum.</p>

    <p>İşin iyi tarafı, ben Ademce kelime hazinemi geliştirirken Tempi de Aturcası üzerinde çalışabiliyordu. Ben lisanını konuşurken ne kadar hata yaparsam onun da kendini ifade ederken o kadar rahat davrandığı gözümden kaçmıyordu.</p>

    <p>Ben de bu yüzden kasıtlı olarak pek çok hata yaptım. Hatta bazen o denli kalın kafalı oluyordum ki Tempi’nin kendini farklı şekillerde tekrar tekrar ifade etmesi gerekiyordu. Elbette Aturcayla.</p>

    <p>Öğle civarı kamp kurmayı bitirdik. Marten ava çıktı ve Tempi gerinip o yavaş dansına başladı. Bunu üst üste iki kez yapınca onun da sıkılmaya başladığından kuşkulandım. Egzersizini bitirdiği zaman ter içindeydi ve gidip yıkanacağını söyledi.</p>

    <p>Kamp bana kalınca tenekecinin mumlarını eriterek balmumundan iki küçük bebek hazırladım. Aslında bu günlerdir yapmak istediğim bir şeydi, fakat Üniversite’de bile bir bebek yapmak şüphe uyandıran bir davranıştı. Hele hele Vintas’ta... Gizli hareket etmenin daha iyi olacağını düşündüm desem yeter.</p>

    <p>Pek de güzel bir iş çıkarmadım. Donyağı, sempati balmumu kadar kullanışlı değildir, fakat en basit bebek bile çok güçlü olabilir. Onları seyahat heybeme koyduktan sonra kendimi çok daha hazırlıklı hissettim.</p>

    <p>Parmaklarıma yapışan donyağının son parçasını da temizlerken Tempi yeni doğmuş bir bebek kadar çıplak olarak kampa döndü. Yıllar süren sahne eğitimim sakin kalmamı sağladı, ama ucu ucuna.</p>

    <p>Tempi ıslak giysilerini kurumaları için yakındaki bir ağaç dalına astıktan sonra en ufak bir utanç veya tevazu göstermeden yanıma geldi.</p>

    <p>Baş ve işaret parmakları birbirine yapışık duran elini uzattı. “Bu ne?” Görmem için parmaklarını azıcık araladı.</p>

    <p>Dikkatimi yöneltebileceğim bir şey bulduğuma sevinerek daha yakından baktım. “O bir kene.”</p>

    <p>Bana o kadar yakın durduğu için yara izleri, yani kollarında ve göğsünde birbirini kesen silik çizgiler bir kere daha gözüme ilişti. Revirde geçirdiğim zaman sayesinde yara izlerini okuyabiliyordum; bunlar derinin, yağ tabakasının ve onun da altındaki kasların kesilerek açıldığı derin yaralar gibi büzüşük bir pembeliğe sahip değildi. Bunlar sığ yaralardı. Hem de düzinelerce. Bu kadar eski yara izleri olan birinin kaç senedir fedailik yaptığını merak ettim. Tempi yirmisinden büyük göstermiyordu.</p>

    <p>Detaylı incelemelerimden habersiz olan Tempi, parmakları arasındaki şeye uzun uzun baktı. “Isırıyor. Üstümü. Isırıyor ve <em>kalıyor.</em>” Suratı her zamanki gibi ifadesiz olsa da ses tonuna tiksinti karışıyordu. Sağ eli hafifçe oynamaktaydı.</p>

    <p>“Ademre’de kene olmaz mı?”</p>

    <p>“Hayır.” Keneyi parmakları arasında sıkmaya çalıştı. “Kırılmıyor.”</p>

    <p>Ona keneyi tırnakları arasında nasıl ezeceğini gösterdiğimde bunu belirli bir haz alarak yaptı. Keneyi attı ve sessiz adımlarla döşeğine geri döndü. Sonra da halen çıplak olarak giysilerini heybesinden tek tek çıkarıp silkeledi.</p>

    <p>Dedan ile Hespe’nin Crosson’dan tam da bu anda döneceklerine can-ı gönülden inanarak gözlerimi kaçırdım.</p>

    <p>Neyse ki dönmediler. Takriben çeyrek saat sonra, Tempi dikkatle incelediği kuru bir pantolon giydi.</p>

    <p>Oturduğum yere gömleksiz bir halde geri geldi. “Keneden nefret ediyorum,” diye ilan etti.</p>

    <p>Konuşurken sol eli sert bir hareketle sanki üzerinde gömlek varmış da kalçasına yakın bir yerine dökülen kırıntıları süpürmek istiyormuş gibi o noktaya sürtünmüştü. Ama tabii üzerinde gömlek yoktu ve çıplak teninde süpürülmeyi gerektirecek bir şey mevcut değildi. Dahası aynı hareketi daha önce de yaptığını fark etmiştim.</p>

    <p>Hatta biraz düşününce onun bu hareketi son birkaç gün içerisinde yarım düzine kez yapmış olduğunu hatırladım. Ama hiçbiri böyle şiddetli değildi.</p>

    <p>Ani bir kuşkuya kapıldım. “Tempi? Bu ne anlama geliyor?” Üstünü süpürür gibi yaptığı hareketi taklit ettim.</p>

    <p>Başını salladı. “Bu anlama.” Abartılı bir tiksinti ifadesiyle yüzünü buruşturdu.</p>

    <p>Son birkaç günü aklımdan hızla geçirdim ve onunla konuşurken Tempi’nin kaç kez huzursuzca kıpırdandığını hatırlamaya çalıştım. Düşüncesi bile ürkütücüydü.</p>

    <p>“Tempi,” diye sordum, “hepsi de mi?” Yüzümü işaret ettim, gülümsedim, kaşlarımı çattım, gözlerimi yuvarladım. “Ademcede tüm bunlar elle mi yapılır?”</p>

    <p>Başımı salladı ve aynı anda bir el hareketi yaptı.</p>

    <p>“O!” Elini gösterdim. “O neydi?”</p>

    <p>Tereddüde kapıldı, sonra zoraki ve sıkıntılı bir tebessüm etti.</p>

    <p>Parmaklarımı biraz açarak ve başparmağımı orta parmağımın iç kısmına bastırarak hareketini kopyaladım.</p>

    <p>“Hayır,” dedi Tempi. “Diğer el. Sol.”</p>

    <p>“Niye?”</p>

    <p>Uzandı ve göğsüme, göğüs kemiğimin hemen soluna hafifçe vurdu. <em>Pat-pat. Pat-pat.</em> Sonra bir parmağını sol elime doğru sürttü. Anladığımı göstermek için başımı salladım. Kalbe en yakın el oydu. Sağ elini kaldırıp yumruk yaptı. “Bu el güçlü.” Sol elini kaldırdı. “Bu el akıllı.”</p>

    <p>Kulağa mantıklı geliyordu. Zaten çoğu lavtacı bu yüzden sol eliyle perde basar ve sağ eliyle telleri çalar. Kural olarak sol el daha hızlıdır.</p>

    <p>Parmaklarımı açarak sol elimle aynı hareketi yaptım. Tempi başını iki yana salladı. “O budur.” Aşağılayıcı bir tebessümle dudaklarının yarısını kıvırdı.</p>

    <p>Bu ifade yüzüne o kadar yabancıydı ki ağzımı bir karış açmamak için kendimi zor tuttum. Eline daha yakından baktım ve parmaklarımın konumunu hafifçe değiştirdim.</p>

    <p>Tempi başını beğeniyle salladı. Yüzü ifadesizdi, fakat ilk defa bunun sebebini biliyordum.</p>

    <p>Onu takip eden saatlerde Ademcedeki el hareketlerinin aslında yüz ifadelerini temsil etmediğini öğrendim. Durum o kadar basit değildi. Mesela bir tebessüm neşeli, mutlu, minnettar veya hoşnut olduğunuzu gösterebilir. Birini teselli etmek için gülümseyebilirsiniz. Bir durumdan memnun olduğunuz veya birine sevgi beslediğiniz için de. Yüz ekşitmek veya sırıtmak bir tebessüm gibi görünebilse de tamamen farklı anlamlara gelir.</p>

    <p>Birine gülümsemeyi öğretmeye çalıştığınızı düşünün. Farklı tebessümlerin ne anlamlara geldiğini ve sohbet sırasında tam olarak nerelerde kullanılacağını tarif etmeye çalıştığınızı. Böyle bir şey yürümeyi öğrenmekten bile daha zordur.</p>

    <p>Ansızın pek çok şey anlam kazandı. Tempi tabii ki gözümün içine bakmayacaktı. Konuştuğu insanın yüzüne bakarak kazanabileceği hiçbir şey yoktu. O kişinin sesini dinleyecek, ellerini izleyecekti.</p>

    <p>Sonraki birkaç saati işin temelini öğrenmeye uğraşarak geçirdim, fakat el dili insanı delirtecek kadar zordu. Sözcükler hayli basit şeylerdir. Bir taşı işaret edebilirsiniz. Koşmayı veya zıplamayı hareketlerle gösterebilirsiniz. Fakat hiç pandomim yoluyla rızayı ifade etmeyi denediniz mi? Ya saygıyı? İstihzayı? Babamın bile böyle bir şeyi başarabileceğinden kuşkuluydum.</p>

    <p>Bu yüzden ilerleyişim sinir bozucu ölçüde yavaştı, fakat kendimi hayran kalmaktan alıkoyamıyordum. Sanki ansızın ağzımda ikinci bir dil çıkmıştı.</p>

    <p>Ayrıca bu bir nevi sırdı da. Kendimi bildim bileli sırlara karşı bir zaafım olmuştur.</p>

    <p>Deyim yerindeyse bir avuç el işaretini öğrenmem üç saat sürdü. Gelişimim son derece yavaştı, fakat nihayet ‘hafife almak’ kavramının el dilini öğrendiğimde zar zor tarif edilebilecek bir gurur duydum.</p>

    <p>Sanırım aynı şeyi Tempi de hissetti. “Güzel,” dedi elini düzleştirerek. Bunun beğeni olduğundan emin sayılırdım. Omuzlarını esnetti ve ayağa kalkıp gerindi. Tepemizdeki dalların arasından güneşe göz attı. “Şimdi yemek?”</p>

    <p>“Yakında.” Aklımda beni rahatsız eden bir soru vardı. “Tempi, bunca uğraş niye?” dedim. “Gülümsemek kolaydır. Niye ellerinle gülümsüyorsun?”</p>

    <p>“Ellerle de kolay. Daha iyi. Daha...” Evvelden kullandığı gömlek süpürme hareketinin biraz değiştirilmiş bir versiyonunu yaptı. Tiksinti değil: <em>asabiyet mi?</em> “Birlikte yaşayan insanlar için sözcük ne? Yollar. Doğru şeyler.” Başparmağını köprücük kemiği boyunca gezdirdi. Bu <em>hüsran</em> mıydı? “Birlikte iyi yaşamak nedir? Kimse kuyuya sıçmaz.”</p>

    <p>Güldüm. “Medeniyet mi?”</p>

    <p>Başını sallayarak parmaklarını açtı: <em>keyif.</em> “Evet,” dedi. “Ellerle konuşmak medeniyettir.”</p>

    <p>“Ama gülümsemek doğaldır,” diye itiraz ettim. “Herkes gülümser.”</p>

    <p>“Doğal, medeniyet değil,” dedi Tempi. “Yemek pişirmek medeniyet. Kokuyu yıkamak medeniyet.”</p>

    <p>“Yani Ademre’de hep ellerinizle mi gülümsersiniz?” Keşke umutsuzluğun el hareketini bilseydim.</p>

    <p>“Hayır. Suratla gülümsemek ailede iyi. Bazı dostlarla iyi.”</p>

    <p>“Niye sadece aile arasında?”</p>

    <p>Başparmağını köprücük kemiğine sürtme hareketini yineledi. “Bunu yaptığın zaman.” Avcunu yüzünün yanına bastırdı ve içine hava üfleyerek koca bir yellenme sesi çıkardı. “Bu doğal, ama başkalarının yanında yapmazsın. Kaba. Aile yanında...” Omuz silkti. <em>Keyif.</em> “...medeniyet önemli değil. Aile daha doğal.”</p>

    <p>“Peki ya gülmek?” diye sordum. “Seni gülerken gördüm.” Neden bahsettiğimi tam olarak anlasın diye bir <em>ha-ha</em> sesi çıkardım.</p>

    <p>Omuz silkti. “Gülmek o.”</p>

    <p>Biraz bekledim, fakat devam edeceğe benzemiyordu. Tekrar denedim. “Niye ellerinle gülmüyorsun?”</p>

    <p>Tempi başını iki yana salladı. “Hayır. Gülmek başka.” Yaklaştı ve iki parmağıyla göğsümü, tam kalbimin olduğu yeri hafifçe dürttü. “Tebessüm?” Parmağını sol kolumdan aşağı doğru gezdirdi. “Öfke?” Yine kalbimi dürttü. Önce korkmuş, sonra da şaşırmış bir yüz ifadesi yaptı, ardından dudaklarını büzerek abartılı bir tavırla surat astı. Her seferinde de göğsümü dürttü.</p>

    <p>“Ama kahkaha?” Elini karnıma koydu. “Kahkaha burada yaşar.” Parmağını dümdüz yukarı götürerek ağzıma kadar çıkardı ve elini açtı. “Kahkahayı geri itmek iyi değil. Sağlıklı değil.”</p>

    <p>“Ağlamak da mı?” diye sordum. Bir parmağımla gözümden aşağı hayali bir yaş akıttım.</p>

    <p>“Ağlamak da.” Elini kendi karnına koydu. “Ha ha ha,” dedi, karnının hareketini bana göstermek için elini orada tutarak. Sonra yüzünde üzgün bir ifade belirdi. “Ühü ühü ühü,” derken göğsü abartılı hıçkırıklarla inip kalktı. Eli hâlâ kanundaydı. “Aynı yer. Bastırmak sağlıklı değil.”</p>

    <p>Başımı yavaşça salladım ve duygularını kendilerine saklayamayacak kadar kaba insanlar tarafından sürekli tacize uğramanın Tempi’ye kendini nasıl hissettirdiğini hayal etmeye çalıştım. O insanlar ki elleriyle anlamsız hareketler yapıp duruyorlardı. “Burada bulunmak senin için çok zor olsa gerek.”</p>

    <p>“Çok zor değil.” <em>Hafife alma.</em> “Ademre’den gelirken bunu bildim. Medeniyet yok. Barbarlar kaba.”</p>

    <p>“Barbarlar mı?”</p>

    <p>Bulunduğumuz açıklığı, ormanı, Vintas’ın tamamını kapsayan geniş bir el hareketi yaptı. “Burada herkes köpek gibi.” Tüm dişlerini göstererek, hırlayarak ve gözlerini çılgınca yuvarlayarak abartılı ve ürkütücü bir hiddet ifadesine büründü. “Tüm bildiğiniz bu.” Böyle davranmamızı başımıza kakmazmışçasına kayıtsız bir kabullenişle omuz silkti.</p>

    <p>“Peki ya çocuklar?” diye sordum. “Çocuklar konuşmadan önce gülümserler. Bu yanlış bir davranış mı?”</p>

    <p>Tempi başını iki yana salladı. “Her çocuk barbardır. Hepsi yüzüyle güler. Her çocuk kabadır. Ama büyür. Bakar. Öğrenir.” Durup düşünerek sözcüklerini seçti. “Barbarların onlara medeniyet öğretecek kadınları yok. Barbarlar öğrenemez.”</p>

    <p>Hakaret etme amacı gütmediğini görebiliyordum, fakat bu sözler Adem el dilinin inceliklerini öğrenmek için beni daha da hırslandırdı.</p>

    <p>Tempi ayağa kalktı ve çocukluğumda kumpanyamdaki cambazların yaptıklarına benzer hareketlerle gerinmeye başladı. On beş dakika boyunca kendini o veya bu yöne büktükten sonra dansı andıran yavaş pandomimine başladı. Henüz bilmesem de buna Ketan deniyordu.</p>

    <p>Tempi’nin ‘barbarlar öğrenemez’ yorumuna kafayı taktığım için onu taklit etmeye karar verdim. Yapacak daha iyi bir işim de yoktu zaten.</p>

    <p>Hareketlerini kopyalamaya çalışırken onların ne kadar karmaşık olduğunu anladım: elleri belirli bir açıda bitiştirmek, ayakları doğru hizalamak. Tempi neredeyse buzulumsu bir yavaşlıkla hareket etse de o akıcı zarafetini birebir taklit etmemin imkânsız olduğunu anladım. Tempi ne durdu ne de benden tarafa baktı. Teşvik veya tavsiye amacıyla tek kelime bile etmedi.</p>

    <p>Yaptığımız şey benim için çok yorucuydu ve bittiğinde sevindim. Ateşi yakıp üç bacaklı bir sehpa kurdum. Tempi hiç konuşmadan sert bir sosis getirdi ve kılıcını kullanarak birkaç patatesi dikkatle soymaya başladı.</p>

    <p>Tıpkı benim lavtama yaptığım gibi kılıcının üstüne titrediği için bu davranışı beni şaşırttı. Dedan bir keresinde kılıcı yerden aldığı zaman, Adem oldukça dramatik bir duygu patlamasıyla tepki göstermişti. Tabii bu sadece Tempi için dramatikti. Tam iki cümle kurmuş ve kaşlarını çatmıştı.</p>

    <p>Tempi kendisini izlediğimi gördü ve başını merakla yan yatırdı.</p>

    <p>Parmağımla gösterdim. “Kılıç?” diye sordum. “Patates kesmek için mi?”</p>

    <p>Bir elindeki yarısı soyulmuş patatese ve diğer elindeki kılıca baktı. “Keskin.” Omuz silkti. “Temiz.”</p>

    <p>Mesele büyümesin diye ben de onun gibi omuz silktim. Birlikte çalışırken demir, düğüm, yaprak, kıvılcım ve tuz sözcüklerini öğrendim.</p>

    <p>Suyun kaynamasını beklerken Tempi doğruldu, silkelendi ve esnetici gerinme hareketlerini ikinci kez yapmaya başladı. Yine onu taklit ettim. Bu sefer daha zor oldu. Önceki çabalarımdan dolayı kollarımdaki ve bacaklarımdaki kaslar gevşek ve yorgundu. Sona doğru titrememek için kendimi zorlamam gerektiyse de birkaç sır daha öğrendim.</p>

    <p>Tempi beni umursamamayı sürdürdü, fakat bunu dert etmedim. Oldum olası zorluklara ilgi duymuşumdur.</p>
  </div>
</body>
</html>
