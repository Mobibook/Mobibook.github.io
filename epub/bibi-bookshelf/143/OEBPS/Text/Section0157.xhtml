<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Yüz Kırk Dokuzuncu Bölüm</h1>

    <h2 class="baslik_2 sigil_not_in_toc">Haşır Neşir</h2>

    <p>Arka masaların birindeki Sim’le Fela hariç Anker’ın Yeri boştu. Yanlarına gittim ve sırtımı duvara verip oturdum.</p>

    <p>“Eee?” diye sordu Sim, ben sandalyemde kaykılırken. “Dün nasıldı?”</p>

    <p>Konuyu tartışmak istemediğim için sorusunu duymazdan geldim.</p>

    <p>“Dün ne vardı?” diye merakla sordu Fela.</p>

    <p>“Gününü Denna’yla birlikte geçirdi,” diye bilgi verdi Sim. “<em>Bütün</em> gününü.”</p>

    <p>Omuz silktim.</p>

    <p>Sim neşeli tavırlarının bir kısmını yitirdi. “İyi geçmedi mi?” dedi dikkatle.</p>

    <p>“Pek sayılmaz,” dedim. Barın arkasına baktım, Laurel’in dikkatini çektim ve kazanda ne varsa bana biraz getirmesini işaret ettim.</p>

    <p>“Bir hanımefendinin ondan almak ister misin?” diye nazikçe sordu Fela.</p>

    <p>“Evet ama seninkiyle de yetinebilirim.”</p>

    <p>Simmon bir kahkaha patlatırken Fela şakacıktan surat astı. “Yine de sana yardım edeceğim,” dedi. “Neler olup bittiğini Fela Teyzene anlat bakalım.”</p>

    <p>Ben de ona hikâyenin özetini anlattım. Durumu resmetmek için elimden geleni yaptım, fakat meselenin özü her türlü izahı reddeder gibiydi. Hislerimi kelimelere dökmeye çalıştığımda kulağa aptalca geldi.</p>

    <p>“Hepsi bu kadar,” dedim birkaç dakika bir şeyler geveledikten sonra. “Veya en azından söyleyebileceklerimin hepsi bu kadar. Dünyadaki hiçbir şey Denna kadar kafamı karıştırmıyor.” Parmağımla masadaki bir kıymığı aldım. “Bir şeyi anlamamaktan nefret ediyorum.”</p>

    <p>Laurel bana sıcak ekmek ve bir kâse patates çorbası getirdi. “Başka bir şey ister misin?” diye sordu.</p>

    <p>“Bu kadarı yeterli. Sağ ol.” Ona gülümsedim, sonra bara doğru uzaklaşırken arka tarafına göz attım.</p>

    <p>“Tamam o zaman,” dedi Fela ciddileşerek. “İşe iyi yönlerinden başlayalım. Sevimlisin, yakışıklısın ve kadınlara karşı son derece kibarsın.”</p>

    <p>Sim güldü. “Az önce Laurel’e nasıl baktığını görmedin mi? Kvothe dünyadaki en zampara adamdır. İki kafaya ve bir baykuşunki gibi dönebilen boyunlara sahip olsaydım bile onun baktığı kadar çok kadına bakamazdım.”</p>

    <p>“Öyleyim,” diye itirafta bulundum.</p>

    <p>“Bakmak var, <em>bakmak</em> var,” dedi Fela. “Bazı erkekler sana baktığında kendini kirlenmiş hissedersin ve gidip yıkanasın gelir. Aynı bakış diğer erkeklerden geldiğinde hoştur. Sana kendini güzel hissettirir.” Elini dalgın bir hareketle saçlarında gezdirdi.</p>

    <p>“Böyle bir şeyin sana hatırlatılmasına hiç ihtiyacın yok,” dedi Simmon.</p>

    <p>“Herkesin ihtiyacı vardır,” dedi Fela. “Ama Kvothe’ninki farklı. O bunu çok ciddi yapıyor. Sana baktığı zaman tüm dikkatinin üzerinde toplandığını anlıyorsun.” Suratımdaki huzursuz ifadeye bakıp güldü. “Tanıştığımızda senden hoşlanmamı sağlayan şeylerden biri de buydu.”</p>

    <p>Simmon’un yüzü asıldı. Elimden geldiğince zararsız görünmeye çalıştım.</p>

    <p>“Ama geri geldiğinden beri bu neredeyse fiziksel bir hal aldı,” dedi Fela bana. “Artık bana baktığında gözlerinin arkasında bir şeyler oluyor. İçinde tatlı meyvelerin, gölgelerin ve fener ışıklarının olduğu bir şey. Fey kızları mor bir gökyüzü altında kaçırtacak kadar vahşi bir şey. Aslında korkunç bir şey. Ama hoşuma gidiyor.” Sonuncusunu söylerken sandalyesinde kıpırdandı. Gözlerinde hınzır bir ışıltı vardı.</p>

    <p>Bu kadarı Simmon’a fazla geldi. Sandalyesini masadan itti ve anlaşılmaz el hareketleri yaparak ayağa kalkmaya davrandı. “İyi o zaman... Ben... İyi.”</p>

    <p>“Ah tatlım,” dedi Fela, onu kolundan tutarak. “Sus bakayım. Bu sandığın gibi bir şey değil.”</p>

    <p>“Bana sus deme,” diye çıkıştı Simmon, fakat sandalyesinden kalkmadı.</p>

    <p>Fela elini onun ensesindeki saçlarda gezdirdi. "Endişelenmeni gerektirecek bir şey yok.” Bunun düşüncesi bile saçmaymış gibi güldü. “Beni kendine sandığından daha sıkı bağladın. Ama bu arada sırada biraz iltifat görmekten hoşlanmadığım anlamına gelmez.”</p>

    <p>Sim kötü kötü baktı.</p>

    <p>“Ne yani, kendimi bir manastıra mı kapatayım?” diye sordu Fela. Sesine karışan asabiyet, yanında Modeg aksanının belli belirsiz bir izini de getirdi. “Mola seninle flört ettiği zamanlarda kendini nasıl hissettiğini hatırlıyor musun?” Ağzı bir karış açık kalan Simmon, yüzünün aynı anda hem solmasına hem de kızarmasına çalışır gibiydi. Fela onun bu ne yapacağını bilmez haline güldü. “Minik tanrılar aşkına Sim. Kör olduğumu mu zannediyorsun? Yaptığın hoş bir şey ve sana kendini iyi hissettiriyor. Bunda ne zarar var?”</p>

    <p>Bir duraksama yaşandı. “Sanırım yok,” dedi Sim nihayet. Kafasını kaldırarak bana titrek bir tebessüm etti ve gözlerinin önüne düşen saçları geri çekti. “Ama sakın bana onun bahsettiği şekilde bakma, tamam mı?” Sırıtışı genişleyerek daha hakiki bir hal aldı. “Öyle bir şeyle başa çıkabilir miyim bilmiyorum.”</p>

    <p>Ben de hiç düşünmeden sırıtarak ona karşılık verdim. Sim beni daima gülümsetebilirdi.</p>

    <p>“Hem,” dedi Fela ona, “sen olduğun halinle zaten mükemmelsin.” Düzelen moralini sabitlemek istercesine Sim’in kulağını öptü, ardından yine bana döndü. “Öte yandan bana dünyaları versen seninle haşır neşir olmam,” dedi açık açık.</p>

    <p>“Ne demek istiyorsun?” diye bilmek istedim. “Bakışıma ne oldu? O karanlık fey bilmem nesine?”</p>

    <p>“Ah, çekici olmasına çekicisin. Ama bir kız, bundan fazlası gerekir. Kendisine gönülden bağlı bir erkek ister.”</p>

    <p>Başımı iki yana salladım. “Tanıştığı her erkek gibi Denna’nın üstüne atlamayı reddediyorum. Öyle şeylerden nefret ediyor. Bu tür durumların nasıl sonuçlandığını gördüm.”</p>

    <p>“Peki onun da senin gibi hissediyor olabileceğini hiç düşündün mü?” diye sordu Fela. “Ne de olsa senin de kızlar konusunda bir şöhretin var.”</p>

    <p>“Ne yani, kendimi bir manastıra mı kapatayım?” diye onun az önce Sim’e ettiği lafı tekrarladım, fakat sesim niyetlendiğimden daha sert çıktı. “Tanrının kararmış bedeni aşkına, onu düzinelerce erkeğin kolunda gördüm! Benim başka bir kadını tiyatroya götürmem mi sorun oluyor?”</p>

    <p>Fela bana açık açık baktı. "Onlarla gezintilere çıkmaktan fazlasını yapıyorsun. Kadınlar kendi aralarında konuşurlar.”</p>

    <p>“Harika. Peki ne diyorlar?” diye acı acı sordum, gözümü çorbama dikerek.</p>

    <p>“Cana yakın olduğunu,” dedi Fela rahat bir tavırla. “Ve de kibar. Oynak ellerin yokmuş. Ama görünüşe bakılırsa bu özelliğin bazı durumlarda hüsrana sebep oluyormuş.” Biraz gülümsedi.</p>

    <p>Merakla başımı kaldırdım. “Onu kim söylemiş?”</p>

    <p>Fela tereddüt etti. “Meradin,” dedi sonra. “Ama benden duymamış ol.”</p>

    <p>“Akşam yemeği boyunca bana yirmi kelime bile etmedi,” dedim, başımı iki yana sallayarak. “Bir de yemekten sonra onu ellemediğim için düş kırıklığına mı uğramış? Benden nefret ettiğini sanıyordum.”</p>

    <p>“Modeg’den çok uzaklardayız,” dedi Fela. “Dünyanın bu kısmında insanlar seks konusunda o kadar tutucu değildir. Bazı kadınlar girişken davranmayan erkeklerle nasıl başa çıkacaklarını bilmezler.”</p>

    <p>“Peki,” dedim. “Başka ne diyorlar?”</p>

    <p>“Çok şaşırtıcı şeyler değil,” dedi Fela. “Elleşmeye düşkün olmasan da seni yatağa atmak çok zor değilmiş. Cömertmişsin, hazırcevapmışsın ve...” Huzursuz görünerek sözünün devamını getirmedi.</p>

    <p>“Devam et,” dedim.</p>

    <p>Fela iç geçirip ekledi: “Mesafeliymişsin.”</p>

    <p>Beklediğim gibi ezici bir darbe almadım. “Mesafeli mi?”</p>

    <p>“Bazen tek istediğin birlikte akşam yemeği yemekmiş,” dedi Fela. “Veya birinin refakatiymiş. Veya bir sohbet. Ya da öylesine oynaşabileceğin biri. Ama kızlar genelde erkeklerin...” Kaşlarını çatıp baştan başladı. “Bir erkekle beraber olduğunda...” Sözünü yine yarım bıraktı.</p>

    <p>Öne doğru eğildim. “Aklından ne geçiyorsa söyle.”</p>

    <p>Fela omuz silkip başını çevirdi. “Birlikte olsaydık beni terk etmeni beklerdim. Hemen değil. Kötü niyetle veya hasislikten de değil. Ama terk edeceğini bilirdim. Sen sonsuza kadar tek bir kıza bağlanacak türde biri gibi durmuyorsun. Eninde sonunda beni bırakıp daha önemli bulduğun bir şeyi seçerdin.”</p>

    <p>Ne düşüneceğimi bilemeden çorbamdaki bir patates parçasını kaşıkla dürtükledim.</p>

    <p>“Ortada gönül bağından fazlası olsa gerek,” dedi Sim. “Kvothe o kız için dünyayı tersyüz eder. Bunu sen de görebiliyorsun, değil mi?”</p>

    <p>Fela beni uzun uzadıya süzdü. “Sanırım görebiliyorum,” dedi usulca.</p>

    <p>“Sen görebiliyorsan Denna da görebiliyordur,” diye mantıklı bir fikir yürüttü Sim.</p>

    <p>Fela başını iki yana salladı. “Ben ancak yeterince uzakta durduğum için görebiliyorum.”</p>

    <p>“Yani aşkın gözü kör mü?” Sim bir kahkaha attı. “Vereceğin nasihat bu mu yani?” Gözlerini yuvarladı. “Hadi ama.”</p>

    <p>“İyi de ben Denna’ya âşık olduğumu hiç söylemedim ki,” diye aralarına girdim. “Bunun lafını bile etmedim. Denna kafamı karıştırıyor ve ondan hoşlanıyorum. Ama iş bundan öteye gitmiyor. Zaten nasıl gidebilir ki? Onu gerçek bir aşk iddiasında bulunabilecek kadar iyi tanımıyorum. Anlamadığım bir şeye nasıl âşık olabilirim?”</p>

    <p>Bir süre konuşmadan bana baktılar. Sonra Sim hayatında duyduğu en saçma lafı etmişim gibi o çocuksu kahkahasını patlattı. Fela’nın elini tuttu ve çok yüzlü taş yüzüğünü öptü. “Sen kazandın,” dedi ona. “Aşkın hem gözü körmüş hem de kulakları sağırmış. Bir daha bilgeliğinden asla şüphe etmeyeceğim.”</p>

    <p class="paragraf">Keyifsizliğim geçmeden gidip Elodin Hoca’yı aradım. Sonunda onu Koğuş’un yanındaki küçük bahçedeki bir ağacın altında otururken buldum.</p>

    <p>“Kvothe!” Tembelce el salladı. “Gel. Otur.” Yerdeki bir kâseyi bana ayağıyla doğru itti. “Biraz üzüm ye.”</p>

    <p>Birkaç tane aldım. Taze meyveler o günlerde benim için nadir değildi, fakat kâsedeki üzümler tamamen olgunlaşmış olup tatları nefisti. Düşünceli bir halde birkaç tanesini çiğnerken aklım hâlâ Denna’daydı.</p>

    <p>“Elodin Hoca,” dedim yavaşça, “kendi adını değiştirip duran biri hakkında ne düşünürsünüz?”</p>

    <p>“Ne?” Ürkmüş gözlerle aniden doğruldu. “Sen ne yaptın?”</p>

    <p>Tepkisi beni şaşırttı ve kendimi savunmak istercesine ellerimi kaldırdım. “Hiçbir şey!” dedim ısrarla. “Ben bir şey yapmadım. Bunu tanıdığım bir kız yapıyor.”</p>

    <p>Elodin’in yüzü kül gibi oldu. “Fela mı?” dedi. “Ah, hayır. Hayır. O öyle bir şey yapmayacak kadar akıllı biri.” Kendi kendini çaresizce inandırmaya çalışır gibi bir hali vardı.</p>

    <p>“Fela’dan bahsetmiyorum,” dedim. “Tanıdığım genç bir kızdan bahsediyorum. Ne zaman arkamı dönsem kendine yeni bir ad seçmiş oluyor.”</p>

    <p>“Ah,” diyen Elodin gevşedi. Hafifçe gülerek sırtını tekrar ağaca yasladı. “<em>Sesleniş</em> adlarını kastediyorsun,” dedi gözle görülür bir rahatlamayla. “Tanrı’nın kemikleri aşkına be çocuk, ben de sandım ki...” Cümlesini yarım bırakarak başını iki yana salladı.</p>

    <p>“Ne sandınız?” diye sordum.</p>

    <p>“Hiçbir şey,” dedi geçiştirircesine. “Bir kızdan bahsediyordun.”</p>

    <p>Konuyu açtığıma pişman olmaya başlayarak omuz silktim. “Sürekli adını değiştiren bir kız için ne diyeceğinizi merak ediyordum sadece. Ne zaman arkamı dönsem farklı bir isim almış oluyor. Dianah. Donna. Dyane.”</p>

    <p>“Herhalde kanun kaçağı falan değildir?” diye gülümseyerek sordu Elodin. “Belki de takip ediliyordur. Atur’un demir yasasından kaçmak için uğraşıyordur. Sakın öyle bir şey olmasın?”</p>

    <p>“Yanılmıyorsam hayır,” deyip ben de küçük bir tebessüm ettim.</p>

    <p>“Kim olduğunu bilmemesi mümkün,” dedi Elodin. “Veya biliyordur da bundan hoşlanmıyordur.” Başını kaldırıp düşünceli bir edayla burnunu sıvazladı. “Öyle yapması huzursuzluk ve tatminsizlik ifade ediyor olabilir. Değişken tabiatlı olduğu ve ona uymak için adını değiştirdiği anlamına da gelebilir. Veya adını değiştirirken onunla beraber kişiliğinin de değişmesini umuyordur.”</p>

    <p>“Bu dediklerinizin hiçbir faydası yok,” diye huysuzlandım. “Çorbanızın ya sıcak ya da soğuk olduğunu söyler gibisiniz. Yahut bir elmanın tatlı veya ekşi olduğunu.” Ona kaşlarımı çattım. “Hiçbir şey bilmediğinizi söylemenin karmaşık bir yolu sadece.”</p>

    <p>“Bana öyle bir kız hakkında ne <em>bildiğimi</em> sormadın ki,” diye belirtti. “Öyle bir kız hakkında ne diyeceğimi sordun.”</p>

    <p>Bu konudan sıkılarak omuz silktim. Sessizlik içinde üzümlerimizi yiyerek öğrencilerin gelip gitmelerini seyrettik.</p>

    <p>“Rüzgârı yine çağırdım,” dedim, bunu ona henüz söylemediğimi hatırlayarak. “Tarbean’dayken.”</p>

    <p>Elodin hemen dikkat kesildi. “Demek öyle?” dedi ve şevkle bana doğru döndü. “Anlat bakalım. Bütün ayrıntılarıyla.”</p>

    <p>Elodin bir dinleyicide bulmayı umacağınız tüm dikkati ve hevesi sergiledi. Bazı dramatik süslemeler de ekleyerek hikâyeyi baştan sona anlattım. Bittiği zaman moralimin epey düzelmiş olduğunu fark ettim.</p>

    <p>“Aynı dönemde üçüncü kez yapıyorsun,” dedi Elodin beğeniyle. “Onu tam ihtiyaç duyduğun bir anda buldun. Üstelik de bir esinti değil nefes olarak. İşte bu ince bir iş.” Bana göz ucuyla bakarak muzip bir tebessüm etti. “Sence kendine ne zaman havadan bir yüzük yapabilirsin?”</p>

    <p>Parmaklarımı açarak çıplak elimi kaldırdım. “Öyle bir yüzük takmadığımı nereden biliyorsunuz?”</p>

    <p>Elodin’in vücudu kahkahalarla sarsıldı, ama yüz ifadem değişmeyince durdu. Bana kuşkulu bir bakış atarken alnı kırıştı. Gözleri önce elime, sonra yine suratıma çevrildi. “Şaka mı yapıyorsun?”</p>

    <p>“İyi bir soru,” dedim, soğukkanlılıkla gözlerinin içine bakarak. “Yapıyor muyum?”</p>
  </div>
</body>
</html>
