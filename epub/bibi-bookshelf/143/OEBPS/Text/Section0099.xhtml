<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Doksan Birinci Bölüm</h1>

    <h2 class="baslik_2 sigil_not_in_toc">Ateş, Gök Gürültüsü, Kırık Ağaç</h2>

    <p>Arkasına saklanmakta olduğumuz yamaç geniş bir yarım daire çizerek haydutların kampını korunaklı bir hilalin ortasına almaktaydı. Sonuçta kamp büyük, sığ bir çanağın dibinde oturuyordu. Bulunduğumuz yerden kampın sınırındaki bir derenin çanağa girip biraz ileriden dışarı çıktığını görebiliyordum.</p>

    <p>Dev bir meşe ağacının gövdesi çanağın tam ortasında yükseliyor, kampı devasa dallarının altına alıyordu. Meşe ağacının iki tarafında birer ateş yanmaktaydı. Yağmur yağmasaydı ikisi de şenlik ateşleri kadar büyük olurdu, fakat o anda yalnızca kampı gösterecek kadar ışık veriyorlardı.</p>

    <p>Aslında kamp yanlış bir ifadeydi: ‘karargâh’ daha uygun olabilirdi. Daha ziyade içinde uyumak ve malzeme barındırmak için tasarlanmış, basık ve eğimli altı arazi çadırı mevcuttu. Neredeyse bir sirk çadırı kadar büyük olan yedinci çadırsa dikdörtgen şeklindeydi ve birçok adamın ayakta durabileceği kadar genişti.</p>

    <p>Altı adam ateşlerin yakınındaki eğreti banklarda oturuyordu. Yağmura karşı sarınıp sarmalanmış olan bu adamların hepsi, tecrübeli askerlere mahsus o sert, çilekeş bakışlı gözlere sahipti.</p>

    <p>Yamacın arkasına çökerken hiç korkmuyor olmam beni şaşırttı. Marten’e baktığımda gözlerinde biraz ürkmüş bir ifade olduğunu fark ettim. “Sence kaç kişilerdir?” diye sordum.</p>

    <p>Düşünürken göz kapakları titreşti. “Çadır başına en az iki. Liderleri büyük çadırda kalıyorsa on üç kişiler demektir ve biz içlerinden üçünü öldürdük. O yüzden on. En az on.” Dudaklarını kaygıyla yaladı. “Ama her çadırda dört kişi uyuyor olabilir ve büyük çadırda lider hariç beş kişi daha bulunabilir. Sonuçta otuz eksi üç eder.”</p>

    <p>“Yani en iyi ihtimalle bizden sayıca ikiye bir üstünler,” dedim. “Bu orandan memnun musun?”</p>

    <p>Gözleri yamacın ilerisine bakındı, sonra yine çevrildi. “İkiye bire itiraz etmem. Hem onları hazırlıksız yakaladık, hem de iyice yakınlarına kadar sokulduk.” Duraksadı ve ağzını koluyla kapatarak öksürdü. Yere tükürdü. “Ama aşağıda yirmi kişiler. Bunu hayalarımda hissedebiliyorum. ”</p>

    <p>“Dedan’ı ikna edebilir misin?”</p>

    <p>Başını salladı. “Bana inanır. Çoğu zaman göründüğü kadar eşek kafalı değildir.”</p>

    <p>“Güzel.” Kısa bir süre düşündüm. İşler hesapladığımdan daha hızlı ilerliyordu. Bu yüzden, olup biten her şeye rağmen Dedan ile Hespe halen beş altı dakika gerimizdeydiler. “Git o ikisini geri çevir,” dedim Marten’e. “Sonra da Tempi’yle beni almaya gel.”</p>

    <p>Marten kararsız gözüktü. “Benimle gelmek istemediğinden emin misin? Gözcülerini ne zaman değiştirdiklerini bilmiyoruz.”</p>

    <p>“Tempi yanımda. Zaten işin birkaç dakikada biter. Sayılarını daha iyi tespit edebilir miyim diye bakacağım.”</p>

    <p>Marten hızla yanımızdan ayrıldı ve Tempi’yle ben tekrar yamacın tepesine kadar santim santim süründük. Tempi az sonra vücudunun sol tarafı benimkinin sağına yaslanana dek bana sokuldu.</p>

    <p>Daha evvel gözden kaçırdığım bir şeyi fark ettim. Kampın farklı farklı yerlerine uzun çit kazıkları boyunda tahta direkler çakılmıştı.</p>

    <p>“Direkler?” diye sordum Tempi’ye, ne demek istediğimi ifade edebilmek için parmağımı toprağa batırarak.</p>

    <p>Başını yavaşça sallayarak anladığını gösterdi, ardından omuz silkti.</p>

    <p>Direklerin atları bağlamak veya ıslak giysileri üzerlerine serip kurutmak için çakılmış olabileceğini düşündüm. Fakat şimdilik daha önemli meseleler sebebiyle bunu aklımdan çıkardım. “Sence ne yapmalıyız?”</p>

    <p>Tempi’nin sessizliği uzun sürdü. “Bazılarını öldürelim. Gidelim. Bekleyelim. Başkaları gelsin. Biz...” Kullanmak istediği sözcüğü bulamadığını gösteren o alışıldık duraksamalarından birini sergiledi. “Ağaçların arkasından atlamak?”</p>

    <p>“Şaşırtmak.”</p>

    <p>Başını salladı. “Şaşırtalım. Bekleyelim. Gerisini avlayalım. Maer’e söyleyelim.”</p>

    <p>Ben de başımı salladım. Bu umduğum gibi hızlı bir çözüm olmasa da, bu kadar çok sayıda adama karşı kullanılabilecek aklı başında tek seçenekti. Marten geri geldiğinde onlara ilk saldırımızı gerçekleştirecektik. Bizden hâlâ haberleri olmadığı için, kaçmak zorunda kalmadan önce Marten’in en az üç dört kişiye ok atabileceğini tahmin ediyordum. Muhtemelen hiçbirini öldüremeyecekti, fakat ok yarası almış bir adam önümüzdeki günlerde bize daha az tehlike teşkil ederdi. “Başka yol var mı?”</p>

    <p>Uzun bir duraksama. “Lethani’ye uygun yol yok,” dedi Tempi.</p>

    <p>Yeteri kadar gördüğüme karar verdim ve yamaçtan geriye bir iki metre kayarak görüş alanından çıktım. Yağmaya devam eden yağmurun altında titredim. Birkaç dakika öncesine kıyasla daha çok üşür gibiydim ve Marten’in nezlesine yakalanmış olabileceğimden çekiniyordum. Şu anda ihtiyacım olan son şey buydu.</p>

    <p>O sırada Marten’in yaklaştığını gördüm. Yanımıza geldiğinde tam planımızı açıklayacaktım ki yüzündeki panik ifadesini fark ettim.</p>

    <p>“Onları bulamıyorum!” diye telaşla tısladı. “Olmaları gereken yere kadar gittim, ama yoktular. Yani ya geri döndüler ki öyle bir şey yapmazlar ya da çabucak peşimize takıldılar ve az ışıkta yanlış izleri takip ettiler.”</p>

    <p>Kesilmeyen yağmurla ilgisi olmayan bir ürpertiye kapıldım. “İzlerini bulamaz mısın?”</p>

    <p>“Bulabilecek olsam şimdiye dek bulurdum. Ama karanlıkta bütün ayak izleri aynı görünür. Ne yapacağız?” Kolumu sıkıca tuttu. Gözlerine bakınca paniğe kapılmak üzere olduğunu anladım. “Dikkatli davranmayacaklar. Önlerinden keşif yaptık sanacaklar. Şimdi ne olacak?”</p>

    <p>Dedan’ın bebeği olan cebime uzandım. “Ben onları bulabilirim.”</p>

    <p>Ama ben daha bir şey yapamadan kampın doğu tarafından bir haykırış yükseldi. Bunu öfkeli bir bağırış ve bir dizi küfür izledi.</p>

    <p>“Dedan’ın sesi mi?” diye sordum.</p>

    <p>Marten başını salladı. Yamacın ilerisinde bazı hareketlenmeler yaşandı. Üçümüz cesaret edebildiğimiz kadar hızlı davranarak kenardan aşağı baktık.</p>

    <p>Basık çadırların içinden, kovandan çıkan eşek anları gibi adamlar fırlıyordu. Sayılan en az bir düzineyi bulmuştu ve dördünün ipleri gergin yaylar taşıdıklarını görebiliyordum. Sağdan soldan çıkartılan upuzun tahta kalaslar direklere yaslanarak bir metre yüksekliğinde basit duvarlar oluşturuldu. Savunmasız, her tarafı açık kamp saniyeler içinde bir kaleye benzemişti. Artık en az on altı adam sayabiliyordum, fakat kampın bazı bölümleri görüş alanıma girmiyordu. Eğreti duvarlar ateşleri kestiği ve gecenin içinde koyu gölgeler yarattığı için ışık da daha kötüydü.</p>

    <p>Yayı artık eskisi kadar faydalı olmadığı için Marten anlaşılır şekilde sövüp sayıyordu. Yine de göz açıp kapayıncaya dek ona bir ok sürdü. Kolunu tutmasaydım o oku atacaktı. “Bekle.”</p>

    <p>Kaşlarını çattı, sonra da yanındaki her oka karşılık haydutlarda en az yarım düzine olduğunu bilerek başını salladı. Tempi de bir anda faydasız biri olup çıkmıştı. Hücuma kalkarsa, henüz kampa yaklaşamadan üstü başı okla dolardı.</p>

    <p>İşin tek iyi tarafı, dikkatlerinin üzerimizde olmamasıydı. Gözcünün haykırışını ve Dedan’ın küfürlerini duyduğumuz doğu istikametine odaklanmışlardı. Üçümüz tespit edilmeksizin oradan kaçabilirdik, fakat böyle yaparsak Dedan ile Hespe’yi geride bırakmış olurduk.</p>

    <p>Bu becerikli bir gizemcinin dengeleri değiştirebileceği, avantajı bize geçiremese bile en azından kaçışı mümkün kılabileceği bir zamandı. Fakat ateşim veya bağım yoktu. Bunlardan biri olmadan işimi görebilecek kadar akıllıydım, fakat ikisi birden yokken çaresiz sayılırdım.</p>

    <p>Yağmur şiddetini arttırdı. Gök gürledi. Haydutların sadece iki kişinin geldiğini anlamaları ve doğu yamacına hücum ederek dostlarımızın işini bitirmeleri an meselesiydi. Eğer dikkatleri üzerimize çekersek bizim üçümüze de çabucak baskın gelirlerdi.</p>

    <p>Koro halinde yükselen hafif tınlamalar duyuldu ve doğu yamacının üzerinden biri dizi ok geçti. Marten küfretmeyi bırakarak nefesini tuttu. Dönüp bana baktı. “Ne yapacağız?” dedi telaşla. Kamptan soru tınılı bir bağırış yükseldi. Cevap gelmeyince yine bir dizi ok vınlayarak doğu yamacını aştı. Böylelikle okçular atış yaptıkları hedeflerin menzilini saptıyorlardı.</p>

    <p>“Ne yapacağız?” diye tekrarladı Marten. “Ya yaralandılarsa?”</p>

    <p><em>Ya öldülerse?</em> Gözlerimi kapadım ve net düşünebilmek için yamaç sırtının arkasına kaydım. O esnada ayağım yumuşak ve ağır bir şeye çarptı. Ölü gözcüye. Aklıma karanlık bir fikir geldi. Derin bir nefes aldım ve kendimi Taşın Kalbi’ne attım. Derine. Daha önce hiç inmediğim kadar derine. Tüm korku, tüm tereddüt içimi terk etti.</p>

    <p>Cesedi bileğinden tutup yamaç sırtına doğru çekmeye başladım. Gözcü ağır bir adamdı, fakat bunu o anda fark etmedim bile. “Marten, ölünü kullanabilir miyim?” diye dalgın bir edayla sordum. Sözcükleri hoş bir baritonla, o güne dek kullandığım en sakin sesle telaffuz ettim.</p>

    <p>Bir cevap beklemeksizin bayırın üstünden kampa baktım. Duvarın arkasındaki adamlardan birinin yeni bir atış için yayını gerdiğini gördüm. Kaliteli Ramston çeliğinden, uzun, ince bıçağımı çektim ve okçunun görüntüsünü kafamda sabitledim. Dişlerimi sıkarak ölü gözcüyü böbreğinden bıçakladım. Bıçak ete değil de yoğun bir kil tabakasına saplanıyormuş gibi yavaş yavaş girdi.</p>

    <p>Gök gürültüsünün üzerine bir çığlık yükseldi. Yayı elinden uçup giden adam yere devrildi. Bir başka fedai yerdeki dostuna bakmak üzere eğildi. Tekrar odaklandım ve bu sefer iki elimi birden kullanarak gözcüyü diğer böbreğinden bıçakladım. Bu seferki çığlık ilkinden daha tizdi. <em>Çığlıktan çok feryat,</em> diye zihnimin farklı bir köşesinden geçirdim.</p>

    <p>“Daha ok atma,” diye Marten’i sakince uyardım, gözlerimi kamptan ayırmadan. “Nerede olduğumuzu hâlâ bilmiyorlar.” Bıçağı çekip çıkardım, tekrar odaklandım ve cesedin gözüne soğukkanlılıkla soktum. Duvarın arkasındaki bir adam dimdik doğruldu. Ellerini kapadığı yüzünden kanlar boşalıyordu. Silah arkadaşlarından ikisi ayağa kalkarak onu tahta duvarın arkasına çekmeye çalıştı. Bıçağım kalkıp indi ve biri daha ellerini kendi kanayan suratına götürerek yere devrildi.</p>

    <p>“Yüce Tanrım,” diye boğuk bir sesle fısıldadı Marten. “Sevgili yüce Tanrım.”</p>

    <p>Bıçağı gözcünün gırtlağına dayayıp kampı inceledim. Panik olmaya başlayan adamların askeri disiplini kayboluyordu. Yaralı haydutlardan biri gök gürültülerinin arasından yüksek ve tiz bir sesle çığlık atmaya devam ediyordu.</p>

    <p>Okçulardan birinin sert bakışlarla yamacı taramakta olduğunu gördüm. Bıçağı gözcünün boğazına sürttüm, fakat hiçbir şey olmamış gibi gözüktü. Sonra okçu şaşkın bir hale büründü ve elini kaldırarak gırtlağına dokundu. Parmaklarına biraz kan bulaştı. Gözleri kocaman açıldı, bağırmaya başladı. Yayını düşürüp alçak duvarın diğer tarafına doğru koştu ve geri geldi. Kaçmaya çalışıyor, ama nereye kaçacağını bilemiyordu.</p>

    <p>Sonra kendine hâkim oldu ve kampın etrafındaki yamaçları çaresizce taramayı sürdürdü. Düşme belirtisi göstermiyordu. Kaşlarımı çattım, bıçağı ölü gözcünün gırtlağına tekrar dayadım ve sertçe abandım. Kollarım titriyordu. Bıçak tekrar hareket etmeye başladı, fakat bir buz bloğunu kesmeye çalışıyormuşum gibi yavaştı. Okçunun elleri hemen boynuna gitti ve oradan kanlar fışkırdı. Adam sendeledi, tökezledi ve ateşlerden birinin içine düştü. Çılgınca debelenince, yanan korlar her tarafa saçıldı ve kamptaki kargaşa daha da arttı.</p>

    <p>Bir sonraki hedefimi seçmeye çalışırken gökte bir şimşek çaktı ve bana yanımdaki cesedin apaçık bir resmini gösterdi. Yağmurun karıştığı kan her yerdeydi. Ellerim kandan kapkara kesilmişti.</p>

    <p>Ellerine zarar vermek istemediğim için cesedi yüzükoyun yuvarladım ve çizmelerini çıkarmaya çalıştım. Sonra tekrar odaklanarak ayak bileklerinin üzerindeki ve dizlerinin arkasındaki kirişleri testereyle keser gibi kesmeye koyuldum. Aşağıda iki adam daha sakatlandı. Fakat bıçak giderek daha yavaş hareket ediyor ve harcadığım çabadan kollarını sızlıyordu. Ceset harika bir bağdı, fakat elimdeki yegâne enerji kendi bedenimin kuvvetiydi. Bu şartlar altında etten ziyade tahta kesiyor gibiydim.</p>

    <p>Kamp alarma geçeli daha bir iki dakika olmuştu. Ağzıma kaçan yağmur suyunu tükürdüm, titreyen kollarımı ve yorgun zihnimi dinlendirmek için işime biraz ara verdim. Aynı zamanda kargaşanın ve paniğin giderek arttığı aşağıdaki kampı izledim.</p>

    <p>Ağacın dibindeki büyük çadırdan bir adam çıktı. Dizlerine kadar inen parlak zincirlerden yapılmış bir zırh yelekle ve başını kaplayan bir miğferle diğerlerinden farklı giyinmişti. Korkusuz bir zarafetle kargaşaya çıkıp durumu tek bakışta değerlendirdi. Yağmurun ve gök gürültüsünün arasında işitemediğim bazı emirler bağırdı. Haydutlar sakinleştiler, yerlerine geri döndüler ve yaylarıyla kılıçlarını ellerine aldılar.</p>

    <p>Adamın kendinden emin adımlarla karargâhta yürümesi bana... bir şeyi hatırlattı. Koruyucu duvarların arkasına saklanmakla uğraşmayıp göz önünde duruyordu. Adamlarına bir işaret verdi: hareketi çok tanıdıktı...</p>

    <p>“Kvothe,” diye tısladı Marten. Başımı kaldırınca iz sürücünün yayını kulağına kadar germiş olduğunu gördüm. “Liderleri hedefimde.”</p>

    <p>“Atışını yap.”</p>

    <p>Elindeki yay tınladı ve atılan ok zincir yeleği, bacağı ve arkadaki zırhı delip geçerek adamın baldırının üst kısmına saplandı. Marten’in akıcı bir hareketle yeni bir ok sürüp yayını gerdiğini gördüm, fakat tekrar atış yapamadan önce liderleri eğildi. Acı içindeki birinin belini kırarak iki büklüm olması gibi bir şey değildi bu. Adam başını indirmekle yetinerek bacağına saplanmış oka baktı.</p>

    <p>Saniyelik bir incelemenin akabinde oku kavrayıp tüylü ucunu kırdı. Sonra elini bacağının arkasına attı ve oku çekip çıkardı. Doğrudan bize bakmasını ve kırık oku tutan eliyle konumumuzu işaret etmesini izlerken donakaldım. Adamlarına kısa bir buyruk verdi, oku ateşe attı ve zarif adımlarla kampın diğer tarafına yöneldi.</p>

    <p>“Yüce Tehlu, beni kanatlarının arasına al,” dedi Marten, elini yayının ipinden çekerek. “Beni iblislerden ve gece yürüyen yaratıklardan koru.”</p>

    <p>Benzer bir tepki vermemi engelleyen tek şey, Taşın Kalbi’nin derinliklerinde olmamdı. Kampa bakınca oklardan oluşan küçük bir ormanın bize doğru çevrildiğini tam zamanında gördüm. Başımı eğdim ve şaşkın haldeki iz sürücüye tekme attım. O yere devrildiği anda oklar tepemizden vızır vızır geçti. Marten yuvarlanırken sadağındaki oklar çamurlu yamaçtan aşağı dağıldı.</p>

    <p>“Tempi?” diye seslendim.</p>

    <p>“Buradayım,” dedi solumdan. “<em>Aesh.</em> Ok yok.”</p>

    <p>Başka oklar da vızıldayarak üstümüzden geçti ve birkaçı ağaçlara saplandı. Haydutlar çok geçmeden menzili bulacak ve oklar doğrudan tepemize düşsün diye kavisli atışlar yapmaya başlayacaklardı. Tam o anda aklıma, bir su birikintisinin yüzeyine bir hava kabarcığının yükselmesi kadar sakin bir fikir geldi. “Tempi, bana bu adamın yayını getir.”</p>

    <p><em>“Ia.”</em></p>

    <p>Marten’in kısık sesle ivedi ve anlaşılmaz bir şeyler mırıldandığını işittim. İlk başta vurulduğunu sandım, ama sonra dua ettiğini anladım. “Tehlu, beni demirden ve öfkeden sakla,” dedi usulca. “Tehlu, beni gecenin iblislerinden koru.”</p>

    <p>Tempi yayı elime tutuşturdu. Derin bir nefes aldım ve zihnimi iki, sonra üç, sonra da dört parçaya ayırdım. Zihnimin her parçasında, elimdeki yayın ipini tutuyordum. Kendimi gevşemeye zorladım ve zihnimi bir parçaya daha ayırdım. Sonra tekrar denedim, ama başaramadım. O bitkin, ıslak ve üşümüş halimde sınırıma dayanmıştım. Yay iplerinin bir kez daha tınladığını duydum. Oklar sağanak yağmur gibi etrafımıza yağdı. Kolumun dış kısmında, omzumun yakınında bir sürtünme hissettim. Oklardan biri toprağa saplanmadan önce beni sıyırıp geçmişti. Önce iğne batar gibi oldu, sonra bunu yakıcı bir acı izledi.</p>

    <p>Dişimi sıkarak acıyı kafamdan kovdum. Beş parçanın yetmesi gerekiyordu. Bıçağımı azıcık kan akmasına yetecek kadar kendi kolumdan geçirdim ve gerekli bağı mırıldanıp bıçağı bu sefer yayın ipine sertçe sürttüm.</p>

    <p>İp korkunç bir an boyunca dayandı, sonra koptu. Yay yaralı kolumu sarsarak elimden fırlayıp gitti. Yamacın ötesinden yükselen acı ve hüsran çığlıkları en azından kısmen başarılı olduğumu gösterdi. Beş yay ipinin tamamının koptuğunu, böylece geriye en fazla bir veya iki okçu kaldığını umuyordum.</p>

    <p>Fakat yay elimden fırlar fırlamaz içime bir soğuğun aktığını hissettim. Yalnızca kollarıma değil her tarafıma: karnıma, göğsüme ve boğazıma. Beş yay ipini birden aynı anda kopartmak için sadece kolumun kuvvetine güvenemeyeceğimi anlamıştım. İşte bu yüzden bir gizemcinin daima yanında bulunan tek ateşi, yani kanımın ısısını kullanmıştım. Bağcı ürpertisi kısa zaman içerisinde beni pençesine alacaktı. Çabucak ısınmanın bir yolunu bulmazsam önce şoka, sonra hipotermiye girecek, ardından ölecektim.</p>

    <p>Taşın Kalbi’nden çıktım ve zihnimin parçalarının geri kayarak birleşmesine izin verdim. Bu durum beni biraz afallattı. Soğuk, ıslak ve sersem bir halde sürünerek tekrar yamacın zirvesine tırmandım. Yağmur tenime sulu sepken kadar soğuk geliyordu.</p>

    <p>Kampta tek bir okçu gördüm. Maalesef aklı hâlâ başındaydı ve yüzüm yamacın tepesinde belirdiği anda akıcı bir hareketle yayını gerip bir ok attı.</p>

    <p>Beni ani bir esinti kurtardı. Adamın oku başımdan yarım metre bile uzakta olmayan bir taşa çarparak etrafa parlak sarı kıvılcımlar saçtı. Yağmur yüzümü dövüyor, örümcek ağlarını andıran şimşekler göğe yayılıyordu. Kendimi geri iterek görüş alanından çıktım ve hezeyan içindeki bir hiddetle gözcünün cesedini tekrar tekrar bıçakladım.</p>

    <p>Sonunda bıçak bir kopçaya çarpıp kırıldı. Kırık bıçağı soluk soluğa elimden bıraktım. Marten’in ümitsizce ettiği dualarının sesiyle kendime geldim. Uzuvlarım kurşun kadar soğuk, ağır ve hantaldı.</p>

    <p>Daha da kötüsü, hipoterminin o hissiz uyuşukluğunun vücuduma yayıldığının farkındaydım. Titremediğimi fark ettim ki bu kötüye işaretti. Sırılsıklam bir haldeydim ve yakınlarda kullanabileceğim bir ateş yoktu.</p>

    <p>Göğe yine bir şimşek kazındı. Aklıma bir fikir geldi. Korkunç bir kahkaha attım.</p>

    <p>Yamacın zirvesinden aşağı baktığımda hiç okçu görmeyip sevindim. Fakat lider yine emirler yağdırıyordu ve yeni yayların getirildiğinden ya da öncekilerin iplerinin değiştirildiğinden hiç şüphem yoktu. Hâlâ en az bir düzine adam ayaktaydı.</p>

    <p>Marten yamaca yatmış bir halde duasına devam ediyordu. “Ateşin öldüremediği Tehlu, ateşteyken beni koru.”</p>

    <p>Ona bir tekme attım. “Gel şuraya kahrolasıca. Yoksa hepimiz gebereceğiz.” Duasına ara verip başını kaldırdı. Anlaşılmaz bir şeyler bağırarak eğildim ve onu gömleğinin yakasından tutup yukarı çektim. Onu sarsarken diğer elimle de yayını uzattım. Yayın elime nasıl geldiğine dair hiçbir fikrim yoktu.</p>

    <p>Çakan bir şimşek, onun gördüklerini bana da gösterdi. Ellerim ve kollarım gözcünün kanıyla kaplıydı. Yağan yağmur kanın yer yer akmasına sebep olmuşsa da onu bütünüyle yıkamamıştı. O kısa, göz kamaştırıcı ışıkta kan simsiyah görünüyordu.</p>

    <p>Marten uyuşmuş ellerle yayını aldı. “Ağaca ok at,” diye bağırdım gök gürültüsünün arasından. Delirmişim gibi baktı bana. “Ok at!”</p>

    <p>Yüz ifademdeki bir şey onu ikna etmiş olmalıydı, fakat okları etrafa saçılmıştı ve içlerinden birini çamurlu yamaçta ararken duasına geri döndü. “Encanis’i tekere vuran Tehlu, karanlıktayken beni koru.”</p>

    <p>Uzunca bir arayışın akabinde bir ok buldu ve titreyen elleriyle onu yaya sürmek için uğraştı. Bir yandan da durmaksızın dua ediyordu. Dikkatimi yeniden kampa verdim. Liderleri adamlarını kontrol altına almıştı. Ağzının emirler bağırdığını görsem de tek duyabildiğim Marten’in titreyen sesiydi.</p>

    <blockquote class="dize">
      <p><em>Gözleri doğruyu gören Tehlu,</em></p>

      <p><em>Beni koru.</em></p>
    </blockquote>

    <p>Lider ansızın durup başını yana eğdi. Bir şeye kulak kesilmiş gibiydi: hiç kıpırdamıyordu. Marten duasına devam etti.</p>

    <blockquote class="dize">
      <p><em>Kendi kendinin oğlu Tehlu,</em></p>

      <p><em>Beni koru.</em></p>
    </blockquote>

    <p>Liderleri huzurunu kaçıran bir şey duymuş gibi çabucak sağına soluna bakındı. Başını tekrar yan yatırdı. Marten’e, “Seni duyabiliyor!” diye çılgınca bağırdım. “At şu oku! Adamlarına bir şey yaptırmaya hazırlanıyor!”</p>

    <p>Marten kampın ortasındaki ağaca nişan aldı. Rüzgâra direnerek duasını sürdürdü.</p>

    <blockquote class="dize">
      <p><em>Tehlu’yken Menda olan Tehlu,</em></p>

      <p><em>Beni Menda’nın adına koru,</em></p>

      <p><em>Perial’ın adına</em></p>

      <p><em>Ordal’ın adına</em></p>

      <p><em>Andan’ın adına</em></p>

      <p><em>Beni koru.</em></p>
    </blockquote>

    <p>Liderleri bir şey arar gibi başını göğe doğru kaldırdı. Yaptığı hareket bana fena halde tanıdık geldi, fakat bağcı ürpertisi etkisini arttırdıkça düşüncelerim giderek bulanıyordu. Haydutların lideri geri dönüp çadırına doğru koştu ve içeri girip kayboldu. “Ağaca ok at!” diye haykırdım.</p>

    <p>Marten yayın ipini saldı. Okun haydut kampının ortasından yükselen devasa meşenin gövdesine sıkıca saplandığını gördüm. Marten’in yerlere saçılmış oklarından birine doğru çamurlara bata çıka koştum ve kalkıştığım şey karşısında gülmeye başladım. Çabalarım sonuç vermeyebilirdi. Ölümüme sebep olabilirdi. Sadece kaçak oranı bile... Ama artık bunların önemi yoktu. Isınıp kurumanın bir yolunu bulamazsam zaten ölecektim. Şoka girmeme az kalmıştı. Belki çoktan girmiştim bile.</p>

    <p>Elim okun üstüne kapandı. Zihnimi altı parçaya ayırdım ve oku ıslak toprağa batırırken bağlarımı bağırdım. “Aşağıdaki de yukarıdaki gibi olsun!” diye haykırarak sadece Üniversite’den birinin anlayabileceği bir espri yaptım.</p>

    <p>Bir saniye geçti. Rüzgâr dindi.</p>

    <p>Bir beyazlık oldu. Bir parlaklık. Bir gürültü. Düşüyordum.</p>

    <p>Sonra her şey kayboldu.</p>
  </div>
</body>
</html>
