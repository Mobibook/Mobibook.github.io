<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Altmış Birinci Bölüm</h1>

    <h2 class="baslik_2 sigil_not_in_toc">Ballıbaba</h2>

    <p>Severen’e yaptığım yolculuğun ardından lavta kutumu odama bıraktım ve tez elden Alveron’un dairesine gittim. Stapes beni görmekten hoşlanmasa da her zamanki becerikliliğiyle çabucak içeri aldı.</p>

    <p>Kan ter içindeki Alveron yarı baygın bir halde yatıyordu ve çarşafları etrafında tortop olmuştu. Ne denli cılız göründüğünü ancak o zaman fark edebildim. Kolları ve bacakları çıta gibiydi; solgun yüzü iyice griye çalmıştı. Ben odasına girerken bana kötü kötü baktı.</p>

    <p>Stapes efendisinin örtülerini düzeltti ve arkasına yastıklar koyarak onu oturur konuma getirdi. Maer bu ihtimama sabırla katlandı, sonra azat eder bir ses tonuyla ona teşekkür etti. Uşak bana oldukça kaba bir bakış atarak odadan ağır ağır çıktı.</p>

    <p>Maer’in yatağına yaklaşıp pelerinimin ceplerinden çeşitli malzemeler çıkardım. “İhtiyacım olan her şeyi buldum ekselansları. Ama umduğum her şeyi değil. Nasılsınız?”</p>

    <p>Bana gayet manidar bir bakış attı. “Gelmen amma uzun sürdü. Sen yokken Caudicus yanıma uğradı.”</p>

    <p>İçimde kabaran kaygıyı bastırmaya çalıştım. “Neler oldu?”</p>

    <p>“Bana kendimi nasıl hissettiğimi sordu ve ben de ona doğruyu söyledim. Gözlerime ve boğazıma baktı, kusup kusmadığımı sordu. Evet dedim ve ondan biraz daha ilaç isteyip beni yalnız bırakmasını söyledim. O da gitti ve daha sonra biriyle ilaç gönderdi.”</p>

    <p>Paniğe kapılmakta olduğumu hissettim. “İlacı içtiniz mi?”</p>

    <p>“Biraz daha geç kalsan anlattığın peri masalının canı cehenneme deyip içecektim.” Yastığının altından başka bir şişe çıkardı. “Bunun bana nasıl bir zararı olabilir ki? Zaten ölüyor gibiyim.” Şişeyi öfkeyle bana doğru uzattı.</p>

    <p>“İşinizi biraz kolaylaştırabilirim ekselansları. Unutmayın, bu gece çok zor geçecek. Yarın bu kadar değilse bile kendinizi yine kötü hissedeceksiniz. Ondan sonra her şey yoluna girmeli.”</p>

    <p>“Tabii o kadar yaşarsam,” diye homurdandı.</p>

    <p>Aslında yaptığı şey hasta bir adamın huysuzluğundan ibaretti, fakat düşüncelerimi o kadar iyi yansıtıyordu ki sırtım adeta buz kesti. Daha evvel tüm müdahalelerime rağmen Maer’in ölebileceği aklıma gelmemişti. Fakat şimdi onun bu naif, gri ve titrek haline bakarken gerçeği görebiliyordum: sabaha canlı çıkamayabilirdi.</p>

    <p>“Önce bu ekselansları.” Getirdiğim içki şişelerinden birini uzattım.</p>

    <p>“Brendi mi?” dedi dile getirmediği bir heyecanla. Başımı iki yana sallayıp şişeyi açtım. Alveron kokuyu alınca yüzünü ekşitti ve kendini yastıklara gömdü. “Tanrı’nın dişleri aşkına. Sanki ölüyor olmam yetmiyor. Bir de balık yağı mı içeceğim?”</p>

    <p>Başımı ciddiyetle salladım. “İki büyük yudum için ekselansları. Bu tedavinizin bir parçası.”</p>

    <p>Şişeyi almak için bir hamle yapmadı. “O şeyi oldum olası sevmem. Ayrıca son zamanlarda çayı bile kusuyorum. Sırf hemen geri çıkartmak için onu içerek kendimi sıkıntıya sokmayacağım.”</p>

    <p>Kafamı sallayıp şişenin ağzını kapattım. “Size kusmanızı önleyecek bir şey verebilirim.” Yatağın yanındaki sehpada bir kap su vardı. Maer’e çay hazırlamaya başladım.</p>

    <p>Ne yaptığımı görmek için başını uzattı. “İçine ne koyuyorsun?”</p>

    <p>“İstifra etmenizi önleyecek ve zehri bünyenizden atmanıza yardım edecek bir şey. Ophalum özleminizi azaltmak için de bir miktar afyonruhu. Ve tabii çay. Ekselansları şeker alırlar mı?”</p>

    <p>“Normalde hayır. Ama şeker katmazsan o şeyin bataklık suyu gibi bir tadı olacağını tahmin ediyorum.” Bir bardak şeker kattım, karıştırdım ve bardağı ona uzattım.</p>

    <p>“Önce sen,” dedi Alveron. Solgun ve sert suratındaki gri gözleri bana dikkatle bakıyordu. Korkunç bir tebessüm etti.</p>

    <p>Tereddüde kapıldım, ama yalnızca bir anlığına. “Ekselanslarının sıhhatine,” dedim ve çaydan büyük bir yudum içtim. Yüzümü ekşiterek bir kaşık şeker daha ilave ettim. “Tahmininiz doğruymuş. Bataklık suyu gibi.”</p>

    <p>Maer bardağı iki eliyle birden tuttu ve çabuk ama küçük yudumlarla içmeye koyuldu. “Tadı berbat,” dedi kısaca. “Ama hiç yoktan iyidir. Susamanın ama kusma korkusuyla bir şey içememenin nasıl bir işkence olduğunu bilir misin? Bir köpeğin bile başına gelsin istemem.”</p>

    <p>“İçmek için acele etmeyin,” diye uyardım. “Birkaç dakika içinde midenizi yatıştıracaktır.”</p>

    <p>Yandaki odaya geçip yeni ilacı uçuşkanların besleyicilerine ekledim. İlaçlı nektardan içmeye devam ettiklerini görmek içimi rahatlattı. Tattaki bir değişiklik veya kendilerini korumaya yönelik doğal bir içgüdü sebebiyle sudan uzak durabileceklerinden kaygılanmıştım.</p>

    <p>Ayrıca kurşunun arıkuşları için zehirli olmayabileceğinden çekiniyordum. Herhangi bir hastalık belirtisini birkaç günde değil de bir dönüde gösterebileceklerinden çekiniyordum. Maer’in giderek artan öfkesinden çekiniyordum. Tüm tahminlerimde yanılıyor olabileceğimden çekiniyordum.</p>

    <p>Maer’in yanına döndüğümde onu boş bardağı kucağında tutarken buldum. İlkine benzer ikinci bir karışım hazırladım ve Maer onu da çabucak içti. Sonra on beş dakika kadar konuşmadan oturduk.</p>

    <p>“Şimdi nasıl hissediyorsunuz ekselansları?”</p>

    <p>“Daha iyi,” diye gönülsüzce itiraf etti. Sesinde hafif bir donukluk fark ettim. “Çok daha iyi.”</p>

    <p>“Sebep afyonruhu olsa gerek,” diye yorum yaptım. “Ama mide bulantınızın artık geçmiş olması lazım.” Balık yağı şişesini elime aldım. “İki büyük yudum ekselansları.”</p>

    <p>“İşe yarayacak tek şey bu mu?” diye umutsuzca sordu.</p>

    <p>“Üniversite civarındaki eczanelere erişebiliyor olsaydım daha lezzetli bir şey bulabilirdim, ama şimdilik elimde bundan daha iyisi yok.”</p>

    <p>“Yutabilmem için bana bir bardak çay daha hazırla.” Şişeyi aldı, iki yudum içti, sonra da ağzını tiksintiyle çarpıtarak bana geri verdi.</p>

    <p>Sessizce iç geçirdim. “Onu böyle ufak ufak yudumlayacaksanız bütün akşam buradayız demektir. Denizcilerin ucuz viski içerken yaptıkları gibi ağız dolusu iki koca yudum alın.”</p>

    <p>Kaşlarını çattı. “Benimle çocukmuşum gibi konuşma.”</p>

    <p>“Öyleyse adam gibi davranın,” dedim sertçe. Bu beklenmedik sözüm onu şaşkın bir suskunluğa sevk etti. “Dört saatte bir, iki büyük yudum. Şişedekinin tamamı yarına kadar bitmiş olmalı.”</p>

    <p>Gri gözleri tehlikeli bir ifadeyle kısıldı. “Sana kiminle konuştuğunu hatırlatırım.”</p>

    <p>“İlacını içmek istemeyen hasta bir adamla konuşuyorum,” dedim hiç istifimi bozmadan.</p>

    <p>Afyonruhunun bulandırdığı gözlerinin içinde bir öfke kıvılcımı belirdi. “Bir şişe balık yağı ilaç değildir,” diye tısladı. “Bu art niyetli ve mantıksız bir istek. Kimse bu kadar balıkyağını içemez.”</p>

    <p>Onu en sert bakışımla süzdüm ve şişeyi elinden aldım. Başımı çevirmeden balık yağını kafama diktim. Ağzımdaki sıvıyı yutarken gözlerimi Maer’inkilerden bir an bile olsun ayırmadım. Alveron’un yüz ifadesi önce öfkeliden iğrenmişe, sonra da sessiz bir huşuya dönüştü. Sıvıyı bitirince sonra parmağımı şişenin ağzında gezdirip yaladım.</p>

    <p>Pelerinimin cebinden ikinci bir şişe çıkardım. “Yarınki dozunuz olacaktı, fakat bu gece içmeniz gerekecek. Daha kolay gelecekse iki saatte bir yudum alabilirsiniz.” Gözlerimi onunkilerden ayırmadan şişeyi uzattım.</p>

    <p>Maer balıkyağını aldı, iki büyük yudum içti ve azimli bir yüz ifadesiyle tıpasını geri taktı. Soylulara karşı gurur, sağduyudan daha etkili bir araçtır.</p>

    <p>Elimi parlak bordo pelerinimin ceplerinden birine daldırdım ve Maer’in yüzüğünü çıkardım. “Bunu size daha önce vermeyi unuttum ekselansları.” Yüzüğü ona doğru uzattım.</p>

    <p>Alveron yüzüğü alacak gibi oldu, sonra vazgeçti. “Şimdilik sende kalsın,” dedi. “En azından o kadarını hak ettin sanırım.”</p>

    <p>“Teşekkürler ekselansları,” derken yüz ifademi kontrol altında tutmak için özen gösterdim. Yüzüğü takmamı henüz istemese de onun bende kalmasına izin vermesi aramızdaki ilişki için önemli bir adımdı. Leydi Kilipsiz’e yönelik kur çabaları nasıl giderse gitsin bugün onda iyi bir izlenim bırakmıştım.</p>

    <p>Maer’e bir miktar daha çay koydum ve dikkati üzerimdeyken talimatlarını tamamlamaya karar verdim. “Kaptakini bu gece bitirmeniz gerek ekselansları. Ama unutmayın, yarına kalmadı. Beni çağırttığınız zaman daha da hazırlarım. Bu gece bol bol sıvı alın. En iyisi süt. İçine biraz bal katarsanız daha kolay içersiniz.”</p>

    <p>Dediklerimi kabul eden Maer’in uykulu bir hali vardı. Bu gecenin onun için ne kadar zor geçeceğini bilerek uyumasına izin verdim. Eşyalarımı topladıktan sonra odasından ayrıldım. Stapes dış odaların birinde bekliyordu. Ona Maer’in uyuduğunu söyledim ve kaptaki çayı dökmemesini, uyandığı zaman ekselanslarının onu içmek isteyeceğini tembihledim.</p>

    <p>Ben daireden çıkarken Stapes’in bana attığı bakış önceki gibi sadece soğuk olmayıp resmen nefret doluydu, zehir saçıyordu. Ancak kapıyı arkamdan kapattıktan sonra durumun ona nasıl göründüğünü anladım. Bu zayıf anında Maer’den istifade ettiğimi düşünüyor olmalıydı.</p>

    <p>Dünyada böyle pek çok insan, yani çaresiz durumdaki hastaların korkularını sömürmekten çekinmeyen gezgin hekimler bulunur. Bunun en iyi örneği <em>Dilek için Üç Peni</em> oyunundaki iksir satıcısı Ballıbaba’dır. Tiyatrodaki en nefret edilen karakterlerden biri olan Ballıbaba, dördüncü perdede boyunduruğa vurulduğu zaman tezahürat etmeyen seyirci kitlesi yoktur.</p>

    <p>Bunu aklımda tutarak Maer’in ne kadar halsiz ve gri göründüğünü düşünmeye başladım. Tarbean’da yaşarken genç ve sağlıklı adamların ophalum mahrumiyeti sebebiyle öldüğüne tanıklık etmiştim. Üstelik Maer ne gençti ne de sağlıklı.</p>

    <p>Ölürse kim suçlanırdı? Güvenilir danışman Caudicus’un suçlanmayacağı kesindi. Sevgili uşak Stapes’in de...</p>

    <p>Ben. Beni suçlarlardı. Ben geldikten kısa süre sonra Maer’in durumu daha da kötülemişti. Stapes’in Maer’le beraber dairesinde baş başa vakit geçirdiğimi, çok zorlu bir geceden hemen önce ona bir kap çay hazırladığımı çabucak gün yüzüne çıkaracağından şüphem yoktu.</p>

    <p>En iyi ihtimalle bana Ballıbaba gözüyle bakarlardı. En kötü ihtimalle de bir suikastçı.</p>

    <p>Maer’in sarayında daireme doğru ilerlerken zihnimden işte bunlar geçiyordu. Yol boyunca sadece Aşağı Severen’e bakan pencerelerin birinden sarkıp bir şişe dolusu balık yağı kusmak için durakladım.</p>
  </div>
</body>
</html>
