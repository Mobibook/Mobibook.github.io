<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Yüz Yirmi Yedinci Bölüm</h1>

    <h2 class="baslik_2 sigil_not_in_toc">Öfke</h2>

    <p>"Aklından ne geçiyordu?” diye hışımla sordu Tempi. <em>Hüsran. Hararetli kınama.</em> “Kılıcını bırakmak gibi bir budalalığı niye yaptın?”</p>

    <p>“Kılıcını önce o attı!” diye itiraz ettim.</p>

    <p>“Sırf seni yanıltmak için,” dedi Tempi. “Tuzağa düşürmek için.”</p>

    <p>Kabzası omzumdan görünecek şekilde Durgu’nun kınını sırtıma bağlamaktaydım. Dövüşü kaybetmemden sonra herhangi bir tören düzenlenmemişti. Magwyn kılıcımı geri verip gülümsemiş, teselli edercesine elimi sıvazlamıştı.</p>

    <p>Aşağıdaki kalabalığın yavaş yavaş dağılmasını seyrederken Tempi’ye <em>kibar hayret</em> işaretini yaptım. “O silahsız kalmasına rağmen kılıcımı tutmalı mıydım?”</p>

    <p>“Evet!” <em>Mutlak doğrulama.</em> “O senden beş kat daha iyi bir dövüşçü. Kılıcını bırakmasaydın ona karşı bir şansın olabilirdi!”</p>

    <p>“Tempi haklı.” Shehyn’in sesini arkamda duydum. “Düşmanını tanımak Lethani’ye uyar. Dövüş kaçınılmazsa zeki bir dövüşçü her türlü fırsattan yararlanır.” Arkama dönünce, patikadan yukarı geldiğini gördüm. Penthe de yanında yürüyordu.</p>

    <p><em>Kibar katiyet</em> işaretini yaptım. “Kılıcımı bırakmayıp kazansaydım insanlar Carceret’i budala olarak görür ve unvanı o şekilde kazandığım için beni ayıplarlardı. Kılıcımı bırakmayıp kaybetseydim küçük düşerdim. İkisi de beni kötü gösterirdi.” Bakışlarım Shehyn ile Tempi arasında gidip geldi. “Bunda yanılıyor muyum?”</p>

    <p>“Yanılmıyorsun,” dedi Shehyn. “Ama Tempi de yanılmıyor.”</p>

    <p>“Daima zafer hedeflenmelidir,” dedi Tempi. <em>Katiyet.</em></p>

    <p>Shehyn ona baktı. “Önemli olan başarıdır,” dedi. “Başarmak için hep zafer gerekmez.”</p>

    <p>Tempi <em>saygılı anlaşmazlık</em> işaretini yapıp konuşmak için ağzını açtı, fakat Penthe önce davranarak ona fırsat vermedi. “Kvothe, düşüşünden zarar gördün mü?”</p>

    <p>“Pek değil,” diyerek sırtımı dikkatle oynattım. “Belki birkaç yara bere.”</p>

    <p>“Onlara sürecek bir şeyin var mı?”</p>

    <p>Başımı iki yana salladım.</p>

    <p>Penthe öne çıkıp kolumu tuttu. “Evimde bir şeyler var. Bu ikisini Lethani’yi tartışmaları için yalnız bırakalım. Biri yaralarınla ilgilenmeli.” Kolumu sol eliyle tuttuğu için sözlerine herhangi bir duygusal içerik katmadı.</p>

    <p>“Elbette,” dedi Shehyn ve Tempi de çabucak bir <em>kabul</em> işareti yaptı. Fakat Penthe beni tepeden aşağı götürmeye başlamıştı bile.</p>

    <p>Yaklaşık yarım kilometre yürüdük. Penthe kolumu nazikçe tutmayı sürdürüyordu.</p>

    <p>Sonunda hafif aksanlı Aturcasıyla konuştu. “Bir merheme ihtiyaç duyacak kadar kötü yaralandın mı?” diye sordu.</p>

    <p>“Pek sayılmaz,” diye itiraf ettim.</p>

    <p>“Ben de öyle düşünmüştüm,” dedi. “Ama ben bir dövüş kaybettikten sonra insanların onu nasıl kaybettiğimi söylemelerinden hoşlanmam.” Ufak ve gizli bir tebessüm etti.</p>

    <p>Ben de ona aynı şekilde karşılık verdim.</p>

    <p>Yürümeyi sürdürdük. Kolumdan tutan Penthe beni önce bir ağaç koruluğundan, sonra da küçük bir faleze oyulmuş dik bir patikadan geçirdi. Aralarda gelincik çiçeklerinin de açtığı çim kaplı kuytu bir vadiciğe geldik sonunda. Gelinciklerin gevşek ve kan kırmızı taç yaprakları, Penthe’nin fedai kırmızılarıyla hemen hemen aynı renkteydi.</p>

    <p>“Vashet bana barbarların seks konusunda garip alışkanlıkları olduğunu söyledi,” dedi Penthe. “Seninle yatmak istersem sana çiçek vermeliymişim.” Etrafı işaret etti. “Bunlar bu mevsimde bulabildiklerimin en iyisi.” Bana hevesle baktı.</p>

    <p>“Ah,” dedim. “Sanırım Vashet sana küçük bir şaka yapmış. Veya belki de bana.” Penthe kaşlarını çatınca çabucak devam ettim. “Ama barbarlar arasında seks öncesi için pek çok alışkanlık olduğu doğrudur. Seks geldiğim yerde buradakinden daha karmaşıktır.”</p>

    <p>Penthe <em>somurtkan asabiyet</em> işaretini yaptı. “Şaşırmamam gerek,” dedi. “Herkes barbarlar hakkında hikâyeler anlatıp duruyor. Dünyada rahat gezeyim diye bunlardan bazıları eğitim.” <em>Buruk lakin.</em> “Aranızda hiç bulunmadığım için yalan hikâyeler de anlatarak benimle dalga geçiyorlar.”</p>

    <p>“Ne tür hikâyeler?” diye sordum, Tempi’yle tanışmadan önce Ademler ve Lethani hakkında duyduklarımı düşünerek.</p>

    <p>Penthe omuz silkti. <em>Hafif utanç.</em> “Budalalık işte. Bütün barbar erkeklerinin kocaman olduğunu söylüyorlar.” Elini başının çok yukarılarına kaldırarak iki metreden daha büyük bir yüksekliği gösterdi. “Naden bana barbarların toprak çorbası yedikleri bir kasabaya gittiğini söyledi. Barbarlar hiç yıkanmazlarmış. Barbarlar daha uzun yaşayacaklarına inanarak kendi sidiklerini içerlermiş.” <em>Dehşetengiz keyif</em> işaretini yaptı ve gülerek başını iki yana salladı.</p>

    <p>“Yani,” dedim yavaşça, “siz kendinizinkini içmez misiniz?”</p>

    <p>Penthe kahkahasının orta yerinde donup bana baktı. Yüzü ve elleri utanç, tiksinti ve itimatsızlığın şaşkın bir karışımını gösterdi. Bu o kadar garip bir duygu yumağıydı ki dayanamayıp güldüm ve şaka yaptığımı anlayınca onun da gevşediğini gördüm.</p>

    <p>“Anlıyorum,” dedim. “Biz de Ademler hakkında benzer hikâyeler anlatırız.”</p>

    <p>Gözleri parladı. “Benim sana anlattığım gibi sen de bana anlatmalısın. Adil olanı bu.”</p>

    <p>Sözcük ateşi ve Lethani’den bahsettiğim zaman Tempi’nin verdiği tepkiyi hatırlayarak başka bir şeyi paylaşmaya karar verdim. “Kırmızı giyenlerin bir daha asla seks yapmadıkları söylenir. O enerjiyi alıp Ketanınıza kattığınız ve bu sayede çok iyi dövüşçüler olduğunuz söylenir.”</p>

    <p>Penthe buna epey güldü. “Öyle olsaydı asla üçüncü taşa varamazdım,” dedi. <em>Muzip keyif.</em> “Seksten uzak kalmak bana dövüşümü verseydi bazı günler elimi yumruk bile yapamazdım.”</p>

    <p>Bunu duyunca nabzım biraz hızlandı.</p>

    <p>“Yine de,” dedi, “bu hikâyenin nereden çıktığım anlayabiliyorum. Hiçbir Adem bir barbarla yatmadığı için hiç seks yapmadığımızı düşünüyor olmalılar.”</p>

    <p>“Ah,” dedim, biraz hayal kırıklığına uğrayarak. “Öyleyse beni çiçeklere niye getirdin?”</p>

    <p>“Sen artık Ademre’densin,” dedi rahat bir tavırla. “Artık pek çok kimsenin sana yanaşacağını sanıyorum. Tatlı bir yüzün var ve öfkeni merak etmemek zor.”</p>

    <p>Penthe durup manalı gözlerle aşağı baktı. “Tabii hastalıklı değilsen.”</p>

    <p>Bu söz karşısında yüzüm kızardı. “Ne? Hayır! Tabii ki değilim!”</p>

    <p>“Emin misin?”</p>

    <p>“Ben Revir’de eğitim gördüm,” dedim biraz sertçe. “Orası dünyanın en iyi tıp okuludur. Bir insanın yakalanabileceği her türlü hastalığı, bunların nasıl tespit ve tedavi edileceğini biliyorum.”</p>

    <p>Penthe bana kuşkulu gözlerle baktı. “Seni hususi olarak sorgulamıyorum. Ama barbarların sekslerinde sık sık hastalığa yakalandıkları iyi bilinir.”</p>

    <p>Başımı iki yana salladım. “Bu da saçma bir hikâye. Barbarların Ademlerden daha hastalıklı olmadıklarına seni temin ederim. Hatta sizden daha bile az hastamız vardır.”</p>

    <p>Penthe ciddi gözlerle başını sağa sola salladı. “Hayır. Bunda yanılıyorsun. Yüz barbar içerisinde sence kaçı hastadır?”</p>

    <p>Revir sayesinde bu istatistiği iyi biliyordum. “Her yüz kişide mi? Olsa olsa beş. Tabii genelevlerde çalışanlar veya öyle yerlere sıkça gidenler arasında daha fazla.”</p>

    <p>Yüzü bariz bir tiksintiye bürünen Penthe ürperdi. “Her yüz Adem’den hiçbiri hastalıklı değildir,” dedi kesin bir dille. <em>Katiyet.</em></p>

    <p>“Hadi ama.” Elimi kaldırıp parmaklarımla bir halka yaptım. “Hiçbiri mi?”</p>

    <p>“Hiçbiri,” derken kendinden emindi. “Böyle bir şeye sadece bir barbardan yakalanabiliriz ve yolculuğa çıkanlar bu konuda uyarılırlar.”</p>

    <p>“Ya yolculuğu sırasında dikkatli davranmamış bir Ademden hastalık kaparsan?” diye sordum.</p>

    <p>Penthe’nin kalp biçimli minik yüzü asıldı ve burun delikleri açılıp kapandı. “Bizden birinden mi?” <em>Büyük öfke.</em> “Ademre’den biri bana hastalık verirse çok kızarım. Bir tepeye çıkıp ne yaptığını bağırırım. Onun hayatına kırık bir kemik kadar acı veririm.”</p>

    <p>Elini gömleğinin önüne sürterek tiksintisini gösteren Penthe, böylelikle Tempi’den öğrendiğim ilk Adem el dili işaretini de yapmış oldu. “Sonra iyileşmek için dağları aşarım ve uzun bir yol tepip Tahl’a giderim. Yolculuk iki sene sürse ve okula hiç para getirmese bile. Ve hiç kimse bu yüzden beni küçük görmez.”</p>

    <p>Kendi kendime başımı salladım. Sözleri mantıklıydı. Ademlerin sekse yaklaşımları düşünülürse, bu kadar hassas davranmadıkları takdirde nüfuslarının büyük bölümünde hastalık kol gezerdi.</p>

    <p>Penthe’nin bana hevesle baktığını gördüm. “Çiçekler için teşekkür ederim,” dedim.</p>

    <p>Başını salladı ve bakışlarını yüzümden ayırmaksızın yanıma sokuldu. Utangaç tebessümünü ederken gözleri heyecan doluydu. Sonra yüzü ciddileşti. “Bu kadarı barbar alışkanlıklarını tatmin etmek için yeter mi, yoksa daha fazlasını da yapmak mı gerekir?”</p>

    <p>Uzanıp elimi boynunun yumuşak derisinde gezdirdim. O sırada parmak uçlarımı uzun saç örgüsünün altına sokarak ensesini de okşadım. Gözlerini kapadı ve yüzünü bana yaklaştırdı.</p>

    <p>“Yaptıkların yeter de artar bile,” dedim ve onu öpmek için eğildim.</p>

    <p class="paragraf">“Haklıydım,” dedi Penthe ve hoşnut bir sesle iç geçirdi. Çiçeklerin arasında çırılçıplak uzanmıştık. “Hoş bir öfken var.” Sırtüstü yatıyordum ve onun küçük bedeni kolumun altına kıvrılmış olup kalp biçimli yüzü göğsüme dayalıydı.</p>

    <p>“Ne demek istiyorsun?” diye sordum. “Öfke yanlış sözcük olabilir.”</p>

    <p>“<em>Vaevin</em> demek istiyorum,” dedi, Ademce bir ifade kullanarak. “Aynı şey mi?”</p>

    <p>“O kelimeyi bilmiyorum,” diye itiraf ettim.</p>

    <p>“Bence öfke doğru kelime,” dedi. “Vashet’le senin dilini kullanarak konuştum ve beni düzeltmedi.”</p>

    <p>“Peki öfke derken neyi kastediyorsun?” diye sordum. “Şu an kendimi öfkeli hissetmediğim kesin.”</p>

    <p>Penthe başını göğsümden kaldırdı ve bana tembel, hoşnut bir tebessüm etti. “Elbette hayır,” dedi. “Öfkeni aldım. Nasıl öyle hissedebilirsin ki?”</p>

    <p>“Öyleyse sen... sen öfkeli misin?” diye sordum, ne demek istediğini zerre kadar anlamadığımdan emin bir halde.</p>

    <p>Gülüp başını iki yana salladı. Upuzun örgüsünü açmıştı ve bal sarısı saçları yüzünden aşağı dökülüyordu. Bu hali onu bambaşka bir insan gibi göstermekteydi. O ve tabii fedai kırmızılarının eksikliği. “Bu öyle bir öfke değil. Ona sahip olmaktan memnunum.”</p>

    <p>“Hâlâ anlamıyorum,” dedim. “Bu barbarların bilmediği bir şey olabilir. Bana çocukmuşum gibi açıkla.”</p>

    <p>Ciddi gözlerle beni bir müddet süzdü, sonra da bana daha rahat bakabilmek için yüzükoyun yuvarlandı. “Bu öfke bir his değil. Bu bir...” Tereddüt ederek tatlı bir ifadeyle kaşlarını çattı. “Bu bir arzu. Bu bir yapış. Bu bir hayat isteği.”</p>

    <p>Etrafına bakındı, akabinde yerdeki çimenlere odaklandı. “Öfke, çimleri toprağı delip güneşe uzanmaya iten şeydir,” dedi. “Yaşayan her şeyin öfkesi vardır. Bu onları hareket ettiren, büyüten, yaptıran ateştir.” Başını yana eğdi. “Şimdi anladın mı?”</p>

    <p>“Sanırım,” dedim. “Peki kadınlar seks sırasında öfkeyi erkeklerden alırlar mı?”</p>

    <p>Gülümseyerek kafa salladı. “Erkeklerin sonradan bu kadar yorgun olmalarının sebebi odur. Erkek kendinden bir parçayı verir. Düşüp kalır. Uyur.” Aşağı baktı. “Veya bir parçası uyur.”</p>

    <p>“Çok da uzun bir süreliğine değil,” dedim.</p>

    <p>“Çünkü senin güzel, güçlü bir öfken var,” dedi gururla. “Daha önce de söyledim. Biliyorum çünkü onun bir kısmını aldım. Ama daha fazlası olduğunu da görebiliyorum.”</p>

    <p>“Var,” diye doğruladım. “İyi de kadınlar bu öfkeyle ne yaparlar?”</p>

    <p>“Onu kullanırız,” dedi Penthe kısaca. “Kadın işte bu nedenle seksten sonra erkek gibi uyumaz. Kendini daha dinç hisseder. Hareket etmeye ihtiyaç duyar. Öfkeyi daha en baştan kendisine getiren şey için arzu doludur.” Başını göğsüme yaslayıp beni muzipçe ısırdı ve çıplak vücudunu benimkine sürttü.</p>

    <p>Hareketi dikkatimi çok hoş bir biçimde dağıttı. “Yani kadınların kendilerine ait öfkeleri yok mudur?”</p>

    <p>Tekrar güldü. “Hayır. Her şeyin öfkesi vardır. Ama kadınlar öfkelerini çok farklı şekillerde kullanırlar. Ve erkekler kullanabileceklerinden daha fazla öfkeye sahiptirler. Bu kadar öfke onlara iyi gelmez.”</p>

    <p>“Bir insanın yaşamak, büyümek ve yapmak için nasıl gereğinden fazla arzusu olabilir ki?” diye sordum. “Bana bundan ne kadar çok olursa o kadar iyiymiş gibi geliyor.”</p>

    <p>Penthe başını iki yana sallayıp bir eliyle saçlarını arkasına attı. “Hayır. Öfke, yemek gibidir. Bir yemek iyidir. İki yemek daha iyi değildir.” Yeniden kaşlarını çattı. “Hayır. Asıl şarap gibidir. Bir bardak şarap iyidir. İki bardak bazen daha iyidir. Ama on bardak...” Başını ciddiyetle salladı. “Bu da tıpkı öfke gibidir. İçi onunla dolan bir adam zehirlenmeye başlar. Çok fazla şey yapmak ister. Her şeyi ister. Garipleşir ve kafadan rahatsızlanır. Daha şiddetli davranır.”</p>

    <p>Kendi kendine başını salladı. “Evet. Sanırım öfke bu yüzden doğru kelime. Öfkesini kendine saklayan bir adamı bilirsin. Öfke içini ekşitir. Onu kendisine düşman eder ve yapmaktan çok bozmaya iter.”</p>

    <p>“Öyle adamlar tanıyorum,” dedim. “Ama kadınlar da.”</p>

    <p>“Her şeyin öfkesi vardır,” diye omuz silkerek tekrarladı. “Bir taşm öfkesi, yeni filizlenen bir ağaca göre daha azdır. İnsanlar için de aynıdır. Bazılarında fazla, bazılarında azdır. Bazıları onu akıllıca kullanır. Bazıları kullanmaz.” Geniş bir tebessüm etti. “Bende çok var. O yüzden sekse bu kadar düşkünüm ve bu kadar haşin dövüşüyorum.” Göğsümü yeniden ısırdı; bu seferki o kadar muzipçe değildi. Boynuma doğru çıkmaya başlamıştı.</p>

    <p>“İyi de seks sırasında bir erkeğin öfkesini ondan alıyorsan,” dedim, dikkatimi toplamakta zorlanarak, “bu ne kadar çok seksin olursa o kadar fazlasını isteyeceğin anlamına gelmiyor mu?”</p>

    <p>“Bunu su pompalamadan önce tulumbaya su basmak gibi düşün,” diye sıcak nefesiyle kulağıma fısıldadı. “Hadi artık. Senden tüm öfkeni alacağım. Bütün gün ve gecenin yarısı sürse bile.”</p>

    <p class="paragraf">Bir müddet sonra o çimenlik alandan hamama, oradan da bir falezin yamacına inşa edilmiş iki konforlu odadan oluşan Penthe’nin evine geçtik. Ay gökyüzündeydi ve bizi bir süredir pencereden izliyordu. Fakat ona daha önce görmediği bir şeyi gösterdiğimizi hiç sanmıyordum.</p>

    <p>“Bu kadarı yeterli mi?” diye soluk soluğa sordum. Geniş ve ferah yatağında yan yana uzanmış, terimizi vücutlarımızda kurumaya bırakmıştık. “Daha fazla almaya kalkarsan konuşmaya veya nefes almaya yetecek kadar bile öfkem kalmayacak.”</p>

    <p>Elim karnının basık düzleminde duruyordu. Teni yumuşak ve pürüzsüzdü, fakat güldüğü zaman karın kaslarının seğirdiğini ve çelik kadar sertleştiğini hissedebiliyordum.</p>

    <p>“Şimdilik yeterli,” dedi, yorulduğu sesinden anlaşılarak. “Seni suyu sıkılmış bir meyve gibi bırakırsam Vashet bana kızar.”</p>

    <p>Geçirdiğim uzun güne rağmen kendimi garip bir şekilde dinç hissediyordum. Düşüncelerim berrak ve açıktı. Penthe’nin daha önce söylediği bir şey aklıma geldi. “Bir kadının öfkesini farklı şekillerde kullandığını söyledin. Kadınlar onunla erkeklerin yapmadıkları ne yaparlar?”</p>

    <p>“Öğretiriz,” dedi. “İsim veririz. Günleri sayarız ve işlerin düzgün yürümesiyle ilgileniriz. Bitki ekeriz. Bebek yaparız.” Omuz silkti. “Pek çok şey.”</p>

    <p>“Onları bir erkek de yapabilir,” dedim.</p>

    <p>Penthe kıkırdadı. “Galiba kelimeyi yanlış anladın,” diyerek çenemi okşadı. “Bir erkeğin yaptığı şey börektir. Bebek başka bir şeydir ve erkeğin ona katkısı olmaz.”</p>

    <p>“Bebeği taşımayız,” dedim, biraz alınarak. “Ama yapılışında bizim de rolümüz vardır.”</p>

    <p>Penthe bir espri yapmışım gibi gülümseyerek bana doğru döndü. Sonra tebessümü kayboldu. Dirseği üzerinde doğruldu ve beni uzun uzun süzdü. “Ciddi misin?”</p>

    <p>Şaşkın yüz ifademi görünce gözleri hayretle kocaman açıldı ve yatakta dimdik oturdu. “Ciddisin!” dedi. “Erkek-annelere inanıyorsun!” Yüzünün alt kısmını iki eliyle birden kapatarak kıkır kıkır güldü. “Bunun olabileceğini hiç düşünmezdim!” Sol elini indirip heyecanlı bir sırıtışı ortaya çıkardı ve eliyle <em>hayretli neşe</em> işaretini yaptı.</p>

    <p>Kızmam gerektiğini hissediyordum, ama yeterli enerjiden yoksundum. Belki de erkeklerin öfkelerini vermeleri hakkında söylediği şeylerin bir kısmı doğruydu. “Erkek-anne nedir?” diye sordum.</p>

    <p>“Espri yapmıyor musun?” diye sordu, bir eliyle tebessümünü kısmen gizlemeyi sürdürerek. “Sahiden kadının içine bebeği erkeğin koyduğuna mı inanıyorsun?”</p>

    <p>“Şey... evet,” dedim biraz çekinerek. “Bir açıdan. Bebek yapmak için hem kadın hem de erkek gerekir. Bir anne ve bir baba.”</p>

    <p>“Onun için kelimen bile var!” dedi neşeyle. “Bunu bana da söylediler. Toprak çorbası hikâyeleriyle birlikte. Ama gerçek olduğunu düşünmemiştim! ”</p>

    <p>Endişelendiğim için ben de doğrulup oturdum. “Bebeklerin nasıl yapıldığını bilmiyorsun, değil mi?” diye sordum, elimle <em>ciddi samimiyet</em> işaretini yaparak. “Bebekleri getiren, günün büyük bölümünde yaptığımız şeydir.”</p>

    <p>Bana afallamış bir sessizlik içinde baktı, ardından çaresiz kahkahalara boğuldu. Birkaç kez konuşmaya çalıştıysa bile yüz ifademe her baktığında kahkahaları ona engel oldu.</p>

    <p>Ellerini karnına koyarak, kafası karışmışçasına orayı yokladı. “Bebeğim nerede?” Dümdüz karnına baktı. “Belki bunca yıldır yanlış seks yapıyorum.” Güldüğü zaman karın kasları titreşerek kaplumbağa kabuğundakiler gibi bir desen oluşturdu. “Dediğin doğru olsaydı yüz tane bebeğim olurdu. Beş yüz bebeğim!”</p>

    <p>“Bu her seks yapıldığında gerçekleşmez,” dedim. “Kadınların bebek için uygun oldukları belli zamanlar vardır.”</p>

    <p>“Peki sen bunu yaptın mı?” diye sordu ve ağzı bir tebessümle gerilirken bana sahte bir ciddiyetle baktı. “Bir kadınla bebek yaptın mı?”</p>

    <p>“Öyle bir şey yapmamaya dikkat ettim,” dedim. “Silphium denilen bir ot vardır. Onu her gün çiğnerim. O ot, bir kadının içine bebek koymamı önler.”</p>

    <p>Penthe başını iki yana salladı. “Bu barbarca seks alışkanlıklarınızdan biri,” dedi. “Geldiğin yerde bir erkeğe çiçek vermek de bebek yapar mı?”</p>

    <p>Konuya farklı bir açıdan yaklaşmaya karar verdim. “Erkekler bebek yapılmasına yardım etmiyorsa bebeklerin babalarına benzemelerini nasıl açıklıyorsun?”</p>

    <p>“Bebekler kızgın yaşlı adamlara benzerler,” dedi Penthe. “Hepsi de keldir ve...” Tereddüt ederek yanaklarına dokundu. “...yüzlerinde çizgiler vardır. Belki bebekleri sadece yaşlı adamlar yapıyordur?” Bilgiç bir edayla sırıttı.</p>

    <p>“Peki ya kedi yavruları?” diye sordum. “Tek anneden doğmuş kedi yavruları görmüşsündür. Bir beyaz kediyle bir siyah kedi seks yaptığında hem beyaz hem de siyah yavrular doğar. Ayrıca her iki renkte yavrular da.”</p>

    <p>“Her zaman mı?” diye sordu Penthe.</p>

    <p>“Her zaman değil,” diye itiraf ettim. “Ama çoğu zaman.”</p>

    <p>“Ya sarı renkli bir yavru varsa?” diye sordu.</p>

    <p>Ben bir cevap bulamadan elini sallayarak soruyu geçiştirdi. “Kedi yavrularının bununla ilgisi yok,” dedi. “Biz hayvanlar gibi değiliz. Kızıştığımız dönemler olmaz. Yumurtlamayız. Koza, meyve ya da tohum bırakmayız. Biz ne köpeğiz, ne kurbağayız, ne de ağacız.”</p>

    <p>Bana ciddi bir bakış attı. “Yanlış bir fikir düşünüyorsun. İki taşın ufak bir parça kopana kadar birbirine vurarak bebek taş yaptığını, insanların da böyle çoğaldığını söyler gibisin.”</p>

    <p>İçin için kızsam da haklıydı. Yanlış bir benzetmeye başvurmuştum. Yürüttüğüm mantık hatalıydı.</p>

    <p>Sohbetimiz bir süre bu istikamette devam etti. Ona önceki aylarda seks yapmadan hamile kalan bir kadın tanıyıp tanımadığını sordum. Barbarlar arasında gezenler, hasta düşenler veya çok yaşlananlar dışında üç ay seks yapmadan yaşayan bir kadın hiç tanımadığını söyledi.</p>

    <p>Penthe en sonunda eliyle <em>bıkkınlık</em> göstererek beni durdurdu. “Uydurduğun bahaneleri duyuyor musun? Seks bebek yapar, ama her zaman değil. Bebekler erkek-anneleri gibi görünürler, ama her zaman değil. Seks doğru zamanda yapılmalıdır, ama her zaman değil. Bu ihtimali arttıran ve azaltan bitkiler vardır.” Başını iki yana salladı. “İddianda bir ağ gibi kocaman boşluklar olduğunu bilmen lazım. Suyu tutmasını umarak yeni iplikler dikiyorsun, ama ummak bunu doğru yapmaz.”</p>

    <p>Kaşlarımı çattığımı görünce elimi tuttu ve daha önce yemek salonunda yaptığı gibi avcuma <em>teselli</em> işaretini bastırdı. Yüzündeki kahkahalar kaybolmuştu. “Buna gerçekten inandığını görebiliyorum. Barbar erkeklerin buna niye inanmak istediklerini de anlıyorum. Bu şekilde önemli olduğunuzu düşünmek size huzur veriyor olmalı. Ama değilsiniz, işte o kadar.”</p>

    <p>Acımaya yakın bir ifadeyle baktı bana. “Bir kadın bazen olgunlaşır. Bu doğal bir şeydir ve erkeklerin buna bir katkısı yoktur. O yüzden meyveler gibi güzleri daha çok kadın olgunlaşır. O yüzden Haert’te daha çok kadın olgunlaşır. Burada çocuk yapmak daha iyidir.”</p>

    <p>İkna edici başka bir sav bulmaya çalıştım, fakat aklıma hiçbir şey gelmedi. Bu benim için sinir bozucu bir durumdu.</p>

    <p>Penthe yüz ifademi görünce elimi sıkıp taviz işaretini yaptı. “Belki barbar kadınları daha farklıdır,” dedi.</p>

    <p>Surat asarak, “Bunu sırf kendimi daha iyi hissetmem için söylüyorsun,” dedim ve kendime hâkim olamadan ağzımı bir karış açarak esnedim.</p>

    <p>“Evet,” diye itirafta bulundu. Sonra bana nazik bir öpücük verdi ve omuzlarımı iterek beni yatağa yatmaya teşvik etti.</p>

    <p>İstediğini yaptım ve yeniden kolumun altına girerek başını omzuma yasladı. “Erkek olmak herhalde zordur,” dedi usulca. “Bir kadın dünyadaki yerini bilir. Biz hayat doluyuz. Kadın bir çiçek ve meyvedir. Çocuklarımızın bir parçası olarak zamanda ileri gideriz. Ama bir erkek...” Başını çevirip bana şefkatli bir acımayla baktı. “Siz meyvesiz bir dal gibisiniz. Öldüğünüz zaman arkanızda önemli bir şey bırakmayacağınızın farkındasınız.”</p>

    <p>Göğsümü sevgiyle okşadı. “Bence bu yüzden öfke dolusunuz. Belki öfkeniz kadınlarınkinden daha çok değil. Belki içinizdeki öfkenin gidecek bir yeri yok, o kadar. Belki o öfke arkasında bir iz bırakmak için çırpmıyor. Dünyaya vuruyor. Sizi düşünmeden hareket etmeye zorluyor. Didişmeye. Kudurmaya. Resim yapıyor, bina dikiyor, dövüşüyor ve gerçeklerden daha büyük hikâyeler anlatıyorsunuz.” Hoşnut bir sesle iç geçirip kollarımın arasına iyice yumuldu. “Sana bunu söylediğim için üzgünüm. İyi ve hoş bir erkeksin. Ama sadece erkeksin. Dünyaya verebileceğin tek şey öfken.”</p>
  </div>
</body>
</html>
