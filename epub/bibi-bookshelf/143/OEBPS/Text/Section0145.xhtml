<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Yüz Otuz Yedinci Bölüm</h1>

    <h2 class="baslik_2 sigil_not_in_toc">Sorular</h2>

    <p>Levinshir’in başkanı sahte kumpanyacılar meselesini nasıl hallettiğimden hoşlanmış gözükse de, meselenin o kadar basit olmadığının farkındaydım. Demir yasasına göre en az üç farklı ağır suç işlemiştim ve bunlardan biri bile asılmama yeterdi.</p>

    <p>Maalesef Levinshir’deki herkes adımı ve çehremi bildiği için hikâyenin benden hızlı yol alabileceğinden endişeleniyordum. Böyle bir şey olursa geçtiğim kasabalardan birinin inzibatları görevlerini ifa edebilir ve seyyar bir yargıç gelene kadar beni hapsedebilirlerdi.</p>

    <p>Ben de Severen’e doğru elimden geldiği kadar süratle yol aldım. İki gün durmaksızın yürüdüm, sonra güneye giden bir at arabasında yer kiraladım. Söylentiler hızlı yayılmasına yayılır, fakat zorlu bir yolculuğa ve biraz uykunuzdan olmaya razıysanız onların önünde kalabilirsiniz.</p>

    <p>Üç günlük sarsıntılı bir yolculuğun ardından Severen’e ulaştım. Araba doğu kapısından şehre girerken Bredon’un bahsetmiş olduğu darağacım ilk kez gördüm. Demir kafes içerisindeki ağarmış kemiklerin görüntüsü endişelerimi dindirmedi. Maer sırf haydutluk yaptığı için bir adamı oraya kapattırmıştı. Yoldaki dokuz gezgin kumpanyacıyı öldüren birine kim bilir ne yapardı?</p>

    <p>Dosdoğru Dört Mum’a gitmeyi çok istiyor, Cthaeh’in dediklerine rağmen Denna’yı orada bulmayı umuyordum. Fakat üstüm başım birkaç günlük toz toprak ve terle kaplıydı. Herhangi birinin karşısına çıkmadan önce yıkanıp giysilerimi değiştirmem gerekiyordu.</p>

    <p>Maer’in sarayına girer girmez Stapes’e bir yüzük ve not yolladım. Maer’le yüz yüze konuşmak için en hızlı yolun bu olduğunu biliyordum. Koridorlardaki birkaç nedime kabaca sürtünüp geçmem anlamına gelse bile hiç vakit kaybetmeden daireme yollandım. Tam seyahat heybemi bırakmış ve sıcak su için ulak göndermiştim ki kapıda Stapes belirdi.</p>

    <p>“Genç efendi Kvothe!” dedi gülümseyerek ve elimi tutup sıktı. “Sizi tekrar görmek çok güzel. Tanrı aşkına, sizin için öyle endişeliydim ki.”</p>

    <p>Coşkusu benden bir tebessüm kopardı. “Geri dönmek de güzel Stapes. Çok şey kaçırdım mı?”</p>

    <p>“Çok şey mi?” Güldü. “En başta düğünü kaçırdınız.”</p>

    <p>“Düğünü mü?” diye sordum, fakat kelime ağzımdan çıkar çıkmaz cevabı kendim buldum. “Maer’in düğünü mü?”</p>

    <p>Stapes heyecanla başını salladı. “Ah, pek görkemliydi. Yaptıklarınızdan sonra burada bulunmamanız çok yazık oldu.” Bilmiş bir bakış attıysa da başka bir şey söylemedi. Stapes hep ağzı sıkı biri olagelmişti.</p>

    <p>“Anlaşılan hiç vakit kaybetmemişler.”</p>

    <p>“Sözlenmelerinin üzerinden iki ay geçmişti,” dedi Stapes hafif bir serzenişle. “Münasip olandan bir gün bile erken davranılmadı.” Biraz gevşediğini gördüm ve bana göz kırptı. “Tabii bu, hevesli olmadıkları anlamına gelmiyor.”</p>

    <p>Ben gevrek gevrek gülerken ulak oğlanlar buharları tüten su kovalarıyla kapıdan girdiler. Küvet doldurulurken çıkan şapırtılar müzik gibiydi.</p>

    <p>Uşak onların gitmelerini izledi, sonra bana sokulup alçak sesle konuştu. “Yarım kalmış o meselenin icabına bakıldığını bilmek herhalde hoşunuza gider.”</p>

    <p>Ona boş gözlerle bakarak, neden bahsettiğini bulmak için hafızamı zorladım. Gittiğimden beri öyle çok şey olup bitmişti ki...</p>

    <p>Yüz ifadem Stapes’in gözünden kaçmadı. “Caudicus,” dedi, ismi telaffuz ederken ağzını çarpıtarak. “Dagon siz buradan ayrıldıktan sadece iki gün sonra onu geri getirdi. Caudicus şehrin yirmi kilometre bile uzağında olmayan bir yere saklanmış.”</p>

    <p>“O kadar yakına mı?” diye şaşırarak sordum.</p>

    <p>Stapes ciddiyetle başını salladı. “Çukurdaki bir porsuk gibi bir çiftlik evine sığınmıştı. Maer’in özel muhafızlarından dört kişiyi öldürdü ve Dagon’un bir gözüne mal oldu. Sonunda ancak evi ateşe vererek yakalayabildiler onu.”</p>

    <p>“Peki sonra ne oldu?” diye sordum. “Herhalde duruşma falan yapılmamıştır.”</p>

    <p>“Meselenin icabına bakıldı,” diye tekrar etti. “Bakılması gereken biçimde.” Son sözcükleri acımasız bir katiyetin ağırlığıyla telaffuz etmişti. Normalde sevecen bakan gözleri nefretten kısılmıştı. Yuvarlak yüzlü adamın o anda hiç de uşağa benzer bir hali yoktu.</p>

    <p>Alveron’un soğukkanlılıkla ettiği ‘başparmaklarını kesin’ lafını hatırladım. Onun ani ve kararlı öfkesini iyi bildiğim için Caudicus’un bir daha görüleceğinden kuşkuluydum.</p>

    <p>“Maer sebebini öğrenebildi mi?” Usulca konuşmama rağmen, Stapes’in zehirleme olayından açık açık bahsetmemden hoşlanmayacağını bildiğim için sorumu fazla detaylandırmamıştım.</p>

    <p>“Onu söylemek bana düşmez,” dedi dikkatle. Kendisine böyle şeyler sormamam gerektiğini tahmin etmeliymişim gibi ses tonu biraz dargındı.</p>

    <p>Ağzından başka bir laf alamayacağımı bildiğim için konuyu kapattım. “Benim adıma Maer’e bir şey iletebilirsen çok sevinirim,” dedim ve yıpranmış seyahat heybemin olduğu yere gittim. Maer’in para kutusunu dipte bulana kadar heybeyi eşeledim.</p>

    <p>Kutuyu Stapes’e uzattım. “İçinde ne olduğundan emin değilim,” dedim. “Ama üzerinde Maer’in arması var. Ağır da. Umarım çalınan o vergilerdir.” Gülümsedim. “Ona bunun bir düğün hediyesi olduğunu söyle.”</p>

    <p>Stapes kutuyu gülümseyerek aldı. “Sevineceğinden eminim.”</p>

    <p>Üç ulak daha çıkageldi, fakat sadece ikisi ellerinde sıcak su kovalarıyla yanımızdan geçti. Üçüncüsü Stapes’e yaklaşıp ona bir not uzattı. Diğer odadan biraz daha su sesi yükseldi ve üç oğlan da bana bir göz atıp odayı terk etti.</p>

    <p>Stapes notu şöyle bir gözden geçirip bana baktı. “Maer beşinci çanda kendisiyle bahçede buluşabilmenizi umuyor.”</p>

    <p>Bahçe kibar bir sohbet demekti. Maer ciddi bir konuda konuşmak isteseydi beni ya dairesine çağırtır ya da dairelerimizi birbirine bağlayan gizli geçidi kullanarak yanıma gelirdi.</p>

    <p>Duvardaki saate baktım. Üniversite’den alıştığım türde bir sempati saati değildi. Bu sallanan sarkacı falan olan bir harmoni saatiydi. Güzel olmasına güzeldi, ama sempati saatleri kadar doğru değildi. Kolları saat başına on beş dakika kaldığını gösteriyordu.</p>

    <p>“Şu saat ileri mi, Stapes?” diye umutla sordum. On beş dakika, yolculuk giysilerimi çıkartıp saraya yakışır süslü püslü bir kıyafet giyebilmem için anca yeterdi. Fakat üzerimdeki toz ve kurumuş ter katmanları hesaba katılırsa bu, dumanı tüten bir inek dışkısına ipek kurdele bağlamaktan farksız olurdu.</p>

    <p>Stapes duvardaki saate baktı, sonra cebinde tuttuğu küçük saati kontrol etti. “Aslında beş dakika geri gibi gözüküyor.”</p>

    <p>Suratımı sıvazlayarak seçeneklerimi değerlendirdim. Kısa bir seyahatten gelmiş gibi değildim: leş gibiydim. Yaz güneşi altında uzun uzun yürümüş, sonra içi fırın gibi bir arabada günler geçirmiştim. Maer her ne kadar karşısındakini tamamıyla görünüşüne bakarak değerlendiren biri olmasa da adaba önem verirdi. O leş gibi halimle karşısına çıkarsam üzerinde iyi bir izlenim bırakmazdım.</p>

    <p>Demir darağacının görüntüsü kendiliğinden kafamda belirdi ve kötü bir izlenim bırakma riskine girmeyi göze alamadım. Özellikle de getirdiğim haberler düşünülecek olursa. “Stapes, hazırlanmam en az bir saat sürer. İsterse onunla altıncı çanda görüşebilirim.”</p>

    <p>Stapes’in yüz ifadesi sert ve dargın bir hale büründü. Verdiği mesaj açıktı. Maer Alveron’la buluşmanızı erteleyemezdiniz. O isterdi, siz giderdiniz. Bu kadar basitti.</p>

    <p>“Stapes,” dedim olabildiğim kadar nazikçe. “Bana bak. Beni <em>kokla.</em> Son bir dönüde beş yüz kilometre yol teptim. Toz toprak içinde ve bir barbar gibi kokarak bahçede gezecek değilim.”</p>

    <p>Stapes’in ağzı hoşnutsuzca kıvrıldı. “Meşgul olduğunuzu ona söylerim.”</p>

    <p>Üzerinden buharlar yükselen yeni su kovaları geldi. “Ona gerçeği söyle, Stapes,” dedim gömleğimin düğmelerini açmaya başlarken. “Anlayış göstereceğinden eminim.”</p>

    <p class="paragraf">Yıkandıktan, kurulandıktan ve doğru düzgün giyindikten sonra Maer’e altın yüzüğümü ve üzerinde, “Müsait olduğunuz en kısa zamanda sizinle yalnız konuşmayı çok isterim,” yazılı bir kart gönderdim.</p>

    <p>Aynı saat içerisinde Maer’den bir kart geldi. “Çağrımı bekle.”</p>

    <p>Bekledim. Akşam yemeği için bir ulak yolladım, sonra o akşamın geri kalanında da bekledim. Ertesi gün herhangi bir mesaj almadım. Alveron’un çağrısının ne zaman geleceğini bilmediğim için bir kez daha daireme resmen hapsolmuştum.</p>

    <p>Uykumu alabilmem ve ikinci kez banyo yapabilmem güzeldi. Lakin Levinshir’den gelen haberlerin yayıldığından kaygılanıyordum. Denna’yı aramak için Aşağı Severen’e inemiyor olmam da son derece sinir bozucuydu.</p>

    <p>Maruz kaldığım sessiz azar, böyle saray ortamlarında sıkça rastlanan türdendi. Maer’in mesajı açıktı: <em>Çağırdım mı geleceksin. Ya istediğim zaman ya hiç.</em></p>

    <p>Bu sadece soyluların yapabileceği türden bir çocukluktu elbette. Yine de elimden bir şey gelmezdi. Ben de gümüş yüzüğümü Bredon’a yolladım. Bredon tam birlikte akşam yemeği yiyebileceğimiz bir vakitte geldi ve kaçırdığım bir mevsimlik dedikoduyu benimle paylaştı. Saray dedikoduları bazen epey yavan olabilir, fakat Bredon başımı ağrıtmamak için en kötüleri geçti.</p>

    <p>Dedikoduların çoğu Maer’in Kilipsiz vârisiyle yaptığı baş döndürücü süratteki kur sürecini ve evliliklerini esas alıyordu. Anlaşılan birbirlerine abayı fena yakmışlardı. Çoğu kimse daha şimdiden bir çocuğun yolda olabileceğinden kuşkuluydu. Renere’deki kraliyet erkânı da yoğun bir çaba içindeydi. Prens naibi Alaitis bir düelloda öldürülmüştü ve soylular bu kadar yüksek mevkili bir saray mensubunun ölümünden istifade etmek amacıyla canla başla uğraşırlarken ülkenin güneyi kargaşa içine düşmüştü.</p>

    <p>Başka söylentiler de vardı. Maer’in adamları Eld’in ıssız bir kesimindeki bazı haydutları haklamışlardı. Anlaşılan haydutlar bir süredir vergi toplayıcılarını pusuya düşürüyorlardı. Kuzeyde Maer’in vergi toplayıcıları tarafından ikinci kez ziyaret edilen halkta huzursuzluklar baş göstermişti. Fakat en azından yollar yine açıktı ve suçlular cezalandırılmıştı.</p>

    <p>Bredon ayrıca Felurian’ın yanına giden ve üzerinde biraz fey havası taşısa bile sapasağlam geri gelen genç bir adamla ilgili enteresan bir söylentiden bahsetti. Bu tam olarak bir saray dedikodusu değil, daha ziyade bir tavernada dinleyeceğiniz türden bir hikâyeydi. Soylu kanı taşıyan bir insanın asla kulak asmayacağı türden bir hikâye. Bredon bunu söylerken koyu renkli baykuşumsu gözleri neşeyle parlıyordu.</p>

    <p>Böyle masalların sahiden de boş olduğu ve bizim gibi seçkin kimselerin onları dikkate bile almaması gerektiği konusunda onunla hemfikir oldum. Pelerinim mi? Oldukça kaliteliydi, değil mi? Nerede diktirdiğimi bir türlü hatırlayamıyordum. Herhalde egzotik bir yerdi. Bu arada geçen gün Felurian hakkında ilginç bir şarkı duymuştum. Dinlemek ister miydi?</p>

    <p>Tabii tak da oynadık. Oyun tahtasından uzun bir süre ayrı kalmama rağmen Bredon tekniğimin epey geliştiğini belirtti. Anlaşılan güzel bir oyun oynamayı öğreniyordum.</p>

    <p>Herhalde çağrı gelir gelmez Alveron’un yanına gittiğimi söylememe gerek yoktur. Birkaç dakika geç kalmayı düşünmedim değil, fakat bir faydası olmayacağını bildiğim için bu dürtüme direndim.</p>

    <p>Onunla bahçede buluştuğum zaman Maer yalnız başına yürüyordu. Dimdik duruyor, o güne dek bir kez bile kolumdan destek almaya veya baston kullanmaya gerek duymamış gibi gözüküyordu.</p>

    <p>“Kvothe,” diyerek sıcak bir tebessüm etti. “Beni ziyaret edebilecek kadar vakit bulabildiğine sevindim.”</p>

    <p>“Sizi görmek benim için daima bir zevk ekselansları.”</p>

    <p>“Yürüyelim mi?” diye sordu. “Günün bu saatinde güney köprüsündeki manzara çok hoş oluyor.”</p>

    <p>Adımlarımı onunkilere uydurdum ve özenle bakılan çalı çitlerin arasında dolambaçlı bir yol tutturduk.</p>

    <p>“Silahlı olduğunu ister istemez fark ettim,” diye yorumda bulundu Alveron, memnuniyetsizliğini açık eden bir ses tonuyla.</p>

    <p>Elim bilinçsizce Durgu’ya gitti. Onu artık omzumda değil belimde taşıyordum. “Bunda bir yanlışlık mı var ekselansları? Vintas’ta her erkeğin silah taşıma hakkı olduğunu sanıyordum.”</p>

    <p>“<em>Münasip</em> değil.” İlk sözcüğe özellikle vurgu yapmıştı.</p>

    <p>“Kralın Renere’deki sarayında hiçbir beyefendinin kılıçsız adım atmadığını duymuştum.”</p>

    <p>“Ne kadar tatlı dilli olsan da sen bir beyefendi değilsin,” diye soğuk bir üslupla belirtti Alveron. “Bunu unutmasan iyi edersin.”</p>

    <p>Hiçbir şey söylemedim.</p>

    <p>“Hem bu barbarca bir adet ve zaman içinde kralın başını ağrıtacak. Renere’deki gelenekler ne olursa olsun kendi şehrimde, kendi evimde ve kendi bahçemde önüme silahlı olarak çıkmayacaksın.” Dönüp bana sert gözlerle baktı.</p>

    <p>“Rahatsız edici bir davranışta bulunduysam özür dilerim ekselansları.” Durup eğilerek ona öncekinden daha içten bir selam verdim.</p>

    <p>Bu hürmet gösterim gönlünü almış gibi gözüktü. Gülümseyerek bir elini omzuma koydu. “Bu kadarına gerek yok. Gel de matem ateşi çiçeklerine bak. Yaprakları yakında solmaya başlayacak.”</p>

    <p>Önemsiz konularda sıcak bir muhabbet ederek yaklaşık bir saat yürüdük. Saygıda en ufak bir kusur etmiyordum ve Alveron’un keyfi giderek artıyor gibiydi. Egosunu pohpohlamam gözüne girmemi sağlayacaksa, himayesi için çok ufak bir bedeldi bu.</p>

    <p>“Evliliğin siz ekselanslarına yaradığını belirtmeliyim.”</p>

    <p>“Teşekkürler.” Başını kibarca salladı. “Evlilikten epeyce hoşlanır oldum.”</p>

    <p>“Peki sıhhatiniz halen yerinde mi?” diye sordum, umumi sohbetin sınırlarını zorlayarak.</p>

    <p>“Bütünüyle,” dedi. “Hiç şüphesiz evlilik hayatının bir faydası daha.” Attığı bir bakışla en azından bu kadar açık bir yerde bu konuyu daha fazla kurcalamamı tasvip etmeyeceğini gösterdi.</p>

    <p>Yanlarından geçtiğimiz soylulara baş selamı vererek yürüyüşümüzü sürdürdük. Maer havadan sudan konuşarak saray dedikodularından bahsetti. Ben de ona uyum sağlayarak sohbetteki rolümü oynadım. Fakat işin gerçeği onunla daha ciddi konularda baş başa konuşabilmem için bu muhabbet faslının bir an önce bitmesi gerekiyordu.</p>

    <p>Yine de Alveron’u acele ettiremeyeceğimin farkındaydım. Sohbetlerimiz törensel bir düzene sahipti. Bu düzeni ihlal edersem onu kızdırmaktan öteye gidemezdim. Ben de bu sebeple ağırdan alıyor, çiçekleri kokluyor ve saray dedikodularına ilgi duyarmış gibi yapıyordum.</p>

    <p>Çeyrek saatin ardından sohbetimizde karakteristik bir duraksama yaşandı. Şimdi bir münazaraya başlayacaktık. Ancak ondan sonra önemli meseleleri konuşacak kadar yalnız kalabileceğimiz bir yere gidebilirdik.</p>

    <p>“Oldum olası,” dedi Alveron nihayet, münazaranın konusunu açarak, “herkesin benliğinin ortasında yatan bir soru olduğunu düşünmüşümdür.”</p>

    <p>“Ne demek istiyorsunuz ekselansları?”</p>

    <p>“Her insanı harekete sevk eden bir soru olduğuna inanırım. O kimseyi geceleri uyanık tutan bir soru. Kukumav kuşu gibi düşündüren bir soru. Bir adamın sorusunu ne kadar anlarsan o adamın kendisini anlamaya da o kadar yaklaşırsın.” Hafif bir tebessüm ederek bana göz ucuyla baktı. “En azından ben böyle düşünüyorum.”</p>

    <p>Söyledikleri üzerine biraz kafa yordum. “Sizinle aynı fikirdeyim ekselansları.”</p>

    <p>Alveron bunu duyunca bir kaşını kaldırdı. “Bu kadar çabuk mu?” Biraz hüsrana uğramış gibiydi. “Senden biraz direniş bekliyordum.”</p>

    <p>Kendi aklımdaki konuyu açmak için kolay bir fırsat bulduğuma sevinerek başımı iki yana salladım. “Yıllardan beri kafamı kurcalayan ve daha yıllarca kurcalayacağını tahmin ettiğim bir soru var. O yüzden dedikleriniz bana çok mantıklı geliyor.”</p>

    <p>“Sahi mi?” dedi hevesle. “Neymiş o soru?”</p>

    <p>Ona gerçeği söylemeyi düşündüm. Chandrialıları aradığımı ve kumpanyamın ölümünü. Lakin bunu yapmam mümkün değildi. Sırrım hâlâ koca bir taş gibi kalbimde oturuyordu. Bu, Maer kadar zeki birine söylenmeyecek ölçüde şahsi bir meseleydi. Dahası gerçeği açıklayacak olursam Maer’in sarayına geldiğimden beri sakladığım gerçek, yani bir Edema Ruh olduğum ortaya çıkardı. Maer asil bir soydan gelmediğimin farkındaydı, fakat soyumun o kadar düşük olduğunu bilmiyordu.</p>

    <p>Ben tereddüt ederken, “Bunca zamandır sırtında taşıdığına göre bu oldukça ağır bir soru olmalı,” diye espri yaptı. “Hadi ama, ısrar ediyorum. Hatta sana bir teklifim var: soruya karşı soru. Belki bir cevap bulmamızda birbirimize yardım edebiliriz.”</p>

    <p>Bundan daha iyi bir teşvik bekleyemezdim. Biraz düşünerek sözcüklerimi dikkatle seçtim. “Amyrler neredeler?”</p>

    <p>“Eli kanlı Amyrler,” diye kendi kendine usulca mırıldandı Alveron. Bana yine göz ucuyla baktı. “Herhalde ölülerinin nereye gömüldüğünü sormuyorsundur?”</p>

    <p>“Hayır ekselansları,” dedim kasvetli bir edayla.</p>

    <p>Yüzünde düşünceli bir ifade belirdi. “İlginç.” Rahat bir nefes aldım. Ters bir cevap vermesini, Amyrlerin asırlardır ölü olduklarını söylemesini kısmen de olsa beklemiştim. “Gençliğimde Amyrler hakkında epey araştırma yapmıştım,” dedi onun yerine.</p>

    <p>“Sahi mi ekselansları?” dedim, iyi talihime şaşırarak.</p>

    <p>Bana bakarken dudaklarına bir tebessümün gölgesi dokundu. “Aslında bu çok da şaşırtıcı bir durum değil. Çocukken Amyrlerden biri <em>olmak</em> isterdim.” Belli belirsiz bir utangaçlığa kapıldı. “Tüm hikâyelerin karanlık olmadığını bilirsin. Amyrler önemli şeyler yaparlardı. Başka hiç kimsenin vermeye cesaret edemediği zor kararlar verirlerdi. O tür şeyler insanları korkutur, ama bana kalırsa Amyrler iyilik yolunda çabalayan büyük bir güçtüler.”</p>

    <p>“Ben de hep öyle düşünmüşümdür,” diye itirafta bulundum. “Meraktan soruyorum: en sevdiğiniz hikâyeleri hangisiydi?”</p>

    <p>“Atreyon,” dedi Alveron biraz özlemle. “Yıllar var ki onu düşünmüyordum. Atreyon’un Sekiz Andı’nı herhalde ezberden okuyabilirim.” Başını iki yana salladı ve benden tarafa göz ucuyla baktı. “Ya sen?”</p>

    <p>“Atreyon bana biraz kanlı geliyor,” diye belirttim.</p>

    <p>Alveron’un keyifli bir hali vardı. “Onlara boşu boşuna eli kanlı Amyrler denmezdi,” dedi. “Ciridaeler o dövmeleri süs olsun diye taşımıyorlardı.”</p>

    <p>“Doğru,” diye itiraf ettim. “Yine de ben Sör Savien’i yeğlerim.”</p>

    <p>“Elbette,” dedi başını sallayarak. “Sen bir romantiksin.”</p>

    <p>Bir müddet sessizce yürüdük, bir köşeyi döndük ve bir havuzun yanından ağır adımlarla geçtik. “Çocukken onlara pek düşkündüm,” dedi Alveron nihayet, biraz utanç verici bir şeyi itiraf edercesine. “Arkalarında kilisenin bütün gücü olan erkek ve kadınlar. Üstelik o günlerde Atur’un bütün gücü de kilisenin arkasındaydı.” Gülümsedi. “Cesur, haşin savaşçılar. Üstelik sadece kendilerine ve Tanrıya hesap veren.”</p>

    <p>“Bir de birbirlerine,” diye ekledim.</p>

    <p>“Ve tabii ki pontife,” diye tamamladı. “Herhalde pontifin onları lağvettiği beyannamesini okumuşsundur?”</p>

    <p>“Evet.”</p>

    <p>Taş ve tahtadan yapılmış küçük bir kemerli köprüye vardık, sonra da kemerin ortasında durup suya bakarak kuğuların akıntıda yavaşça manevra yapmalarını seyrettik. “Gençliğimde onlara dair ne buldum, biliyor musun?” diye sordu Maer.</p>

    <p>Başımı iki yana salladım.</p>

    <p>“Amyrlerle ilgili çocuk masalları için fazla büyüdüğümde belli başlı şeyleri merak eder oldum. Kaç Amyr vardı? Bunların kaçı soyluydu? Silahlı bir harekât için meydana kaç tane at sürebilirlerdi?” Tepkimi ölçmek amacıyla biraz bana doğru döndü. “O sırada Felton’daydım. Orada tüm kuzey bölgesinin kilise kayıtlarını tuttukları eski bir Atur manastırı bulunur. İki gün boyunca defterlerini gözden geçirdim. Ne bulduğumu biliyor musun?”</p>

    <p>“Hiçbir şey,” dedim. “Hiçbir şey bulamadınız.”</p>

    <p>Alveron bana baktı. Yüzünde dikkatle kontrol altında tuttuğu şaşkın bir ifade mevcuttu.</p>

    <p>“Aynı şeyi ben de Üniversite’de yaşadım,” dedim. “Sanki birileri Amyrlerle ilgili bilgileri oradaki Arşiv’den silmiş. Tabii her şeyi değil. Ama elle tutulur çok az ayrıntı vardı.”</p>

    <p>Birer zekâ kıvılcımı taşıyan parlak gri gözlerinin ardında Maer’in kendi neticelerine varmakta olduğunu görebiliyordum. “Peki bunu kim yapar?” diye cevabını zaten bildiği bir soru sordu.</p>

    <p>“Böyle bir şey yapmak için Amyrlerden daha çok sebebi bulunan biri olabilir mi?” dedim. “Demek ki hâlâ bir yerlerde varlıklarını sürdürüyorlar.”</p>

    <p>“Böylece sorduğun soruya dönmüş oluyoruz,” diyen Alveron öncekinden daha yavaş adımlarla tekrar yürümeye başladı. “Amyrler neredeler?”</p>

    <p>Köprüden ayrılıp göletin etrafındaki patikada ilerlemeye koyulduk. Maer’in yüzü düşüncelerle doluydu. “Manastırı taradıktan sonra benim de aynı sonuca vardığıma inanır mısın?” dedi. “Amyrlerin yargılanmaktan kaçındıklarını düşünmüştüm. Saklandıklarını. Bunca zaman sonra bile dünyada Amyrler olduğuna, herkesin iyiliği için çabalamayı sürdürdüklerine inanmıştım.”</p>

    <p>İçimde kabaran heyecanı hissedebiliyordum. “Sonuçta ne keşfettiniz?” diye hevesle sordum.</p>

    <p>“Keşfetmek mi?” Alveron şaşırmış gibiydi. “Hiçbir şey. Babam o yıl öldü ve Maer oldum. Arayışımı çocuksu bir heves olarak görüp ondan vazgeçtim.” Suya ve üzerinde nazikçe süzülen kuğulara baktı. “Ama sen yarım dünya ötede de aynı şeyi bulduysan...” Cümlesinin devamını getirmedi.</p>

    <p>“Üstelik sizinle aynı sonuca vardım ekselansları.”</p>

    <p>Alveron başını yavaşça salladı. “Bu kadar önemli bir sırrın düşüncesi bile huzurumu kaçırıyor.” Sarayının bahçe duvarlarına bakındı. “Hem de kendi topraklarımda. Bu hiç hoşuma gitmiyor.” Keskin ve parlak gözlerle bana doğru döndü. “Onları nasıl bulmayı teklif edersin?”</p>

    <p>Esefle tebessüm ettim. “Ekselanslarının da belirttiği gibi, ne kadar tatlı dilli ve iyi eğitimli olursam olayım asla soylu olamayacağım. Bu konuyu istediğim kadar ayrıntılı araştırabilecek bağlantılardan ve kaynaklardan yoksunum. Fakat kapıları açmak için adınızı kullanabilirsem pek çok özel kütüphanede araştırma yapabilirim. Sansürlenemeyecek kadar şahsi ya da gizli arşivlere ve kayıtlara erişebilirim...”</p>

    <p>Alveron gözlerini benimkilerden ayırmaksızın başını salladı. “Sanırım seni anlıyorum. Şahsen ben bu işin aslını öğrenmek için pek çok şeyi feda ederim.”</p>

    <p>Yükselen gülüşmelere soyluların yaklaşan ayak sesleri de eklenince başını çevirdi. “Bana düşünecek epey şey verdin,” dedi daha yumuşak bir ses tonuyla. “Bu konuyu daha ayrıntılı olarak baş başa konuşacağız.”</p>

    <p>“Buluşmak için size en uygun zaman nedir ekselansları?”</p>

    <p>Alveron bana uzun ve düşünceli bir bakış attı. “Bu akşam daireme gel. Ve sana bir cevap veremediğim için bırak kendi sorumu söyleyeyim.”</p>

    <p>“Sorulara da neredeyse cevaplar kadar değer veririm ekselansları.”</p>
  </div>
</body>
</html>
