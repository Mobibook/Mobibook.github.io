<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Yüz Otuz İkinci Bölüm</h1>

    <h2 class="baslik_2 sigil_not_in_toc">Kopuk Halka</h2>

    <p>Güneş nihayet yüzünü ağaçların arkasından gösterdiğinde ve çimlerdeki çiyi yakmaya başladığında ben bir saattir meşguldüm. Üstü düz bir kaya bulmuştum ve onu eğreti bir örs gibi kullanarak yedek bir at nalını farklı bir şekle sokmaktaydım. Ateşin üzerinde bir tencere yulaf kaynıyordu.</p>

    <p>Tam at nalının son rötuşlarını da yapıyordum ki göz ucuyla bir hareket tespit ettim. Krin arabanın köşesinden başını uzatmıştı. Demire vuran çekiç sesleriyle onu uyandırdığımı tahmin ettim.</p>

    <p>“Aman Tanrım.” Eli ağzına gitti ve afallamış birkaç adımla arabanın arkasından çıktı. “Onları öldürmüşsün.”</p>

    <p>“Evet,” dedim kısaca. Sesim kendi kulaklarıma bile cansız geldi.</p>

    <p>Krin’in gözleri vücudumda gezinerek yırtık ve kanlı gömleğime odaklandı. “Sen...” Sözcükler boğazına dizilince yutkundu. “Sen iyi misin?”</p>

    <p>Başımı sessizce salladım. Yarama bakacak cesareti nihayet toplayabildiğimde Felurian’ın pelerininin hayatımı kurtardığını keşfetmiştim. Alleg’in bıçağı karnımı yaracağı yerde göbeğimde uzun ama sığ bir kesik açmaktan öteye gidememişti. Tabii o esnada yepyeni gömleğimi de mahvetmişti, fakat her şey göz önüne alındığında kendimi bu konuda kötü hissettiğim söylenemezdi.</p>

    <p>At nalını gözden geçirdim, sonra da nemli bir deri kayış kullanarak onu uzun ve düz bir dal parçasının ucuna bağladım. Yulaf tenceresini ateşten alıp at nalını korlara daldırdım.</p>

    <p>Düştüğü şoku atlatmış gözüken Krin, ateşin karşı tarafındaki ceset sırasını gözden geçirerek yavaşça yaklaştı. Onları kaba bir hat halinde dizmekten başka bir şey yapmamıştım. Manzara hiç de iç açıcı değildi. Cesetler kanla kaplıydı ve üzerlerinde geniş yaralar bulunuyordu. Krin tekrar hareket etmeye başlayacaklarından korkarcasına onlara aval aval baktı.</p>

    <p>“Ne yapıyorsun?” diye en sonunda sordu.</p>

    <p>Cevap olarak artık iyice ısınan at nalını ateşin korları arasından çıkardım ve en yakındaki cesede yöneldim. Ceset Tim’e aitti. Sıcak demiri geri kalan elinin tersine bastırdım. Tıslayarak dumanları tüten deri, metale yapıştı. Az sonra nalı geri çekerek beyaz tenin üzerinde simsiyah bir yanık izi bıraktım. Kopuk bir halka. Ateşe geri gittim ve demiri tekrar ısıtmaya koyuldum.</p>

    <p>Sessizce bekleyen Krin, normal bir tepki veremeyecek kadar afallamıştı. Zaten böyle bir durumda verilebilecek normal bir tepki de olamazdı herhalde. Fakat tahmin ettiğim gibi çığlık atmadı veya kaçıp gitmedi. Kopuk halkaya bakmakla yetinerek sorusunu yineledi. “Ne yapıyorsun?”</p>

    <p>Konuştuğum zaman sesim kendi kulaklarıma yabancıydı. “Tüm Edema Ruhlar tek bir ailedir,” diye açıkladım. “Kapalı bir halka gibi. Bazılarımızın diğerlerine yabancı olmasının önemi yoktur; sonuçta hepimiz birbirine yakın bir aileyiz. Böyle de olmak zorundayız, çünkü nereye gidersek gidelim hep oranın yabancısıyız. Dağınık yaşarız ve insanlar bizden nefret ederler.</p>

    <p>“Yasalarımız vardır. Uyduğumuz kurallar. Birimiz affedilemez veya telafi edilemez bir şey yaparsa, Edema Ruhların güvenliğini yahut haysiyetini zedelerse öldürülür ve kopuk halkayla damgalanarak artık bizden biri olmadığı gösterilir. Bu ceza nadiren verilir, çünkü ona nadiren ihtiyaç duyulur.”</p>

    <p>Demiri ateşten çıkarıp bir sonraki cesede doğru yürüdüm. Otto’ya. Nalı elinin tersine bastırarak tıslamasını dinledim. “Bunlar Edema Ruh değillerdi. Ama öyleymiş gibi davrandılar. Hiçbir Edema Ruh’un yapmayacağı şeyler yaptılar. Ben de ailemizin bir parçası olmadıklarını tüm dünyanın bilmesini sağlıyorum. Ruhlar bu insanların yaptıkları şeyleri yapmazlar.”</p>

    <p>“Ama arabalar,” diye karşı çıktı kız. “Enstrümanlar.”</p>

    <p>“Edema Ruh değillerdi,” dedim kesin bir dille. “Muhtemelen gerçek kumpanyacılar bile değillerdi. Sadece bir Ruh grubunu öldürüp yerlerini almaya çalışan bir hırsız çetesiydi.”</p>

    <p>Krin önce cesetlere, sonra bana baktı. “Yani onları Edema Ruh taklidi yaptıkları için mi öldürdün?”</p>

    <p>“Ruh taklidi yaptıkları için? Hayır.” Demiri ateşe geri soktum. “Bir Ruh kumpanyasını öldürüp arabalarını çaldıkları için? Evet. Size yaptıkları için? Evet.”</p>

    <p>“Ama Ruh değillerse...” Krin parlak renklere boyanmış arabaları süzdü. “Nasıl?”</p>

    <p>“Onu ben de merak ediyorum,” dedim. Kopuk halkayı ateşten bir kez daha çıkardım ve Alleg’in yanına gidip onu avcuna bastırdım.</p>

    <p>Sahte kumpanyacı sarsıldı ve çığlık atarak kendine geldi. “Ölmemiş!” diye tiz bir sesle bağırdı Krin.</p>

    <p>Yarasını daha evvel incelemiştim. “Öldü,” dedim soğuk bir tavırla. “Sadece henüz hareket etmeyi kesmedi.” Dönüp adamın gözünün içine baktım. “Ne dersin Alleg? Bir çift Edema arabasını nereden buldunuz?”</p>

    <p>“Ruh piçi,” diye peltek bir ağızla söverek bana başkaldırdı.</p>

    <p>“Evet,” dedim. “Öyleyim. Ama sen değilsin. Peki ailemin işaretlerini ve âdetlerini nereden öğrendin?”</p>

    <p>“Nasıl anladın?” diye sordu. “Kelimeleri, el sıkışmaları biliyorduk. Suyu, şarabı ve yemekten önce söylenen şarkıları da. Nasıl anladın?”</p>

    <p>“Beni kandırabileceğinizi mi sandın?” dedim, öfkemin fırlamaya hazır bir yay gibi içimde kıvrıldığını hissederek. “Bu benim ailem! Nasıl bilemezdim ki? Ruhlar sizin yaptıklarınızı yapmazlar. Ruhlar hırsızlık yapmazlar, kız kaçırmazlar.”</p>

    <p>Alleg alaycı bir tebessümle başını iki yana salladı. Dişlerinde kan vardı. “Halkının neler yaptığını herkes bilir.”</p>

    <p>Dayanamayıp patladım. “Herkes bildiğini düşünür! Söylentilerin gerçek olduğunu zannederler! Ama Ruhlar bunu yapmazlar!” Çılgınca etrafımı işaret ettim. “İnsanlar o fikirlere sırf senin gibiler yüzünden kapılırlar!” Öfkem iyice parladı ve kendimi haykırırken buldum. “Şimdi bana bilmek istediklerimi söyle, yoksa sana neler yapacağımı duyduğu zaman Tanrı bile ağlar!”</p>

    <p>Alleg’in beti benzi attı ve konuşamadan önce yutkunması gerekti. “Yaşlı bir adam, karısı ve birkaç oyuncu daha vardı. Yarım sene muhafız olarak onlarla beraber seyahat ettim. Sonunda beni aralarına aldılar.” Nefesi yetmedi ve soluklanmak için biraz duraksadı.</p>

    <p>Yeteri kadar konuşmuştu. “Sen de onları öldürdün.”</p>

    <p>Alleg başını şiddetle iki yana salladı. “Hayır... yolda saldırıya uğradık.” Zayıf bir hareketle diğer cesetleri gösterdi. “Pusuya düşürüldük. Diğer oyuncular öldürüldü, ama ben sadece... bayıldım.”</p>

    <p>Ceset sırasına bakarken olup bitenleri önceden tahmin etmiş olmama rağmen hiddetimin kabardığını hissettim. Bu insanların sapasağlam bir çift Edema arabası bulmalarının başka yolu yoktu.</p>

    <p>Alleg yine konuştu. “Sonra onlara... nasıl bir kumpanya gibi davranılacağını gösterdim.” Acı içinde yutkundu. “İyi bir yaşantıydı.”</p>

    <p>Tiksinerek başımı çevirdim. Alleg bir açıdan bizden biriydi. Evlat edinilmiş bir aile ferdiydi. Bunu bilmek her şeyi on kat güçleştiriyordu. At nalını ateşteki korlara tekrar batırdım ve o ısınırken kıza baktım. Alleg’i süzerken gözleri çakmak çakmaktı.</p>

    <p>Doğru şeyi yaptığımdan emin olamayarak damgayı Krin’e uzattım. Yüzü sertleşti ve onu elimden aldı.</p>

    <p>Alleg neler olduğunu anlamamış gibiydi, ta ki kız sıcak demiri onun göğsüne dayayana dek. Çığlık atarak kıvrandıysa da göğsüne sertçe bastırılan demirden kaçabilecek kadar takati yoktu. O demirin altında halsizce debelenirken gözleri öfkeli yaşlarla dolan Krin yüzünü ekşitti.</p>

    <p>Kız uzun bir dakikanın ardından demiri çekti ve sessizce ağlayarak doğruldu. Onu kendi haline bıraktım.</p>

    <p>Alleg başını ona doğru çevirdi ve her nasılsa sesini çıkartabilmeyi başardı. “Ah be yavrum, birlikte ne güzel vakit geçirdik, değil mi?” Krin ağlamayı kesip ona baktı. “Yoksa-”</p>

    <p>Başka bir şey diyemeden önce başının yanına sert bir tekme attım. Sessiz bir acıyla kasıldı ve bana kan tükürdü. Bir tekme daha yiyince hamur gibi gevşedi.</p>

    <p>Başka ne yapacağımı bilemediğim için damgayı elime aldım ve bir kez daha ısıtmaya başladım.</p>

    <p>Uzun bir sessizlik yaşandı. “Ellie hâlâ uyuyor mu?” diye sordum.</p>

    <p>Krin başıyla evetledi.</p>

    <p>“Sence bunları görmesinin ona faydası olur mu?”</p>

    <p>Eliyle yüzünü silerek bir müddet düşündü. “Zannetmem,” dedi nihayetinde. “Zaten şimdi herhangi bir şey görecek durumda olduğunu sanmıyorum. Aklı başında değil.”</p>

    <p>“İkiniz de Levinshir’den misiniz?” diye sordum, sessizliği uzak tutmak için.</p>

    <p>“Ailem oranın hemen kuzeyinde çiftçilik yapar,” dedi Krin. “Ellie’nin babası da kasabanın başkanıdır.”</p>

    <p>“Bu insanlar kasabanıza ne zaman geldiler?” diye sordum, damgayı başka bir ele basarken. Yanık etin o iç kaldırıcı kokusu iyice ağırlaşıyordu.</p>

    <p>“Bugün günlerden ne?”</p>

    <p>Kafamda saydım. “Mahv.”</p>

    <p>“Kasabaya Theden günü geldiler.” Duraksadı. “Beş gün önce mi oluyor?” Sesi hayret izleri taşımaktaydı. “Bir oyun izleyip haberleri duyacağımız için sevinçliydik. Tabii müzik dinleyeceğimiz için de.” Boynunu büktü. “Kasabanın doğu kenarında kamp kurdular. Fal baktırmaya gittiğimde bana o gece geri gelmemi söylediler. O kadar dost canlısı ve heyecan verici bir halleri vardı ki.”</p>

    <p>Arabalara baktı. “Geceleyin gittiğimde hepsi beraber ateşin etrafında oturuyordu. Bana şarkılar söylediler. Yaşlı kadın biraz çay ikram etti. Böyle bir şey yapacağını aklımın ucundan... yani... nineme benziyordu.” Gözleri yaşlı kadının cesedine kaydı, ardından onları çabucak kaçırdı. “Sonra ne oldu hatırlamıyorum. Karanlıkta, arabalardan birinin içinde kendime geldim. Ellerim bağlıydı ve...” Sesi biraz çatladı ve dalgın bir edayla bileklerini ovuşturdu. Çadırlara doğru göz attı. “Herhalde Ellie de davet edilmişti.”</p>

    <p>Cesetlerin ellerini damgalamayı bitirdim. Yüzlerini de damgalamayı planlamıştım, fakat demir geç ısınıyordu ve bu iş artık ağır geliyordu. Gece hiç uyumamıştım ve onca zaman içimi kavuran o ateş artık son demlerini yaşıyor, beni soğuk ve uyuşmuş bir vaziyette bırakıyordu.</p>

    <p>Ateşin üzerinden aldığım yulaf tenceresini işaret ettim. “Aç mısın?”</p>

    <p>“Evet,” dedi, sonra cesetlere şöyle bir baktı. “Hayır.”</p>

    <p>“Ben de değilim. Git Ellie’yi uyandır da sizi eve götüreyim.”</p>

    <p>Krin hemen çadıra yollandı. İçeri girip gözden kaybolduktan sonra ceset sırasına doğru döndüm. “Kumpanyadan ayrılmama karşı çıkan var mı?” diye sordum.</p>

    <p>Kimse çıkmadı. Ben de oradan ayrıldım.</p>
  </div>
</body>
</html>
