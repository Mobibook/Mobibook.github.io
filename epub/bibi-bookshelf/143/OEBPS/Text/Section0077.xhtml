<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Altmış Dokuzuncu Bölüm</h1>

    <h2 class="baslik_2 sigil_not_in_toc">Öyle Bir Delilik</h2>

    <p>Alveron’un gremi için gereken malzemeleri toplamak amacıyla Aşağı Severen’e birkaç yolculuk yaptım. Saf altın. Nikel ve demir. Kömür ve gravür asitleri. Bu alışverişler için lazım olan parayı Caudicus’un atölyesinde bulduğum çeşitli teçhizatları satarak kazandım. Maer’den para isteyebilirdim, fakat beni sürekli bir mali yükten ziyade başının çaresine bakabilecek kadar becerikli biri olarak görmesini istiyordum.</p>

    <p>Bu alıp satma süreci esnasında tesadüfen de olsa Denna’yla beraber vakit geçirdiğim pek çok yere uğradım.</p>

    <p>Denna’yı istediğim zaman bulmaya o kadar alışmıştım ki artık yanımda değilse bile onunla sık sık karşılaşır gibi oluyordum. Her gün umut dolu yüreğim onu bir köşeyi dönerken, bir ayakkabıcıya girerken, bir meydanın karşısından el sallarken görüp coşkuya kapılıyordu. Fakat gördüğüm kişi asla o olmuyordu ve her akşam Maer’in sarayına bir önceki günden daha perişan bir vaziyette dönüyordum.</p>

    <p>Bredon’un yakınlardaki bazı akrabalarını ziyaret etmek için birkaç gün önce Severen’den ayrılmış olması işleri daha da zorlaştırıyordu. Ondan ayrı kalana dek ona ne ölçüde alıştığımı fark edememiştim.</p>

    <p>Daha önce de belirttiğim gibi, elinizde gerekli donanım, bir taslak ve de Ramston çeliği gibi bir Alar olduğu müddetçe grem yapmak o kadar da zor değildir. Caudicus’un kulesindeki metal işleme araçları Balıkhane’dekiler kadar iyi olmasa bile işe yarardı. Taslak da zor değildi, zira o tür şeylere karşı güçlü bir hafızam vardır.</p>

    <p>Maer’in gremi üzerinde çalışırken, kaybettiğimin yerine koymak için ikinci bir greme daha başladım. Maalesef, kullandığım teçhizatın yetersizliği yüzünden onu doğru düzgün tamamlayacak fırsatım olmadı.</p>

    <p>Maer’in gremini, onunla konuşmamın üçüncü Denna’nın kaybolmasının altıncı gününde bitirdim. Ertesi gün beyhude arayışlarıma son verip açık hava kalelerinden birine oturdum ve bir yandan kahvemi yudumlarken bir yandan da Maer’e borçlu olduğum şarkı için gereken ilhamı bulmaya çalıştım. Orada on saat geçirdim ve yaratıcılık gerektiren tek eylemim yaklaşık dört litre kahveyi harikulade, hoş kokulu bir sidiğe dönüştürmek oldu.</p>

    <p>O gece makul bir miktarın üzerinde kuyruklu tükettim ve yazı masamın üzerinde uyuyakaldım. Meluan’ın şarkısı hâlâ bitmemişti. Maer bu durumdan hoşnut değildi.</p>

    <p class="paragraf">Aşağı Severen’deki uğrak yerlerimizi gezmemin yedinci gününde Denna yeniden ortaya çıktı. Onca arayışa rağmen beni ilk o gördü ve gülerek yanıma koştu, sonra da önceki gün duyduğu bir şarkıyı heyecanla anlatmaya girişti. O günü sanki hiç ayrı kalmamışız gibi gönül rahatlığıyla birlikte geçirdik.</p>

    <p>Açıklık getirmediği kayboluşunu sormadım ona. Artık Denna’yı bir seneden daha uzun zamandır tanımaktaydım ve kalbindeki saklı dönemeçlerin birkaçından haberdardım. Mahremiyetine önem verdiğini, sırları olduğunu biliyordum.</p>

    <p>O gece Sarp’ın hemen kenarında uzanan küçük bir bahçedeydik. Aşağılardaki karanlık şehre bakan tahta bir banka oturduk. Severen düzensizce yerleştirilmiş bir dizi meşale, sokak ateşi, hava gazı feneri ve tek tük sempati lambasıyla aydınlanıyordu.</p>

    <p>“Üzgün olduğumu biliyorsundur herhalde,” dedi Denna usulca.</p>

    <p>Neredeyse çeyrek saattir sessizce oturuyor, şehrin ışıklarına bakıyorduk. Eğer önceki sohbetlerimizden birinde devam ediyorsa o sohbetin ne olduğunu hatırlamıyordum. “Efendim?”</p>

    <p>Denna hemen karşılık vermeyince dönüp ona baktım. Gökte ay yoktu ve gece karanlıktı. Yüzü aşağıdan gelen bin farklı ışıkla ancak kısmen aydınlanıyordu.</p>

    <p>“Bazen başımı alır giderim,” dedi sonunda. “Gecenin bir vakti, çabucak ve sessizce.”</p>

    <p>Konuşurken bana bakmıyordu; gözlerini aşağıdaki kente dikmişti. “Ben böyleyim işte,” diye usulca devam etti. “Giderim. Tek kelime etmeden, uyarıda bulunmadan. Dönüşte de açıklamaya girişmeden. Bazen tek yapabildiğim budur.”</p>

    <p>İşte o zaman dönüp gözlerime baktı. Loş ışığın vurduğu yüzü ciddiydi. “Umarım ben söylemesem de biliyorsundur,” dedi. “Umarım söylememe bile gerek yoktur...”</p>

    <p>Aşağıda parıldayan ışıklara baktı. “Ama bir kıymeti varsa bil ki üzgünüm.”</p>

    <p>Rahat bir sessizliğin keyfini çıkararak bir müddet bekledik. Bir şeyler söylemek istiyordum. Bundan rahatsızlık duymadığımı açıklamak istiyordum, ama yalan söylemiş olurdum. Önem arz eden tek şeyin geri gelmesi olduğunu söylemek istiyordum, ama bunun da fazla doğru olabileceğinden çekiniyordum.</p>

    <p>O yüzden, yanlış bir şey söyleme riskine gireceğime hiçbir şey demedim. Ona sıkıca tutunmaya kalkan adamlara ne olduğunu görmüştüm. Benimle diğerleri arasındaki fark buydu. Denna’ya pençelerimi geçirmiyor, ona sahip olmaya çalışmıyordum. Ne kolumu omzuna atıyor, ne kulağına fısıldıyor, ne de beklenmedik bir anda yanağına öpücük konduruyordum.</p>

    <p>Tabii bunları düşünmüyor değildim. Atlı asansörün yanındayken bana kollarını doladığı zamanki sıcaklığı hâlâ aklımdaydı. Ona tekrar sarılabilmek için sağ elimi bile feda edebileceğim zamanlar oluyordu.</p>

    <p>Fakat sonra Denna’nın kendilerini terk ettiğini anladıkları vakit diğer erkeklerin yüzlerinde beliren ifadeleri düşünüyordum. Onu bir yere bağlamaya çalışıp başarısız olanları aklımdan geçiriyordum. Bu yüzden yazdığım şarkıları ve şiirleri ona gösterme dürtüme direniyor, gereğinden fazla hakikatin bir şeyi mahvedebileceğim biliyordum.</p>

    <p>Eğer bu durum onun bütünüyle bana ait olmaması anlamına geliyorsa ne olmuş? Ben suçlanma veya sorgulanma korkusu duymadan yanına dönebileceği kişiydim. Bu yüzden onu kazanmaya çalışmayıp bu güzel oyunu oynamakla yetiniyordum.</p>

    <p>Fakat daima daha fazlasını uman ve dolayısıyla daima budala kalan bir parçam vardı.</p>

    <p class="paragraf">Günler geçti ve Denna’yla beraber Severen’in sokaklarını keşfettik. Kafelerde vakit öldürdük, tiyatro oyunları seyrettik, at binmeye gittik. Sırf yaptık diyebilmek için merdivenli yolu kullanarak Sarp’a çıktık. Rıhtım çarşısına, gezgin bir hayvanat bahçesine ve birkaç garabetler sergisine uğradık.</p>

    <p>Bazı günler oturup konuşmaktan başka bir şey yapmıyorduk ve öyle günlerde hiçbir şey sohbetimizi müzik kadar doldurmuyordu.</p>

    <p>Müziğin yapısını, şarkıların uyumunu, nakarat ile güftenin birbirini nasıl tamamladığını, perdeyi ve makamı ve ölçüyü tartışarak saatler geçiriyorduk.</p>

    <p>Bunlar benim küçük yaşlarda öğrendiğim ve sık sık düşündüğüm konulardı. Denna bu alanda yeni olsa bile, bu durum ona avantaj sağlıyordu. Ben konuşmayı öğrenmeden önce müziği öğrenmiştim. On bin ezgiyi ve güfteyi kendi avuçlarımın içinden daha iyi biliyordum.</p>

    <p>Denna ise bilmiyordu. Bu bilgisizliği onu bazı açılardan kısıtlamasına karşın diğer açılardan müziğini tuhaf ve harikulade kılıyordu...</p>

    <p>Düşüncelerimi layıkıyla açıklayamıyorum. Müziği Tarbean gibi karmakarışık bir şehir olarak düşünün. Orada geçirdiğim yıllarda sokaklarını iyice bellemiştim. Sadece ana caddeleri değil. Kestirmeleri, çatıları ve kanalizasyonun bazı kısımlarını da. Bu yüzden şehirdeyken çalıların arasındaki bir tavşan gibi kolayca hareket edebiliyordum. Tez, kurnaz ve akıllıydım.</p>

    <p>Öte yandan Denna hiçbir eğitim almamıştı. Kestirmelerden habersizdi. İlk bakışta onun şehirde kayıp ve çaresiz bir halde dolanıp duracağını, birbirine harçla tutturulmuş bir taş labirentinde kısılı kalacağını sanırdınız.</p>

    <p>Fakat onun yerine Denna duvarların içinden geçiyor, çünkü bunu yapamayacağını bilmiyordu. Hiç kimse ona duvarların içinden geçilemeyeceğini söylememişti. O da bu yüzden bir fey yaratığı gibi şehri katediyordu. Başka hiç kimsenin göremediği yolları kullanıyor, bu sayede müziği vahşi, garip ve özgür çıkıyordu.</p>

    <p class="paragraf">Sonuçta ortaya yirmi üç mektup, altı şarkı ve –söylemekten utanıyorum ama– bir şiir çıktı.</p>

    <p>Tabii bundan fazlası da vardı. Bir kadının gönlünü sadece mektuplarla kazanamazsınız. Alveron da kendi başına epey bir kur yaptı. Ve kendini Meluan’ın isimsiz talibi olarak açık ettikten sonra işin büyük bölümünü üstlenerek, ona duyduğu nazik hürmetle Meluan’ı yavaş yavaş kendine ısındırdı.</p>

    <p>Fakat Meluan’ın dikkatini asıl çeken mektuplarımdı. Şarkılarım onu Alveron’a yaklaştırmış, böylece Alveron cazibesini kullanabileceği bir fırsat yakalamıştı.</p>

    <p>Yine de mektuplarda ve şarkılarda fazla bir hak iddia edemem. Şiire gelince, dünyada beni öyle bir deliliğe itebilen tek bir şey vardı.</p>
  </div>
</body>
</html>
