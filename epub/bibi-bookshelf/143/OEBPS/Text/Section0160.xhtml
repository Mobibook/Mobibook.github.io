<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Yüz Elli İkinci Bölüm</h1>

    <h2 class="baslik_2 sigil_not_in_toc">Mürver</h2>

    <p>Açık havada kalmak için kötü bir geceydi.</p>

    <p>Geç vakit çıkagelen bulutlar yüzünden gökyüzü gri bir çarşafla örtülmüşe benziyordu. Soğuk ve kesik kesik esen rüzgârın getirdiği yağmur bazen sağanak yağıyor bazense çiseliyordu.</p>

    <p>Buna rağmen yolun yakınındaki bir korulukta kamp kurmuş iki askerin keyfi yerinde gibiydi. Bir oduncunun zulasını bulmuş ve o kadar büyük bir ateş yakmışlardı ki zaman zaman düşen fırtınalı yağmur bile onu tıslatıp çıtırdatmaktan başka bir şey yapamıyordu.</p>

    <p>İki adam yüksek sesle konuşuyor, havayı umursamayacak kadar sarhoş insanların anırmayı andıran o böğürtülü kahkahalarıyla gülüyordu.</p>

    <p>Daha sonra karanlık ağaçların arasından üçüncü bir adam çıktı ve yakındaki devrik bir ağaç gövdesinin üzerinden zarifçe atladı. İliklerine kadar ıslanmış ve saçları kafasına dümdüz yapışmıştı. Askerler onu gördüklerinde şişelerini kaldırdılar ve içten sözlerle ona selam verdiler.</p>

    <p>“Gelebilir misin emin değildik,” dedi sarışın asker. “Bu gece hava bok gibi. Ama paranın üçte birini almak hakkın.”</p>

    <p>“Sırılsıklam olmuşsun,” dedi sakallı asker, sarı renkli dar bir şişeyi kaldırarak. “İç şunu. Meyveli falan, ama katır gibi tepiyor.”</p>

    <p>“Seninki kız sidiği gibi,” dedi sarışın olanı, kendi şişesini kaldırarak. “İşte. Bu tam bir erkek içkisi.”</p>

    <p>Üçüncü adam karar veremezmiş gibi bakışlarını ikisi arasında gezdirdi. Sonunda bir parmağını kaldırdı ve şişeleri sırayla işaret ederek bir tekerlemeye başladı.</p>

    <blockquote class="dize">
      <p><em>Akağaç, meşe.</em></p>

      <p><em>Al da dikiver.</em></p>

      <p><em>Dişbudak ve çam.</em></p>

      <p><em>Bir de mürver.</em></p>
    </blockquote>

    <p>Sonunda parmağı sarı şişeyi gösterdi. Onu boynundan tutup dudaklarına götürdü. Genzini sessizce oynatarak uzun ve yavaş bir yudum içti.</p>

    <p>“Ağır ol,” dedi sakallı asker. “Biraz bize de ayır!”</p>

    <p>Bast şişeyi indirip dudaklarını yaladı. Yavan, neşesiz bir sesle kıkırdadı. “Doğru şişeyi almışsın,” dedi. “Mürver bu.”</p>

    <p>“Hiç de bu sabahki kadar geveze değilsin,” dedi sarışın asker, başını biraz yana eğerek. “Köpeğin ölmüş gibi bir halin var. Her şey yolunda mı?”</p>

    <p>“Hayır,” dedi Bast. “Hiçbir şey yolunda değil.”</p>

    <p>“Herifin durumu çakması bizim suçumuz değil,” dedi sarışın olanı hemen. “Tıpkı dediğin gibi sen çıktıktan sonra biraz bekledik. Ama zaten saatlerdir oturuyorduk zaten. Hiç gitmeyeceksin sanmıştık.”</p>

    <p>“Hay aksi,” dedi sakallı adam kızarak. “Yoksa biliyor mu? Seni kovdu mu?”</p>

    <p>Bast başını iki yana salladı ve şişeyi yine kafasına dikti.</p>

    <p>“Öyleyse şikâyet edecek bir şeyin yok.” Sarışın asker kaşlarını çatarak başının kenarını ovuşturdu. “Budala piç kurusu bana bir iki tane patlattı.”</p>

    <p>“Ama karşılığını da fazlasıyla aldı.” Sakallı asker başparmağını parmak eklemlerinde gezdirdi. “Yarın bütün gün kan işeyecek.”</p>

    <p>“Yani her şey yolunda,” dedi sarışın asker kalenderce. Adam şişeyi dramatik bir edayla sallamaya çalışırken yalpaladı. “Sen herifi bir güzel dövüp kurtlarını döktün. Ben nefis bir içkiye kavuştum. Ve hepimiz bu işten iyi para kazandık. Herkes mutlu. Herkes en çok istediği şeyi aldı.”</p>

    <p>“Ben istediğimi almadım,” dedi Bast ifadesizce.</p>

    <p>“Daha değil,” diyen sakallı asker elini cebine daldırıp bir kese çıkardı. Avcunda zıplattığı keseden ağır bir şıngırtı yükseldi. “Ateşten bir parça al da şunu bölüşelim.”</p>

    <p>Bast oturmak için herhangi bir harekette bulunmaksızın ateş ışığının yarattığı halkaya bakındı. Sonra da yeni bir tekerleme tutturdu. Tekerlemeyi söylerken parmağıyla rastgele şeyleri işaret ediyordu: yakındaki bir taş, bir kütük, bir nacak...</p>

    <blockquote class="dize">
      <p><em>Yün. Koyun.</em></p>

      <p><em>Gece çıkan ay.</em></p>

      <p><em>Pencere. Pervaz.</em></p>

      <p><em>Mum ışığı ve kalay.</em></p>
    </blockquote>

    <p>Sonunda parmağı ateşte durdu. Ona yaklaştı, yere eğildi ve kolundan daha uzun bir dal parçasını ateşin içinden çekip aldı. Dalın iri bir yumruyla son bulan diğer ucu parlak bir kor halindeydi.</p>

    <p>“Sen benden bile sarhoşmuşsun,” diye güldü sakallı asker. “Ateşten bir parça al derken onu kastetmedim.”</p>

    <p>Sarışın asker de kahkahayı bastı.</p>

    <p>Bast karşısındaki iki adama baktı. Az sonra o da gülmeye başladı. Çıkardığı kulak tırmalayıcı ve neşesiz ses korkunçtu. Bir insana ait değildi bu gülüş.</p>

    <p>“Hey,” diye sertçe çıkıştı sakallı adam. Yüzündeki keyifli ifade kaybolmuştu. “Senin neyin var be?”</p>

    <p>Yine yağmur başladı. Ani bir esinti Bast’ın yüzünü iri yağmur damlalarıyla ıslattı. Gözleri kapkaranlık ve yoğundu. Dalın küt ucu yeni bir esintiyle yellenerek parlak bir turuncu renkle parladı.</p>

    <p>Bast yine bir tekerlemeye başladı. Dalın ucunu iki adama sırayla doğrultarak havada ışıklı kavisler çizdi.</p>

    <blockquote class="dize">
      <p><em>Arpa. Buğday.</em></p>

      <p><em>Taş ve kaya.</em></p>

      <p><em>Rüzgâr. Su.</em></p>

      <p><em>Al sana, al sana.</em></p>
    </blockquote>

    <p>Tekerleme bittiğinde dalın yanan ucu sakallı adamı gösteriyordu. Bast’ın dişleri ateş ışığında kıpkırmızıydı. Yüzünde tebessümden eser yoktu.</p>
  </div>
</body>
</html>
