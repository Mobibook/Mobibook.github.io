<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">On Dokuzuncu Bölüm</h1>

    <h2 class="baslik_2 sigil_not_in_toc">Beyefendiler ve Hırsızlar</h2>

    <p>Denna’yla beraber Eolian’dan ayrıldığımda vakit geç olmuştu ve sokaklar boştu. Uzaklarda bir yerden gelen bir keman müziği ve bir atın sokağa vuran nallarının tok takırtılarını duyabiliyordum.</p>

    <p>“Eee, hangi taşın altında saklanıyordun?” diye sordu Denna.</p>

    <p>“Her zamankinin,” dedim, sonra aklıma bir fikir geldi. “Beni Üniversite’de de aradın mı? Kömür dumanı gibi kokan küp şeklindeki büyük bir binada?”</p>

    <p>Denna başını iki yana salladı. “Seni orada kırk yıl arasam bulamam. Labirent gibi bir yer. Seni Anker’ın Yeri’nde çalarken yakalayamazsam şansıma küsüyorum.” Beni merakla süzdü. “Niye sordun?”</p>

    <p>“Biri beni aramış,” dedim boş verircesine elimi sallayarak. “Kendisine bir muska sattığımı söylemiş. Sen olabileceğini düşündüm.”</p>

    <p>“Bir süre önce gelip sana baktığım olmuştu,” dedi Denna. “Ama muska lafı etmedim.”</p>

    <p>Sohbetimizin devamı gelmedi ve aramızdaki sessizlik büyüdükçe büyüdü. Onun Ambrose’la kol kola gezdiğini bir türlü aklımdan çıkartamıyordum. Konuyla ilgili bir şey bilmek istemesem de kafamdan başka bir düşünce geçmiyordu.</p>

    <p>“Seni ziyaret etmek için Gri Adam’a uğradım,” dedim, sırf sessizliği dağıtmak amacıyla. “Ama çoktan gitmiştin.”</p>

    <p>Başını salladı. “Kellin’le aramız bozuldu.”</p>

    <p>“Umarım kötü bir şey olmamıştır.” Boğazını işaret ettim. “Bakıyorum da tasma hâlâ sende.”</p>

    <p>Denna gözyaşı şeklindeki zümrüde dalgın bir edayla dokundu. “Hayır. Kötü bir şey olmadı. Kellin geleneklere düşkün biri. Bir hediye verdi mi geri istemez. Bu rengin bana yakıştığını ve küpelerin de bende kalmasını söyledi.” İç geçirdi. “O kadar nazik davranmasaydı kendimi daha iyi hissederdim. Yine de böyle şeylere sahip olmak güzel. Bir tür güvenlik ağı gibi. Hamimden bir süre daha ses çıkmazsa hayatımı kolaylaştıracaklar.”</p>

    <p>“Hâlâ ondan haber almayı mı umuyorsun?” diye sordum. “Trebon’da olanlardan sonra? Bir aydır onunla iletişim kuramadığın halde?”</p>

    <p>Denna omuz silkti. “O böyle biri. Sana söyledim; gizemli bir adam. Uzun müddet ortalarda gözükmemesinde bir tuhaflık yok.”</p>

    <p>“Bana hami bulmaya çalışan bir dostum var,” dedim. “İstersen senin için de aramasını söyleyebilirim.”</p>

    <p>Anlaşılmaz gözlerle bana baktı. “Daha iyisini hak ettiğimi düşünmen çok hoş, ama etmiyorum. Güzel bir sesim var, hepsi bu. Bir enstrümanı bile doğru düzgün çalamayan eğitimsiz bir müzisyeni kim ister?”</p>

    <p>“Seni duyacak kulaklara sahip herkes,” dedim. “Seni görecek gözlere sahip herkes.”</p>

    <p>Saçları bir perde gibi yüzünün etrafına dökülen Denna boynunu büktü. “Çok tatlısın,” dedi kısık sesle, ellerini huzursuzca ovuşturarak.</p>

    <p>“Kellin’le aranız niye bozuldu?” diye sordum, muhabbeti daha güvenli bir konuya yönlendirmek için.</p>

    <p>“Ziyaretime gelen beyefendileri ağırlamakla çok vakit geçirdim de ondan,” dedi alaycı bir üslupla.</p>

    <p>“Ona benim beyefendilikle yakından uzaktan bir ilgim olmadığını söylemeliydin,” dedim. “Bunu duymak içini rahatlatabilirdi.” Ama sorunun benden ibaret olamayacağının farkındaydım. Ben Denna’nın yanına yalnızca bir kez uğramıştım. Yoksa Ambrose da misafirleri arasında mıydı? Ambrose’u o şatafatlı oturma odasında rahatlıkla hayal edebiliyordum –kahrolası şapkasını bir kenara bırakmış, sıcak çikolata içip birbiri ardına espriler yapıyordu.</p>

    <p>Denna’nın dudakları yukarı doğru seğirdi. “Asıl karşı çıktığı Geoffrey’ydi,” dedi. “Anlaşılan küçük kutumda sessiz sedasız oturup onu beklemem gerekiyordu.”</p>

    <p>“Geoffrey nasıl?” diye kibarlık maksadıyla sordum. “Kafasına ikinci bir düşünce sokmayı başardı mı?”</p>

    <p>Gülmesini bekliyordum, fakat Denna iç geçirmekle yetindi. “Başardı, ama bunun ona bir faydası olmadı maalesef.” Başını iki yana salladı. “Şiirleriyle adını duyurmak için Imre’ye geldi, fakat sırtındaki gömleği bile kumarda kaybetti.”</p>

    <p>“Bu hikâyeyi daha önce de duydum,” dedim. “Üniversite’de de sık sık olur.”</p>

    <p>“O daha başlangıçtı,” dedi Denna. “Kumar oynamaya devam ederek parasını geri kazanabileceğini düşündü. İlkin rehinci dükkânına uğradı, sonra borç alıp onu da kaybetti.” Haksızlık ediyormuş gibi bir el hareketi yaptı. “Yine de tüm parası kumara gitmedi. Kaltağın teki onu dolandırdı. Hem de gözü yaşlı dul numarasıyla.”</p>

    <p>Şaşkın gözlerle Denna’ya baktım. “Neyle neyle?”</p>

    <p>Denna beni göz ucuyla süzdü, sonra omuz silkti. “Basit bir numaradır,” dedi. “Telaşlı ve gözü yaşlı bir kadın bir rehinci dükkânının önünde bekler. Zengin bir beyefendiyi yakaladığında da evlilik yüzüğünü satmak için şehre geldiğini anlatır. Vergisini ödemek veya bir faizciye olan borcunu kapatmak için paraya ihtiyacı vardır.”</p>

    <p>Ellerini sabırsızca salladı. “Ayrıntıların önemi yok. Önemli olan şehre geldiğinde yüzüğünü rehin bırakması için bir başkasına vermiş olmasıdır. Ne de olsa kendisi pazarlık etmekten hiç anlamaz.”</p>

    <p>Denna bir rehinci dükkânının önünde durdu. Yüzüne endişeli bir ifade oturttu. “Ona güvenebileceğimi zannettim!” dedi yapmacık bir sesle. “Ama yüzüğü rehin bıraktı ve parayı alıp kaçtı! Yüzük işte orada!” Abartılı bir tavırla dükkânın vitrinini işaret etti.</p>

    <p>“Neyse ki,” diye devam etti Denna, “yüzüğü verdiğim adam onu gerçek değerinin çok altında sattı. Yüzük kırk talent eden bir aile yadigârıdır, ama rehinci onu dört talente satıyor.”</p>

    <p>Bana iyice sokulup elini göğsüme koydu ve kocaman, yalvarır gözlerle gözlerime baktı. “Yüzüğü sen satın alırsan onu en az yirmi talente satabiliriz. Dört talentini sana hemen geri verebilirim.”</p>

    <p>Geri çekilip omuz silkti. “Bunun gibi bir şey.”</p>

    <p>Kaşlarımı çattım. “Bu nasıl bir numara? Yüzüğü satmak için bir kuyumcuya gittiğimiz zaman durumu çakarım.”</p>

    <p>Denna gözlerini yuvarladı. “O iş öyle olmuyor. Yarın öğleyin buluşmayı kararlaştırıyoruz. Ama sen beni beklemeden rehinci dükkânına gidiyorsun ve yüzüğü satın alıp ortadan kayboluyorsun.”</p>

    <p>Durumu kavradım. “Sen de parayı rehinciyle kırışıyorsun.”</p>

    <p>Omzumu sıvazladı. “Eninde sonunda anlayacağını biliyordum.”</p>

    <p>Kusursuz gibi gözükse de planın zayıf bir noktası vardı. “Yine de bu iş için üçkâğıtçı ama bir o kadar da güvenilir bir rehinciye ihtiyaç var.”</p>

    <p>“Doğru,” diye itiraf etti Denna. “Ama o tür rehinci dükkânları genelde kendini belli eder.” Önümüzdeki dükkânın kapı pervazını gösterdi. Tahtanın üzerinde kolaylıkla boyadaki rastgele sıyrıklar zannedilebilecek bir dizi çizgi vardı.</p>

    <p>“Ah,” dedim ve kısa bir tereddüdün akabinde ekledim: “Tarbean’da bunun gibi işaretler...” Uygun bir ifade bulmaya çalıştım. “...şüpheli yollardan elde edilmiş malların satılabileceği güvenli bir yer anlamına gelir.”</p>

    <p>Denna itirafıma şaşırmışsa bile belli etmedi. Başını iki yana salladı ve parmağını üzerlerinde gezdirerek işaretleri daha yakından gösterdi. “Bu diyor ki: ‘Güvenilir rehinci. Basit kumpaslara açık. Paralar eşit paylaşılır.’” Kapı pervazının geri kalanını ve dükkânın tabelasını inceledi. “Dededen kalan malların rehin bırakılmasıyla ilgili bir şey yazmıyor.”</p>

    <p>“Bu tür işaretleri okumayı hiç öğrenmedim,” diye itirafta bulundum. Onu göz ucuyla süzerek sesimin olabildiğince hükümsüz çıkmasına gayret ettim. “Peki sen böyle şeyleri nereden biliyorsun?”</p>

    <p>“Kitaplardan öğrendim,” diye dalga geçti Denna. “Sence nasıl biliyor olabilirim?”</p>

    <p>Tekrar sokakta ilerlemeye başladı. Ona ayak uydurdum.</p>

    <p>“Genelde dul rolü yapmam,” dedi Denna, sonradan aklına gelmişçesine. “Onun için çok gencim. Vitrindeki ya annemin yüzüğü olur ya da ninemin.” Omuz silkti. “O anda hangisi sana daha uygun gelirse öyle dersin.”</p>

    <p>“Ya kurban dürüst biriyse?” diye sordum. “Ya öğle vakti sana yardım etmek için çıkagelirse?”</p>

    <p>“Bu pek sık olmaz,” dedi buruk bir tebessümle. “Sadece bir kez başıma geldi. Tamamen hazırlıksız yakalandım. Artık tedbir olsun diye rehinciyle önceden konuşuyorum. Zor durumdaki genç bir kızdan istifade etmeye kalkışan açgözlü bir piç kurusunu dolandırmak beni mutlu eder. Ama iyi niyetli birinin parasını alacak değilim.” Yüz ifadesi sertleşti. “Geoffrey’ye pençesini geçiren o kaltağın aksine.”</p>

    <p>“Geoffrey öğleyin dükkâna gitmiş, değil mi?”</p>

    <p>“Tabii ki gitmiş,” dedi Denna. “Parayı kadına öylece vermiş. ‘Geri ödemenize gerek yok hanımefendi. Siz gidip ailenizin çiftliğini kurtarın.’” Gökyüzüne bakarak ellerini saçında gezdirdi. “Bir çiftlik! Ne kadar saçma! Bir çiftçi karısının elmas bir kolyesi olabilir mi?” Bana bir bakış attı. “İş kadınlara geldiği zaman iyi insanlar neden bu kadar budala davranırlar?”</p>

    <p>“Geoffrey bir asilzade,” dedim. “Evden para istese olmaz mı?”</p>

    <p>“Ailesiyle arası eskiden beri iyi değilmiş,” diye cevap verdi Denna. “Şimdilerde daha da kötüymüş. Gelen son mektupta para yokmuş. Sadece annesinin hasta olduğu yazılıymış.”</p>

    <p>Sesinin tonu kulağıma takıldı. “Kadın ne kadar hastaymış?” diye sordum.</p>

    <p>“Hastaymış işte.” Denna başını kaldırmadı. “Hem de ağır. Tabii Geoffrey atını çoktan sattı ve bir gemiye binecek parası da yok.” Yine iç geçirdi. “O berbat Tehlin dramalarından birini seyretmeye benziyor. <em>Kötü Seçilmiş Yol</em> ya da onun gibi bir şey.”</p>

    <p>“Öyleyse Geoffrey’nin tek yapması gereken dördüncü sahnenin sonunda kendini bir kiliseye atmak,” dedim. “Dua eder, dersini alır ve ömrünün geri kalanını temiz ve faziletli biri olarak geçirir.”</p>

    <p>“Gelip bana akıl danışsaydı durum çok daha farklı olurdu.” Denna eliyle asabi bir hareket yaptı. “Ama hayır, anca iş işten geçtikten sonra bana geliyor. Lonca faizcisi onun kredisini kesmiş. Peki sence o ne yapmış?”</p>

    <p>Yüreğim burkuldu. “Bir tefeciye gitmiş,” dedim.</p>

    <p>“Üstelik bunu anlatırken mutluydu!” Denna bana ümitsiz bir ifadeyle baktı. “Nihayet bir çıkış yolu bulmuş gibi.” Ürperdi. “Gel şu tarafa gidelim.” Küçük bir parkı işaret etti. “Bu gece düşündüğümden daha fazla esiyor.”</p>

    <p>Lavta kutumu yere bırakıp pelerinimi çıkardım. “Al. Ben üşümüyorum.”</p>

    <p>Denna bir an karşı çıkacakmış gibi gözüktü, sonra pelerini omuzlarına sardı. “Bir de beyefendi değilim diyorsun,” diye çıkıştı.</p>

    <p>“Değilim,” dedim. “Sen giydikten sonra pelerinin daha güzel kokacağını biliyorum, hepsi bu.”</p>

    <p>“Ah,” dedi bilgece. “Sen de onu bir parfümeri dükkânına satıp zengin olacaksın.”</p>

    <p>“En başından beri planım buydu,” diye itiraf ettim. “Kurnazca ve özenle hazırlanmış bir dalavere. Görüyorsun ya, beyefendiden ziyade hırsızım.”</p>

    <p>Rüzgârdan korunaklı bir banka oturduk. “Galiba bir kopçanı kaybetmişsin,” dedi Denna.</p>

    <p>Başımı eğerek lavta kutuma baktım. Dar ucu aralık kalmıştı ve orayı tutması gereken demir kopça görünürde yoktu.</p>

    <p>İç geçirdim ve hiç düşünmeden pelerinimin ceplerinden birine uzandım.</p>

    <p>Denna bir ses çıkardı. Yüksek bir şey değil; ufak bir hayret nidası sadece. Başını ansızın kaldırarak mehtapta kocaman ve karanlık görünen gözlerle bana baktı.</p>

    <p>Elimi yanmışçasına geri çektim ve bir özür geveledim.</p>

    <p>Usulca gülmeye başladı. “Bak bu utanç vericiydi işte,” dedi kendi kendine.</p>

    <p>“Çok üzgünüm,” dedim hemen. “Dalmışım. Orada bunu şimdilik kapalı tutabileceğim teller var.”</p>

    <p>“Ah,” dedi Denna. “Elbette.” Elleri pelerinimin içinde gezindi, ardından bana bir parça tel uzattı.</p>

    <p>“Üzgünüm,” diye tekrarladım.</p>

    <p>“Sadece biraz şaşırdım,” dedi. “Uyanda bulunmadan bir bayanı elleyecek türden biri olmadığını sanıyordum.”</p>

    <p>Utanarak lavta kutusuna baktım ve ellerimi meşgul ederek teli kopçanın geride bıraktığı bir delikten geçirdim. Sonra onu sıkıca sardım.</p>

    <p>“Lavtan çok güzel,” dedi Denna uzun bir sessizliğin peşinden. “Ama kutusu perişan vaziyette.”</p>

    <p>“Lavtayı alırken sıfırı tükettim,” dedim, sonra bir şey düşünmüşçesine başımı kaldırdım. “Bak aklıma ne geldi! Geoffrey’den tefecisinin adını öğreneceğim. Böylece bir değil iki kutu bile alabilirim!”</p>

    <p>Denna bana şaka yollu vurdu ve bankta ona doğru kaydım.</p>

    <p>Bir sessizlik daha yaşandı, ardından Denna ellerine bakarak sohbetimiz sırasında birkaç kez yaptığı o huzursuz el hareketini yineledi. Ama bu sefer bir şeyin farkına vardım. “Yüzüğün,” dedim. “Ona ne oldu?”</p>

    <p>Bana tuhaf tuhaf baktı.</p>

    <p>“Seninle tanıştığımızdan beri taktığın bir yüzük vardı,” diye açıkladım. “Soluk mavi taşlı gümüş bir şey.”</p>

    <p>Alnı kırıştı. “Neye benzediğini biliyorum. Peki sen nereden biliyorsun?”</p>

    <p>“Onu sürekli takardın,” dedim sakin tutmaya çalıştığım bir sesle, sanki hakkında her ayrıntıyı bilmiyormuşum, sanki tedirgin olduğunda veya düşüncelere daldığında onu parmağında çevirme huyundan habersizmişim gibi. “Yüzüğüne ne oldu?”</p>

    <p>Denna ellerine baktı. “Şu an genç bir beyefendide,” dedi.</p>

    <p>“Ah,” dedim ve kendime hâkim olamayarak ekledim: “Kimde?”</p>

    <p>“Tanıdığından kuşkulu-” Duraksayıp bana baktı. “Aslında tanıyor olabilirsin. O da Üniversite’ye gidiyor. Ambrose Eshek.”</p>

    <p>Midem bir anda asit ve buzla doldu.</p>

    <p>Denna gözlerini kaçırdı. “Hoyrat bir cazibesi var,” diye açıkladı. “Aslında hoyratlığı ağır basıyor. Ama...” Cümlesinin devamını getirmeyip omuz silkti.</p>

    <p>“Anladım,” dedim. “Öyleyse ciddi olmalı.”</p>

    <p>Denna bana soran gözlerle baktı, derken yüzüne bir idrak ifadesi yayıldı ve kahkahalara boğuldu. Başını ve ellerini şiddetle iki yana salladı. “Hayır. Tanrım, hayır. Yok öyle bir şey. Birkaç kez ziyaretime geldi. Birlikte tiyatroya gittik. Beni dansa götürdü. Ayakları şaşırtıcı ölçüde kıvrak.”</p>

    <p>Derin bir nefes alıp içini çekti. “İlk gece çok nazikti. Hatta espriliydi. İkinci gece o kadar da değildi.” Gözleri kısıldı. “Üçüncü gece yüzsüzleşti. Ondan sonra işler çığırından çıktı. İkide bir hediyelerle ve şiirlerle çıkageldiği için Domuz Kafası’ndan ayrılmak zorunda kaldım.”</p>

    <p>Yüreğime öyle bir su serpildi ki. Günlerden beri ilk defa dolu dolu nefes aldığımı hissettim. Yüzümde bir tebessümün belirmek üzere olduğunu fark ettim ve beni zırdeli gibi göstereceğinden korktuğum için onu bastırmaya çalıştım.</p>

    <p>Denna bana buruk bir bakış attı. “Kibir ile kendine güvenin ilk bakışta birbirine ne denli benzediğini bilsen şaşarsın. Üstelik cömert ve zengindi. Çok hoş bir bileşim.” Çıplak elini kaldırdı. “Yüzüğüm parmağıma bol geliyordu ve o da tamir ettirmeyi önerdi.”</p>

    <p>“Aranız bozulduktan sonra herhalde eskisi kadar cömert davranmamıştır?”</p>

    <p>Kırmızı dudakları yine buruk bir tebessümle kıvrıldı. “Hem de hiç.”</p>

    <p>“Belki bir şeyler yapabilirim,” dedim. “Tabii yüzük senin için önemliyse.”</p>

    <p>“Önemliydi,” dedi Denna, bana açık açık bakarak. “Ama elinden ne gelir? Bir beyefendi gibi kadınlara karşı saygılı ve haysiyetli davranması gerektiğini mi hatırlatacaksın?” Gözlerini yuvarladı. “Sana şimdiden iyi şanslar.”</p>

    <p>Ona en cezbedici tebessümümü ettim. Önceden söylediklerim doğruydu: Ben beyefendi falan değildim. Hırsızdım.</p>
  </div>
</body>
</html>
