<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Yüz Sekizinci Bölüm</h1>

    <h2 class="baslik_2 sigil_not_in_toc">Hızlı</h2>

    <p>Handakilerle aramız iyi olduğu için Penieder’de birkaç gün geçirdik. Odalarımız ve yemeklerimiz bedavaydı. Daha az haydut, daha güvenli yollar ve daha çok müşteri demekti. Ayrıca Penny handaki varlığımızın geceleri keman çalınmasından daha çok müşteri çekeceğinin farkındaydı.</p>

    <p>Sıcak yemeklerin ve yumuşak yatakların keyfini çıkartarak vaktimizi iyi değerlendirdik. Biraz istirahate hepimizin ihtiyacı vardı. Hespe ok yediği bacağının, Dedan ise kırık kolunun iyileşmesini bekliyordu. Haydutlarla girdiğimiz çatışmadan kalan ufak tefek yaralarım çoktan geçmişti, fakat daha yeni yaralar da almıştım. Bunların en başında sırtımdaki tırmıklar geliyordu.</p>

    <p>Tempi’ye lavtanın temelini öğrettim ve o da dövüş eğitimime kaldığı yerden devam etti. Eğitimim Lethani’yle ilgili kısa ve öz konuşmalar ile uzun, yorucu Ketan talimlerinden oluşuyordu.</p>

    <p>Ayrıca Felurian’la yaşadığım tecrübeye dair bir şarkı yazdım. Ona ilk başta ‘Alacakaranlık Güftesi’ dedim. Bunun iyi bir şarkı adı olmadığını herhalde siz de kabul edersiniz. Neyse ki isim pek tutulmadı ve bugünlerde çoğu kimse onu ‘Yarısı Söylenmiş Şarkı’ olarak biliyor.</p>

    <p>En iyi eserim değilse de akılda kalıcıydı. Handaki müşterilerin hoşuna gitmiş gibiydi. Hele bir de Losi’nin içki servis ederken onu mırıldandığını duyunca, şarkımın kömür madenindeki yangın misali dilden dile yayılacağını anladım.</p>

    <p>İnsanlar benden hikâye isteyip durduğu için hayatımın diğer bazı ilginç olaylarını da paylaştım. Onlara henüz on beş yaşındayken Üniversite’ye nasıl kabul edildiğimi anlattım. Onlara sadece üç gün içerisinde Gizemiye’ye girmeyi nasıl başardığımı anlattım. Onlara Ambrose lavtamı kırdıktan sonra kapıldığım öfke nöbetiyle rüzgârı nasıl çağırdığımı anlattım.</p>

    <p>Maalesef üçüncü gece hiç hikâyem kalmadı. Ve dinleyicilerim daha da fazlasını istediği için bu sefer Illien’le ilgili bir hikâye anlattım –tabii onun yerine kendi adımı koyarak. Hatta oldu olmuşken Taborlin’den de bazı kısımlar arakladım.</p>

    <p>Bundan gurur duymuyorum ve kendimi savunmam gerekirse o gece epey fazla içmiştim. Dahası kalabalığın arasında birkaç güzel kadın vardı. Genç bir kadının heyecanla parlayan gözlerinde cezbedici bir güç gizlidir. Budala delikanlıları her türlü saçmalığa sevk edebilirler ve ben de bu kurala istisna değildim.</p>

    <p>Tüm bunlar olurken Dedan’la Hespe yeni sevgililerin kendileri için yarattıkları türden küçük, mahrem bir dünyaya çekilmişlerdi. Onları seyretmek öyle zevkliydi ki. Dedan eskisinden daha nazik, daha sessizdi. Hespe’nin yüzündeki sertlik büyük ölçüde geçmişti. Odalarında beraber epey vakit geçiriyorlardı. Hiç kuşkusuz istirahat etmek için.</p>

    <p>Marten de Penny’yle bol bol flört etti, bir balığın içinde boğulacağı miktarda içki içti ve genel olarak üç adama yetecek kadar hoşça vakit geçirdi.</p>

    <p>Üçüncü günün ardından, ev sahibimize daha fazla yük olmak istemeyerek Penieder’den ayrıldık. Şahsen ben gittiğimize seviniyordum. Tempi’nin verdiği eğitim ve Losi’nin gösterdiği ilgi yüzünden neredeyse ayakta duramayacak kadar bitkindim.</p>

    <p class="paragraf">Severen yolunda yavaş ilerledik. Bunun bir nedeni, Hespe’nin yaralı bacağı için duyduğumuz endişeydi. Fakat asıl sebep birlikte geçirdiğimiz zamanın sonuna yaklaştığını bilmemizdi. Bütün o didişmelerimize rağmen birbirimize yakınlaşmıştık ve böyle şeyleri geride bırakmak güçtür.</p>

    <p>Maceramızın haberi bizden hızlı yol alıyordu. O yüzden de geceleri mola verdiğimizde bedava olmasa bile kolayca yemek ve yatak bulabiliyorduk.</p>

    <p>Penieder’den ayrılışımızın üçüncü gününde küçük bir oyuncu kumpanyasına rastladık. Edema Ruh değillerdi ve biraz hırpani görünüyorlardı. Sadece dört kişiydiler: yaşlıca bir adam, yirmilerinde iki delikanlı ve sekiz yahut dokuz yaşlarında bir oğlan. Biz tam Hespe’nin bacağını dinlendirmesi için mola verirken, onlar da eşyalarını külüstür el arabalarına doldurmaktaydılar.</p>

    <p>“Kumpanyacılara selamlar,” diye seslendim.</p>

    <p>Endişeyle başlarını kaldırdılar, sonra sırtımdaki lavtayı görünce rahatladılar. “Ozana selamlar.”</p>

    <p>Gülerek ellerini sıktım. “Ozan falan değilim. Biraz şarkı söylerim, hepsi bu.”</p>

    <p>“Yine de selamlar,” dedi yaşlıca adam, gülümseyerek. “Ne tarafa gidiyorsunuz?”</p>

    <p>“Kuzeyden güneye. Ya siz?”</p>

    <p>Farklı bir istikamete gittiğimizi öğrenince daha da rahatladılar. “Doğudan batıya,” dedi adam.</p>

    <p>“Şansınız nasıl?”</p>

    <p>Omuz silkti. “Son zamanlarda pek iyi değil. Ama iki gün uzakta yaşayan Leydi Chalker diye birini duyduk. Biraz keman çalabilen veya bir iki oyun sergileyebilen hiç kimseyi geri çevirmediği söyleniyor. Ondan birkaç peni kopartabileceğimizi umuyoruz.”</p>

    <p>“Ayımız varken işimiz daha kolaydı,” dedi delikanlılardan biri. “İnsanlar onun oynadığını görmek için iyi para ödüyorlardı.”</p>

    <p>“Bir köpek ısırdıktan sonra hastalandı,” diye açıkladı diğer genç adam. “Yaklaşık bir sene evvel öldü.”</p>

    <p>“Yazık olmuş,” dedim. “Ayı bulmak kolay değildir.” Başlarını sessizce sallayarak söylediklerimi doğruladılar. “Yeni bir şarkım var,” dedim. “Karşılığında ne verirsiniz?”</p>

    <p>Liderleri beni temkinli gözlerle süzdü. “Eh, sana yeni olan bizim için olmayabilir,” diye belirtti. “Hem yeni bir şarkı illa güzel olacak diye bir kural yok, bilmem anlatabildim mi?”</p>

    <p>“Kendiniz karar verin,” deyip lavta kutumu açtım. Şarkıyı kolay hatırlanması ve rahatça söylenmesi için yazmıştım, ama adam hepsini ezberleyene dek iki kere tekrarlamam gerekti. Dedim ya, Edema Ruh değillerdi.</p>

    <p>“Fena değilmiş,” diye gönülsüzce itiraf etti yaşlıca adam. “Felurian’ı herkes sever, ama karşılığında ne verebiliriz bilmiyorum.”</p>

    <p>Genç oğlan hemen atıldı. “Tenekeci Tanner’a yeni bir kıta uydurdum.”</p>

    <p>Diğerleri onu susturmaya çalıştılar, fakat ben gülümsedim. “Duymayı çok isterim.”</p>

    <p>Oğlan şişindi ve cırtlak bir sesle şarkıya başladı.</p>

    <blockquote class="dize">
      <p><em>Güzel bir çiftçi kızı gördüm bir defasında</em></p>

      <p><em>Tüm erkeklerden uzak bir nehir kenarında</em></p>

      <p><em>Yıkanıyordu ben onu gördüğümde</em></p>

      <p><em>Bir erkeğin gözü ilişirse</em></p>

      <p><em>Rahat hissetmezmiş meğerse</em></p>

      <p><em>Sonra yine sabunlandı köpürte köpürte.</em></p>
    </blockquote>

    <p>Güldüm. “Güzelmiş,” diye iltifat ettim. “Peki buna ne dersin?</p>

    <blockquote class="dize">
      <p><em>Güzel bir çiftçi kızı gördüm bir defasında</em></p>

      <p><em>Tüm erkeklerden uzak bir nehir kenarında</em></p>

      <p><em>İtiraf etti onu yakaladığımda</em></p>

      <p><em>Yıkandığı görülürse</em></p>

      <p><em>Temiz hissetmezmiş meğerse</em></p>

      <p><em>Sonra baştan yıkandı bir daha.</em></p>
    </blockquote>

    <p>Oğlan biraz düşündü. “Benimki daha güzel,” diye karar verdi sonunda.</p>

    <p>Sırtını sıvazladım. “Kendi güftene sadık kalmakla iyi ediyorsun.” Tekrar küçük kumpanyanın liderine doğru döndüm. “Dedikodun var mı?”</p>

    <p>Biraz düşündü. “Buranın kuzeyinde, Eld taraflarında haydutlar türemiş.”</p>

    <p>Kafa salladım. “Ortadan kaldırıldıklarını duydum.”</p>

    <p>Biraz daha düşündü. “Alveron, Kilipsiz denen o kadınla evlenecekmiş.”</p>

    <p>“Ben Kilipsiz’le ilgili bir şiir biliyorum!” diye yine lafa karıştı genç oğlan. Ve hemen başladı.</p>

    <blockquote class="dize">
      <p><em>Yedi şey durur girişte</em></p>

      <p><em>Kilipsiz kapının önünde-</em></p>
    </blockquote>

    <p>“Şşt.” Yaşlıca adam oğlanın başına hafifçe vurdu, sonra da özür dilercesine bana baktı. “Oğlanın ezberi iyi, ama terbiye nedir bilmez.”</p>

    <p>“Aslına bakarsan,” dedim, “şiiri dinlemek isterim.”</p>

    <p>Adam omuz silkip oğlanı bıraktı. Çocuk ona dik dik baktıktan sonra ezberden okumaya devam etti.</p>

    <blockquote class="dize">
      <p>Yedi şey durur girişte</p>

      <p>Kilipsiz kapının önünde.</p>

      <p>Biri takılmayan bir yüzük</p>

      <p>Biri tövbe edilmiş bir sözcük</p>

      <p>Biri doğru olması gereken bir an</p>

      <p>Biri bir mum, ışıksız kalan</p>

      <p>Biri bir oğul, kan getiren</p>

      <p>Biri bir kapı, sele geçit vermeyen</p>

      <p>Biri bir şey, bırakılmayan</p>

      <p>Sonra gelir uykuyla bastıran.</p>
    </blockquote>

    <p>“O bilmeceli tekerlemelerden biri işte,” dedi babası, yine özür dilemesine. “Bunları nereden öğrendiğini ancak Tanrı bilir, ama duyduğu her saçma sapan şeyi ona buna söylememesi gerektiğinin farkında.”</p>

    <p>“O şiiri nereden duydun?” diye sordum.</p>

    <p>Oğlan biraz düşündü, sonra omuz silkti ve dizinin arkasını kaşımaya başladı. “Bilmem. Çocuklardan falan.”</p>

    <p>“Artık gitmemiz gerek,” dedi yaşlıca adam, gökyüzüne bakarak. Elimi keseme daldırdım ve ona bir gümüş baş verdim. “Bu da ne oluyor?” diye kuşkuyla sordu.</p>

    <p>“Yeni bir ayı alasınız diye,” dedim. “Ben de zor günler geçirdim, ama şimdilerde kesem dolu.”</p>

    <p>Bana bol bol teşekkür ederek yanımızdan ayrıldılar. Zavallılar. Kendine saygısı olan hiçbir Ruh kumpanyası ayı oynatmaya tenezzül etmez. Ortada sergilenecek bir beceri, gurur duyulacak bir gösteri yoktur.</p>

    <p>Ama damarlarında Ruh kanı bulunmaması onların suçu değildi ve biz kumpanyacılar birbirimize daima arka çıkmalıyız. Çünkü başka hiç kimse çıkmaz.</p>

    <p class="paragraf">Tempi’yle ben yürüdüğümüz saatleri Lethani’yi konuşarak ve akşamları Ketan talimi yaparak değerlendirdik. Ketan bana artık daha kolay geliyordu ve bazen Tempi küçük bir hatamı tespit edip beni baştan başlatmadan önce Yağmuru Yakalama’ya kadar gelebiliyordum.</p>

    <p>O gün kalacağımız hanın yanında ıssız denebilecek bir yer bulmuştuk. Dedan, Hespe ve Marten içeride kafaları çekiyorlardı. Ben Ketan’ı dikkatle uygularken Tempi sırtını bir ağaca dayamış, öğrettiğim basit bir perde basma egzersizini amansız bir azimle çalışıyordu. Tekrar tekrar. Tekrar tekrar.</p>

    <p>Tam Daire Çizen Eller’e gelmiştim ki göz ucuyla bir hareket tespit ettim. Tempi bana Ketan çalışırken dikkat dağıtıcı şeylere aldırış etmemeyi öğrettiği için duraksamadım. Dönüp baksaydım baştan başlamam gerekecekti.</p>

    <p>Eziyetli bir ahestelikle hareket ederek Geriye Doğru Dans’a geçtim. Fakat topuğumu yere basar basmaz dengemin bozuk olduğunu fark ettim. Tempi’nin beni uyarmasını bekledim, ama uyarmadı.</p>

    <p>Ketan’a son verip döndüm ve dört kişilik bir Adem fedai grubunun bir av hayvanı zarafetiyle bize doğru geldiğini gördüm. Çoktan ayağa kalkmış olan Tempi yanlarına gidiyordu. Kutusuna geri konmuş olan lavtam ağaca dayalıydı.</p>

    <p>Çok geçmeden beşi neredeyse omuzları birbirine değecek kadar yakın durarak dar bir halka oluşturdular. Öyle yakındılar ki ne söylediklerinin bir fısıltısını duyabiliyor ne de ellerini görebiliyordum. Fakat omuzlarının açısına bakarak Tempi’nin huzursuz bir halde kendini savunduğunu anladım.</p>

    <p>Tempi’ye seslenmenin kabalık sayılacağını bildiğim için yanlarına gittim. Fakat ben seslerini duyacak kadar onlara yaklaşamadan önce tanımadığım fedailerden biri elini uzattı ve parmaklarını göğsümün ortasına sıkıca bastırarak beni geri itti.</p>

    <p>Hiç düşünmeden Kıran Aslan’ı yaparak başparmağını tuttum ve bileğini benden öteye çevirdim. Adam gözle görülür bir çaba sarf etmeden elini benimkinden kurtardı ve Kovalayan Taş’la beni devirmeye kalkıştı. Hemen Geriye Doğru Dans’ı yaptım ve bu sefer dengemi koruyabildim. Fakat adamın diğer eli şakağıma vurdu. Beni yarım saniye kadar sersemleten darbe canımı yakmadı bile.</p>

    <p>Yine de gururum incinmişti. Adam Ketan’ı beceriksizce uyguladığım zamanlarda Tempi’nin beni sessizce azarlarken yaptığı gibi vurmuştu.</p>

    <p>“Hızlı,” dedi fedai usulca, Aturca konuşarak. Kadın olduğunu ancak sesini duyduğum zaman anlayabildim. Aslında çok da erkeksi bir hali yoktu, fakat Tempi’ye öyle çok benziyordu ki. Aynı açık sarı saçlar, solgun gri gözler, sakin yüz ifadesi, kan kırmızı giysiler. Tempi’den birkaç santim daha uzundu ve omuzları onunkilerden genişti. Fakat sırım gibi incecik olmasına rağmen fedai kırmızıların altındaki kalça ve göğüs kıvrımları görülebiliyordu.</p>

    <p>Daha dikkatli bakınca, dört fedaiden üçünün kadın olduğunu rahatça tespit ettim. Karşımdaki geniş omuzlunun kaşları ince bir yara iziyle kesiliyordu ve çenesinin yakınında bir iz daha vardı. Bunlar Tempi’nin kollarındaki ve göğüslerindeki gümüşi izlerle aynıydı. Ve hiç ürkütücü olmamalarına rağmen ifadesiz yüzüne tuhaf bir ciddiyet katıyorlardı.</p>

    <p>“Hızlı,” dedi yine. İlk başta iltifat ettiğini zannetmek mümkündü, fakat hayatım boyunca bu söylediğinin bir alay olduğunu anlayacak kadar çok dalga geçilmişliğim vardı; kullanılan dil ne olursa olsun.</p>

    <p>Daha da kötüsü, sağ elini avcu dışarı bakacak şekilde beline koymuştu. Adem el dilini ancak üstünkörü bilmeme rağmen ne demek istediğini anladım. Eli kılıcının kabzasından olabildiğince uzaktı. Aynı anda omzunu bana döndürerek başını öteye çevirdi. Sadece en ufak bir tehlike teşkil etmediğimi belirtmekle kalmıyor, aynı zamanda hakarete varan bir üslupla beni başından savıyordu.</p>

    <p>Herhangi bir tepki gösterirsem beni daha da hor göreceğini tahmin ederek yüz ifademi sakin tutmaya çalıştım.</p>

    <p>Tempi geldiğim yeri işaret etti. “Git,” dedi. <em>Ciddi. Resmi.</em></p>

    <p>Olay çıkarmak istemediğimden gönülsüzce de olsa ona itaat ettim.</p>

    <p>Ben Ketan talimi yaparken Ademler dar halkalarını çeyrek saat boyunca bozmadılar. Konuşmalarının tek kelimesini bile duymamama karşın tartıştıkları belliydi. El hareketleri sert ve öfkeliydi; ayaklarını saldırgan bir edayla yere basıyorlardı.</p>

    <p>Sonunda dört yabancı Adem oradan ayrılarak yola doğru uzaklaştı. Tempi, Harmanlanan Başak’ı yapmaya çalıştığım yere geri geldi.</p>

    <p>“Çok geniş.” <em>Asabiyet.</em> Dengemin bozuk olduğunu göstermek için bacağımı geri çekip omzumu ileri itti.</p>

    <p>Ayağımı oynatarak tekrar denedim. “Onlar kimdi Tempi?”</p>

    <p>“Ademler,” dedi kısaca, tekrar ağacın dibine otururken.</p>

    <p>“Onları tanıyor muydun?”</p>

    <p>“Evet.” Etrafına bakındı, sonra lavtamı kutusundan çıkardı. Elleri meşgulken her zamankinden daha sessiz olurdu. Ondan cevap kopartmaya çalışmanın diş çekmek kadar zor olacağını bilerek Ketan talimime geri döndüm.</p>

    <p>Aradan iki saat geçti ve güneş batıdaki ağaçların arkasına batmaya başladı. “Yarın gidiyorum,” dedi Tempi. Elleri hâlâ lavtamın üzerinde olduğu için ruh halini ancak tahmin edebilirdim.</p>

    <p>“Nereye?”</p>

    <p>“Haert’e. Shehyn’e.”</p>

    <p>“Onlar kent mi?”</p>

    <p>“Haert kent. Shehyn öğretmenim.”</p>

    <p>Meselenin ne olabileceğine dair biraz kafa yormuştum. “Beni eğittiğin için başın dertte mi?”</p>

    <p>Lavtayı kutusuna geri koydu ve kapağını yerine oturttu. “Belki.” <em>Evet.</em></p>

    <p>“Yaptığın yasak mı?”</p>

    <p>“Çok yasak,” dedi.</p>

    <p>Tempi ayağa kalkıp Ketan’a başladı. Onu taklit ettim ve bir müddet ikimiz de konuşmadık.</p>

    <p>“Ne kadar dertte?” diye sordum nihayet.</p>

    <p>“Çok dertte,” dedi ve sesinde ona yabancı bir duygunun izine rastladım: kaygı. “Belki akıllıca davranmadım.”</p>

    <p>Batan güneşin yavaşlığıyla yaptığımız hareketlerimizi sürdürdük.</p>

    <p>Cthaeh’in söylediklerini, konuşmamız sırasında ağzından kaçırdığı belki de tek faydalı bilgiyi düşündüm. <em>Her şeyi bildiğini sanıyorsun. Bir fey görene kadar onlara gülüp geçtin. Bütün o medeni komşularının Chandrialılara inanmamalarına şaşmamak lazım. Seni ciddiye alacak birini bulman için o pek kıymetli köşelerini geride bırakmalısın. Fırtınaduvarı’na varana kadar hiç umudun yok.</em></p>

    <p>Felurian’a göre Cthaeh sadece doğruyu söylerdi.</p>

    <p>“Sana eşlik edebilir miyim?” diye sordum.</p>

    <p>“Eşlik?” diye sordu Tempi, elleri kolun uzun kemiklerini kırmak için tasarlanmış zarif bir daire çizerken.</p>

    <p>“Birlikte seyahat etmek. Takip etmek. Haert’e.”</p>

    <p>“Evet.”</p>

    <p>“Gelmemin sorununa faydası olur mu?”</p>

    <p>“Evet.”</p>

    <p>“Öyleyse geleceğim.”</p>

    <p>“Sana teşekkür ederim.”</p>
  </div>
</body>
</html>
