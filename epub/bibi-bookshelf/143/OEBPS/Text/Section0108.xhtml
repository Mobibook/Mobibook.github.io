<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Yüzüncü Bölüm</h1>

    <h2 class="baslik_2 sigil_not_in_toc">Shaed</h2>

    <p>Sanırım Fae’nin bazı tuhaf yönlerini açıklasam iyi olacak.</p>

    <p>Felurian’ın orman kayranı ilk bakışta pek de garip görünmemişti. Çoğu açıdan kadim bir ormanın el değmemiş bir parçasına benzemekteydi. Yukarıdaki yabancı yıldızlar olmasaydı hâlâ Eld’in ıssız bir bölgesinde bulunduğumu sanabilirdim.</p>

    <p>Fakat arada bazı farklar mevcuttu. Silah arkadaşlarımın yanından ayrıldığımdan beri belki bir düzine uyku çekmiştim. Buna rağmen Felurian’ın çardağının üstündeki gökyüzü bir yaz gün batımının koyu mora çalan maviliğini koruyor ve herhangi bir değişim belirtisi göstermiyordu.</p>

    <p>Ne zamandan beri Fae’de olduğuma dair ancak kaba bir tahmin yürütebiliyordum. Daha da önemlisi, fanilerin dünyasında ne kadar zamanın geçmiş olabileceğine yönelik en ufak bir fikrim yoktu. Hikâyeler fey halkalarında uyuyakalıp sonradan yaşlı adamlar olarak uyanan oğlanlarla doludur. Ormana giren genç kızlar hiç değişmeden yıllar sonra geri döner ve yalnızca dakikalar geçtiğini iddia ederler.</p>

    <p>Felurian’ın kollarında her uyuduğumda yıllar geçiyor olması mümkündü. Geri gittiğim zaman bir asrın geride kaldığını veya zamanın hiç geçmediğini öğrenebilirdim.</p>

    <p>Bunlara kafa yormamak için elimden geleni yaptım. Sadece bir budala kontrol edemeyeceği şeyler için endişe duyar.</p>

    <p>Fae diyarındaki diğer bir farklılığı tarif etmekse çok daha zordu ve incelik gerektiriyordu.</p>

    <p>Revir’deyken baygın durumdaki hastaların yanında epeyce zaman geçirmiştim. Belli bir konuyu izah etmek için bundan bahsediyorum: boş bir oda ile içinde birinin uyuduğu bir oda arasında büyük bir fark vardır. Uyuyan bir insan o odadaki bir varlıktır. Müphem, belirsiz bir şekilde de olsa, sizin farkınızdadır.</p>

    <p>Fae de işte öyleydi. Bu öylesine tuhaf ve soyut bir şeydi ki uzun zaman farkına varmadım. Vardıktan sonra da bu farkın ne olduğuna parmak basmam daha da uzun sürdü.</p>

    <p>Sanki boş bir odadan çıkıp içinde birinin uyuduğu başka bir odaya girmiştim. Fakat etrafta kimsecikler yoktu elbette. Çevremdeki her şey derin bir uykuda gibiydi: ağaçlar, taşlar, genişleyerek Felurian’ın göleti haline gelen şınltılı dere. Tüm bunlar alışkın olduklarımdan daha somut, daha mevcut gibi geliyordu. Sanki az da olsa farkımdaydılar.</p>

    <p class="paragraf">Zamanı gelince Fae’den canlı ve aklım başımda ayrılacak olmamın düşüncesi Felurian’a yabancıydı ve bunun kafasını karıştırdığını görebiliyordum. Alakasız bir sohbetin orta yerinde sık sık konuyu değiştirip bir gün yanına döneceğime dair benden söz alıyordu.</p>

    <p>Onu elimden geldiğince temin ediyordum, fakat bir şeyi ancak birkaç farklı şekilde dile getirebilirsiniz. Belki de kırkıncı tekrarın akabinde. “Sana geri gelebileyim diye kendimi güvende tutmak için elimden geleni yapacağım,” dedim.</p>

    <p>Yüzünün değiştiğini gördüm. Önce kaygılı, sonra asık, ardından düşünceli bir ifadeye büründü. Bir an için fikrini değiştirip beni evcil bir fani olarak tutmaya karar verdiğinden endişelendim ve elimde fırsat varken Fae’den kaçmadığım için kendime kızmaya başladım.</p>

    <p>Lakin endişem ileri boyutlara ulaşmadan önce Felurian başını yana yatırdı ve yine konuyu değiştirdi. “tatlı alevim bir pelerin ister mi?”</p>

    <p>“Zaten var ki,” diyerek çardağın kıyısına saçılmış olan eşyalarımı gösterdim. Ancak o zaman tenekecinin yırtık pırtık pelerininin orada <em>olmadığını</em> fark ettim. Giysilerim, çizmelerim ve Maer’in para kutusuyla hâlâ şişkin duran seyahat heybem yerli yerindeydi. Ama pelerinim ve kılıcım gitmişti. Yokluklarını şimdiye dek gözden kaçırmam anlaşılır bir durumdu. Ne de olsa Felurian’ın yanında ilk uyandığımdan beri giyinme zahmetine hiç girmemiştim.</p>

    <p>Yoğun bakışlarla beni tepeden tırnağa yavaşça süzdü. Bakışları dizimde, kolumun alt ve üst kısımlarında biraz oyalandı. Ancak sırtımı inceleyebilmek için beni omzumdan kavrayıp çevirdiği zaman yara izlerimi incelediğini fark ettim.</p>

    <p>Felurian elimi tuttu ve parmağını kolumun aşağı kısmı boyunca uzanan soluk çizgide gezdirdi. “kendini güvende tutmakta pek başarılı değilsin kvothem.”</p>

    <p>Ona biraz gücendim, özellikle de sözünde hakikat payı olduğu için. “İdare edip gidiyorum,” diye söylendim. “Hele hele başıma gelenler düşünüldüğünde.”</p>

    <p>Felurian elimi ters çevirdi ve avcumla parmaklarımı yakından inceledi. “sen bir dövüşçü değilsin,” diye kendi kendine açıkladı. “yine de demir her yerini ısırmış. sen uçamayan tatlı bir kuşsun. yaysız. bıçaksız. zincirsiz.”</p>

    <p>Eli ayağıma gitti ve Tarbean sokaklarında geçirdiğim yıllardan yadigâr nasırların üzerinde düşünceli bir edayla gezindi. “sen uzun yol yolcususun. geceleyin beni ormanda buldun. sen derin bir bilicisin. ve gözü peksin. ve gençsin. bela gelip seni buluyor.”</p>

    <p>Kararlı bir yüzle bana baktı. “tatlı şairim bir <em>shaed</em> ister mi?”</p>

    <p>“Bir ne?”</p>

    <p>Sözcüklerini düşünür gibi duraksadı. “bir gölge.”</p>

    <p>Gülümsedim. “Bende ondan bir tane var.” Yine de emin olmak için dönüp baktım. Fae’deydim ne de olsa.</p>

    <p>Felurian kaşlarını çattı ve kalın kafalılığım karşısında başını iki yana salladı. “bir başkasına kalkan verip onu zarardan korurdum. bir başkasına kehribar hediye eder, bir kına sıkı sıkıya efsun bağlar yahut öyle bir taç yapardım ki onu gören insanların içi sevgiyle dolardı.”</p>

    <p>Başını ciddiyetle iki yana salladı. “ama sana değil. sen bir gece gezensin. bir ay takipçisisin. demirden, soğuktan, kinden korunmalısın. sessiz olmalısın, hafif olmalısın, hızlı ve korkusuz olmalısın, geceleyin usulca yol alabilmelisin.” Kendi kendine başını salladı. “sana bir shaed yapmam lazım.”</p>

    <p>Ayağa kalktı ve ormana doğru yürümeye başladı. “gel,” dedi.</p>

    <p>Felurian’ın rica üslubuna alışmak zaman alıyordu. Direnmek için çaba harcamadığım zamanlarda benden her istediğini otomatik olarak yaparken buluyordum kendimi.</p>

    <p>Otoriter bir üslupla konuşmuyordu. Sesi bir buyruğun ağırlığını taşıyamayacak kadar yumuşak ve pürüzsüzdü. Talepte bulunmaz, tatlı sözlerle iknaya çalışmazdı. Daima kendinden emin konuşurdu. İstediklerinin aynen yapılmadığı bir dünyayı hayal bile edemiyordu sanki.</p>

    <p>İşte bu yüzden, Felurian bana peşinden gelmemi söylediğinde ipleri çekilmiş bir kukla gibi ayağa fırladım. Hemen sonra, kadim ormanın alacakaranlık gölgelerinin arasında Felurian’ın peşinden anadan doğma yürüyordum.</p>

    <p>Giysilerimi bir koşu gidip alacaktım ki çocukluğumda babamdan aldığım bir tavsiyeye uymaya karar verdim. “Herkes domuzun farklı bir parçasını yer,” demişti. “Uyum sağlamak istiyorsan sen de öyle yap.” Her yerin kendine özgü bir adabı vardır.</p>

    <p>Ben de çıplak ve hazırlıksız bir halde onu takip ettim. Hızlı bir tempoda ilerliyorduk. Yerdeki yosunlar ayaklarımızın çıkardığı sesi boğuyordu.</p>

    <p>Biz ilerledikçe orman karardı. İlk başta bunun üstümüzdeki ağaç dallarından kaynaklandığını sandım, ama çok geçmeden gerçeğin farkına vardım. Yukarıdaki alacakaranlık gökyüzü yavaş yavaş kararmaktaydı. Zamanla morun son tonları da kayboldu ve geriye yabancı yıldızlarla bezeli kadife gibi simsiyah bir gökyüzü kaldı.</p>

    <p>Felurian yürüdükçe yıldızların ışığı altında onun solgun tenini ve etrafımızdaki ağaçların suretlerini seçebiliyordum, fakat daha fazlasını değil. Kendimi akıllı zannederek ışık için bir sempati bağı kurdum ve meşale tutarcasına elimi başımın üstüne kaldırdım. Hareketi ışığa çeviren bağ, odaklanacak bir metal parçası olmadan epey zor kurulduğu için bununla gurur duyuyordum.</p>

    <p>Elim ışıkla doldu ve bir an çevremizi seçebildim. Ağaçların kara gövdeleri devasa sütunlar misali göz alabildiğine yükseliyordu. Etrafta alçak dallar, çalılıklar, çimenler yoktu. Sadece ayakaltında kara yosunlar ve yukarılardaki koyu renkli dalların oluşturdukları kemerler göze çarpıyordu. Zemini siyah kadifeyle kaplı engin, boş bir katedral geldi aklıma.</p>

    <p><em>“ciar nalias!”</em> diye çıkıştı Felurian.</p>

    <p>Kelimelerini değilse de ses tonunu anlayarak bağı kopardım ve karanlığın tepemize geri çökmesine izin verdim. Daha bir saniye bile geçmeden Felurian üstüme atlayıp beni yere çaldı ve kıvrak, çıplak vücudunu benimkine bastırdı. Bunun nadir bir olay olduğu söylenemezdi, fakat başımı yerden çıkıntı yapan bir ağaç köküne çarptığım için bu seferki tecrübem pek erotik değildi.</p>

    <p>O yarı afallamış ve onda dokuz kör olmuş halimle yatarken altımızdaki toprak hafifçe sarsıldı. Durduğumuz yerin yukarılarında ve biraz yanında bulunan kocaman, neredeyse tamamen sessiz bir şey kıpırdandı.</p>

    <p>Bacaklarını iki tarafıma atmış olarak üstümde yatan Felurian’ın vücudu bir arp teli kadar gergindi. Baldırlarındaki sert kaslar titriyordu. Uzun saçları üstümüze düşerek bizi ipek bir çarşaf gibi kapladı. Sığ, sessiz bir soluk alırken memelerini göğsüme bastırdı.</p>

    <p>Bedeni kalp atışlarıyla beraber zonkluyordu. Boğazımın yakınında duran ağzının kıpırdadığını hissettim. Fısıltıdan bile daha yumuşak bir sesle nazik, pürüzsüz bir sözcük telaffuz etti. Sözcüğün cildime nüfuz ettiğini, gölete atılan bir taşın su yüzeyinde halkalar yaratması misali vücudumda sessiz dalgalar yarattığını hissettim.</p>

    <p>Biri kırık bir cam parçasını dev bir kadife kumaşla kaplarcasına tepemizde yumuşacık bir ses duydum. Bunun kulağa anlamsız geldiğinin farkındayım, ama sesi tarif etmemin daha iyi bir yolu yok. Aklıma niye korkunç ve keskin bir şey geldiğini size açıklayamam, ama geldi. Alnım boncuk boncuk terle kaplandı ve içim ansızın saf, soluk kesici bir dehşetle doldu.</p>

    <p>Felurian ürkmüş bir geyik ya da avının üstüne atlamaya hazır bir kedi gibi hiç kıpırdamıyordu. Sessiz bir soluk aldı, sonra ikinci bir sözcük telaffuz etti. Sıcak nefesi boğazıma vururken kısmen işittiğim o sözcük üzerine, hızla vurulmuş bir davul zarı gibi sarsıldı vücudum.</p>

    <p>Felurian kulak kesilircesine başını çok az çevirdi. Bu hareketiyle beraber, üstüme saçılmış bir tel saçı çıplak vücudumun sol tarafını süpürdü ve tüylerim diken diken oldu. O isimsiz dehşetin pençesindeyken bile titreyerek yumuşak, kasıtsız bir nefes aldım.</p>

    <p>Tam üstümüzdeki boşlukta bir kıpırdanma oldu.</p>

    <p>Felurian’ın sivri tırnakları omzumdaki kaslara sertçe battı. Kalçalarını oynattı ve çıplak vücudunu benimkinin üzerinde yavaşça kaydırarak yüzünü benimkiyle karşı karşıya getirdi. Dili dudaklarımı yaladı ve hiç düşünmeden başımı kaldırarak onu öpmek için uzandım.</p>

    <p>Ağzı benimkiyle buluştu ve derin, yavaş bir nefes alarak içimdeki havayı çekti. Başımın döndüğünü hissettim. Derken Felurian dudaklarını benimkilerden ayırmadan nefesini hızla üfleyerek ciğerlerimi tekrar doldurdu. Aramızda hiç ses çıkmadı. Soluğu hanımeli kokuyordu. Altımdaki toprak sarsıldı, sonra her şey durdu. Bitmek bilmez bir an boyunca kalbim göğsümde atmayı bıraktı.</p>

    <p>Tepemizdeki boşlukta barınan o belli belirsiz gerginlik kayboldu.</p>

    <p>Felurian ağzını benimkinden çekti. Kalbim sertçe atıverdi. İkinci kez. Üçüncü. Derin, titrek bir nefes aldım.</p>

    <p>Felurian ancak o zaman rahatlayabildi. Gevşek ve esnek bir halde üstümde yatarken, vücudu benimkinin üzerinde su gibi kaydı. Başını boynumun kıvrımına yasladı ve tatlı, hoşnut bir sesle iç çekti.</p>

    <p>Miskin geçen kısa bir sürenin akabinde vücudunu titreterek güldü. Coşku ve neşeyle dolu bir kahkaha attı. Harika bir şey yapmıştı sanki. Doğrulup oturarak dudaklarımı hararetle öptü, kulağımı biraz ısırıp ayağa kalktı ve beni de kaldırdı sonra.</p>

    <p>Ağzımı açtım. Ardından bunun muhtemelen soru sormak için doğru zaman olmadığına karar vererek kapadım. Akıllı görünmenin yarısı, doğru zamanlarda ağzınızı kapalı tutmayı bilmektir.</p>

    <p>Karanlıkta yolumuza devam ettik. Gözlerim ortama yavaş yavaş alıştı ve yukarıdaki dallar arasında fanilerin göğündekilerden farklı dizilmiş ve daha parlak yıldızları seçer oldum. Işık araziyi ve çevredeki ağaçları ancak belli etmeye yetiyordu. Felurian’ın narin sureti o karanlıkta gümüş bir gölgeye benziyordu.</p>

    <p>Yürüdükçe yürüdük. Ağaçlar uzayıp kalınlaşarak soluk yıldız ışığını azar azar kesti. Bir müddet sonra ortalık tamamen karardı. Önümdeki Felurian soluk bir karanlık parçasından başka bir şey değildi. Ben onu bütünüyle gözden kaybetmeden önce durdu ve bağırmak üzereymişçesine ellerini ağzının önünde boru yaptı.</p>

    <p>Bu mekânın sıcak sessizliğinin yüksek bir gürültüyle bölünmesini bekleyerek kendimi sıktım. Fakat hiçbir şey olmadı. Hayır. Hiçbir şey değil. Alçak, yavaş bir mırıltıya benzer bir ses çıktı. Bir kedi mırıltısı gibi yüksek ve kulak tırmalayıcı bir şey de değildi hani. Ses daha ziyade lapa lapa yağan karın sebep olduğuna benziyordu. Neredeyse sessizlikten bile daha az ses çıkaran boğuk bir pıtırtı gibiydi.</p>

    <p>Felurian bunu birkaç kere yaptı. Sonra elimi tutup beni karanlıkta biraz daha ilerletti ve o garip, duyulması neredeyse mümkün olmayan sesi tekrar etti. Bunu üç kez yaptıktan sonra çevremiz o kadar karardı ki artık onu belli belirsiz bile göremez oldum.</p>

    <p>Son duraksamanın ardından karanlıkta bana sokularak vücudunu benimkine dayadı. Bana uzun ve eksiksiz bir öpücük verdi. Bunun daha kapsamlı bir şeye dönüşmesini beklerken o geri çekildi ve, “sessiz ol,” diye fısıldadı kulağıma. “geliyorlar.”</p>

    <p>Birkaç dakika boyunca boş yere dikkat kesildim. Derken uzakta parıltılı bir şey seçtim. Gördüğüm şey hemen kayboldu ve ışığa hasret kalan gözlerimin bana oyun oynadığını sandım. Sonra bir parıltı daha yakaladım. İki tane daha. On tane. Fosforlu bitkilerinki kadar soluk yüz farklı ışık, ağaçların arasında bize doğru dans ediyordu.</p>

    <p>Aptal ateşini daha önce duymuşsam da hiç görmemiştim. Ama Fae’de bulunduğumuz için bu ışıkların o kadar sıradan olduğunu sanmıyordum. Bugüne dek dinlediğim yüz farklı peri masalını aklıma getirdim ve delice dans eden bu kısık ışıklardan o hikâyelerdeki hangi yaratıkların sorumlu olabileceğini düşündüm. Cinler mi? Hayaletler mi? Ellerinde ceset ışığıyla dolu fenerler tutan dennercikler mi?</p>

    <p>Derken ışıklar bir anda çevremizi sararak beni ürküttü. Düşündüğümden daha küçük ve yakındılar. O boğuk kar yağma sesini tekrar duydum; bu sefer etrafımdan geliyordu. Yaratıkların ne olduğunu bir türlü tahmin edemiyordum, ta ki içlerinden biri koluma sürtünene dek. Bir tür güveydiler. Işık saçan kanatlara sahip güveler.</p>

    <p>Yakınındaki hiçbir şeyi aydınlatmaya yetmeyen soluk, gümüşi bir ışık yayıyordu her biri. Fakat yüzlercesi birleşip de ağaç gövdelerinin arasında dans edince çevremizin siluetini görebiliyorduk. Bazıları ağaçlara ve yere kondu. Birkaçı Felurian’ın üstüne indi. Solgun teninin birkaç santiminden fazlasını göremesem bile hareket eden ışıklar sayesinde onu takip edebilirdim.</p>

    <p>Tekrar yola çıktık ve Felurian beni kadim ağaç gövdelerinin arasında uzun süre yürüttü. Bir ara çıplak ayaklarımın altında yosun yerine çimen hissettim. Derken o da değişti ve bir çiftçinin yeni sürülmüş tarlasından geçiyormuşuz gibi yumuşak toprağa bastık. Bir müddet düzgün parke taşlarıyla döşenmiş dolambaçlı bir yolu takip ettik. Bu yol bizi yüksek bir köprüden geçirdi. Bizi sürekli takip eden güveler bana etrafımızın sadece hayal meyal bir intihasını sağlıyorlardı.</p>

    <p>Felurian nihayet durdu. Artık karanlık o kadar yoğundu ki onu sıcak bir battaniye gibi üzerimde hissetmek üzereydim. Ağaçların arasında esen rüzgâra ve güvelerin hareketine bakılırsa açık bir alandaydık.</p>

    <p>Tepemizde hiç yıldız yoktu. Bir açıklıktaysak etrafımızdaki ağaçlar o kadar büyük olmalılardı ki dalları yukarıda buluşabilsin. Tabii yeraltına inmiş olmamız da pekâlâ mümkündü. Veya belki de Fae’nin bu bölümünde gökyüzü siyah ve boştu. Bu düşünce tuhaf bir şekilde huzurumu kaçırdı.</p>

    <p>O belli belirsiz uyku bilinci hissi burada daha güçlüydü. Fae’nin geri kalanı uyuyor gibiyse, bu mekân sanki az önce kıpırdanmaya başlamıştı ve uyanmanın eşiğindeydi. Endişelenmeye başlıyordum.</p>

    <p>Felurian elini nazikçe göğsüme bastırdı, sonra da bir parmağını dudaklarıma dayadı. Onun için yazdığım kısa şarkılardan birini usulca mırıldanarak benden uzaklaşmasını seyrettim. Fakat onun bu iltifatı bile kör, çırılçıplak ve neler döndüğünü bilmeden Fae âleminin orta yerinde dikildiğimi unutmamı sağlayamadı.</p>

    <p>Bir avuç güve Felurian’ın bileğine, kalçasına, omzuna ve baldırına konmuştu. Onları izlemek bana Felurian’ın hareketlerine dair bir fikir veriyordu. Tahmin yürütmem gerekseydi ağaçlardan, çalıların veya taşların arkasından ya da altından bir şeyler topladığını söylerdim. Ilık bir esinti açıklığı doldurur ve çıplak tenimi okşarken nedense bir nebze huzur buldum.</p>

    <p>Felurian yaklaşık on dakika sonra geri gelip beni öptü. Kollarında yumuşak ve sıcak bir şey tutuyordu.</p>

    <p>Geldiğimiz yoldan geri gittik. Güveler zamanla bize duydukları ilgiyi kaybettiler ve onlar yanımızdan ayrıldıkça etrafımızı daha az görür olduk. Bitmek bilmez gibi gelen bir sürenin sonunda ilerideki ağaçların arasından sızan bir ışık gördüm. Karşımdaki şey sadece yıldız parıltısıydı, fakat o anda bana ışıl ışıl bir elmas perdesinden bile daha parlak geldi.</p>

    <p>Işığa doğru yürümeye başladım, fakat Felurian kolumu tutunca durdum. Tek kelime etmeden yıldız ışıklarının ilk silik huzmelerinin dallar arasından sızarak toprağa dokunduğu yere oturttu beni.</p>

    <p>Değse yanacakmış gibi yıldız ışığı huzmelerine dokunmaksızın aralarından dikkatle geçti. Ortalarına vardığı zaman yere çöktü ve bana doğru bağdaş kurdu. Topladığı şey her neyse kucağındaydı, fakat biçimsiz ve kara olması hariç ona dair hiçbir şey bilmiyordum.</p>

    <p>Sonra Felurian bir elini uzattı, ince yıldız ışığı huzmelerinden birini tuttu ve kucağındaki kara şekle doğru çekti.</p>

    <p>Tavırları o kadar sakin olmasaydı daha çok şaşırabilirdim. O loş ışıkta ellerinin tanıdık bir harekette bulunduğunu gördüm. Bir saniye sonra, neredeyse hiç düşünmeden tekrar uzandı ve dar bir yıldız ışığı huzmesini baş ile işaret parmakları arasında tuttu.</p>

    <p>Onu da ilki kadar kolayca çekip az evvelki gibi şekillendirdi. Hareketi bana yine tanıdık geldi, fakat bir türlü çıkartamıyordum.</p>

    <p>Kendi kendine bir şarkı mırıldanmaya başlayarak bir sonraki huzmeyi aldı. O huzmenin de diğerlerine katılmasıyla beraber çevresi azıcık daha aydınlandı. Kucağındaki şekil kalın, koyu renkli bir kumaşa benziyordu. Bunu görünce, bana neyi hatırlattığını anladım: babamın dikiş dikmesini. Yoksa yıldız ışığıyla dikiş mi dikiyordu?</p>

    <p>Yıldız ışığıyla dikiş dikmek. Her şeyi bir anda kavradım. Shaed gölge anlamına geliyordu. Felurian her nasılsa kucak dolusu gölge toplamış; şimdi de bunu yıldız ışığıyla dikiyordu. Bana bir gölgeler pelerini hazırlamaktaydı.</p>

    <p>Kulağa saçma mı geliyor? Açıkçası benim için öyleydi. Fakat cahil görüşlerim ne olursa olsun, Felurian bir başka yıldız ışığı huzmesini tuttu ve onu da kucağına çekti. Şüphelerimi zihnimden kovdum. Yalnızca bir budala kendi gözleriyle gördüğüne inanmaz.</p>

    <p>Zaten parlak ve yabancı yıldızlar altında oturuyordum. Yanımdaki yaratık bir masal kitabından fırlamıştı. Bin senedir genç ve güzeldi. Bir öpücükle kalbimi durdurabilir, kelebeklerle konuşabilirdi. İleri geri yorum yapmak ne haddimeydi.</p>

    <p>Bir müddet sonra, daha yakından görebilmek için ona sokuldum. Ben yanına otururken gülümsedi ve ivedi bir öpücükle beni ödüllendirdi.</p>

    <p>Bir iki soru sordum, fakat cevapları ya anlamsız ya da fazlasıyla kayıtsızdı. Sempati yasaları, sigaldri veya Alar’la ilgili en ufak bir bilgisi yoktu. Ormanda oturup kucak dolusu gölge tutmak ona göre tuhaf değildi, hepsi bu. İlk başta gücensem bile, daha sonra kıskançlıktan çatlayacak gibi oldum.</p>

    <p>Çardağındayken rüzgârın adını bulduğum zamanı hatırladım. Kendimi ilk defa uyanık hissetmiştim. Damarlarım gerçek bilgiyle adeta buz kesmişti.</p>

    <p>Bu hatıra beni bir süreliğine şenlendirse de çok geçmeden içimi bir kayıp hissiyle doldurdu. Uyuyan zihnim yine uykuya dalmıştı. Dikkatimi Felurian’a verip anlamaya çalıştım.</p>

    <p>Fazla zaman geçmeden Felurian akıcı bir hareketle doğruldu ve benim de ayağa kalkmama yardım etti. Mutlulukla bir şarkı mırıldanarak koluma girdi ve havadan sudan konuşarak geldiğimiz istikamete yöneldik. Shaedin kara suretini rahatlıkla kolunda taşıyordu.</p>

    <p>Sonra alacakaranlığın ilk ışıkları gökyüzüne dokunmaya başlarken, yakındaki bir ağacın dallarına görünmeyecek şekilde astı onu. “bazen aheste bir ayartma tek yoldur,” dedi. “narin gölgeler mum ışığından korkar, yeni yetme shaedin aynı hisse nasıl kapılmasın?”</p>
  </div>
</body>
</html>
