<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Sekseninci Bölüm</h1>

    <h2 class="baslik_2 sigil_not_in_toc">Ton</h2>

    <p>Ertesi gün Marten yanına Hespe’yle Dedan’ı da alıp gitti ve Tempi’yle ben kampa göz kulak olmak maksadıyla geride kaldık.</p>

    <p>Vaktimi alacak başka bir şey olmadığı için fazladan yakacak odun toplamaya başladım. Sonra çalıların arasında faydalı otlar aradım ve yakındaki bir pınardan su taşıdım. Daha sonra seyahat heybemdeki her şeyi çıkarmakla, ayırmakla ve düzenlemekle kendimi meşgul ettim.</p>

    <p>Tempi kılıcını söktü ve her parçasını özenle temizleyip yağladı. Canı sıkılmış gibi görünmüyordu, ama zaten bu onun doğal haliydi.</p>

    <p>Vakit öğleyi bulduğu sıralarda sıkıntıdan aklımı kaçırmak üzereydim. İmkânım olsa okurdum, fakat hiç kitap getirmemiştim. Eski püskü pelerinime cep dikerdim, fakat yanımda yedek kumaş yoktu. Lavtamı çalardım, fakat kumpanyacı lavtaları, müziğim gürültülü bir tavernada duyuracak şekilde tasarlanırdı. Öyle bir ses burada kilometrelerce öteye ulaşabilirdi:</p>

    <p>Tempi’yle sohbet ederdim, fakat onunla konuşmak bir su kuyusuyla top oynamaktan farksızdı.</p>

    <p>Yine de elimdeki tek seçenek bu gibi gözüküyordu. Tempi’nin oturduğu yere gittim. Kılıcını temizlemeyi bitirmişti ve kabzayı saran deri kayışta küçük ayarlamalar yapıyordu. “Tempi?”</p>

    <p>Kılıcını bırakıp ayağa kalktı. Aramızda yirmi santimlik bir boşluk bırakarak beni huzursuz edecek denli yakın durdu. Sonra tereddüt ederek kaşlarını çattı. Aslında yüz ifadesi kaş çatmadan ziyade dudaklarının belli belirsiz incelmesinden ve kaşları arasında ufak bir çizginin belirmesinden ibaretti. Fakat Tempi’nin boş bir kâğıt kadar ifadesiz olan yüzünde o bile kırmızı mürekkeple yazılmış bir sözcük gibi duruyordu.</p>

    <p>Benden iki geniş adım uzaklaştı, sonra da aramızdaki zemine bakarak azıcık yaklaştı.</p>

    <p>Neler olduğunu ansızın idrak ettim. “Tempi, Ademler birbirlerine ne kadar yakın dururlar?”</p>

    <p>Bir saniye bana boş gözlerle baktı, ardından bir kahkaha patlattı. Yüzünde belirip kaybolan utangaç tebessüm onu çok genç gösterdi. Gülümsemesi ağzını çabucak terk etse de gözlerinin çevresinde bir süre daha kaldı. “Zeki. Evet. Ademler farklı. Sana göre yakın.” Rahatsızlık verecek kadar yaklaştı, sonra geri çekildi.</p>

    <p>“Bana göre mi?” diye sordum. “Mesafe farklı insanlar için farklı mıdır?”</p>

    <p>Başını salladı. “Evet.”</p>

    <p>“Dedan için ne kadar?”</p>

    <p>Kıpırdandı. “Karmaşık.”</p>

    <p>İçimde tanıdık bir merakın kıpraştığını hissettim. “Tempi,” dedim, “bana bu şeyleri öğretir misin? Dilini öğretir misin?”</p>

    <p>“Evet,” dedi. Yüzü hiçbir şeyi ele vermese de üzerinden büyük bir ağırlığın kalktığını sesinden anlayabildim. “Evet. Lütfen. Evet.”</p>

    <p class="paragraf">O akşamüstünün sonlarına doğru bir dizi karman çorman, işe yaramaz Ademce sözcük öğrenmiştim. Dilbilgisi hâlâ bir muammaydı, fakat bu işler zaten hep böyle başlar. Neyse ki yabancı diller müzik enstrümanları gibidir: ne kadar çok dil bilirseniz yenilerini öğrenmeniz o kadar kolaylaşır. Ademce benim dördüncümdü.</p>

    <p>Başlıca sorunumuz Tempi’nin Aturcasının iyi olmamasıydı. Bu yüzden ortak bir zeminde buluşamıyorduk. Yine de toprağa çizdik, parmakla gösterdik ve ellerimizi epeyce salladık. El hareketlerinin yeterli olmadığı birçok durumda ne demek istediğimizi ifade edebilmek için pandomime veya soytarılığa yakın gösteriler yaptık. Bu süreç düşündüğümden daha eğlenceliydi.</p>

    <p>İlk gün aşmakta zorlandığımız bir engelle karşılaştık. Bir düzine sözcük öğrenmiştim ve bir tanenin daha faydası olabileceğini düşünüyordum. Elimi sıkıp Tempi’ye yumruk atar gibi yaptım.</p>

    <p><em>“Freaht,”</em> dedi.</p>

    <p><em>“Freaht,”</em> diye tekrarladım.</p>

    <p>Başını iki yana salladı. “Hayır. <em>Freaht.</em>”</p>

    <p><em>“Freaht,”</em> dedim dikkatle.</p>

    <p>“Hayır,” dedi kesin bir dille. “<em>Freaht</em> denilen...” Dişlerini sıktı ve bir şeyi ısırırcasına çenesini açıp kapadı. <em>“Freaht,”</em> Yumruğunu avcuna vurdu.</p>

    <p><em>“Freaht,”</em> dedim.</p>

    <p>“Hayır.” Sesindeki hor gören tınının yoğunluğu beni hayrete düşürdü. <em>“Freaht,”</em></p>

    <p>Yüzümü al bastı. “Ben de öyle diyorum ya. <em>Freaht! Freaht! Fre-</em>”</p>

    <p>Tempi uzanıp başımın yanına bir tokat attı. Dün gece Dedan’a vurduğu gibi, başkalarının yanında mızmızlık ettiğim zaman babamın bana vurduğu gibi vurdu. Darbesi canımı acıtacak kadar sert değildi. Yalnızca şaşırtıcıydı. Yıllardır hiç kimse bana böyle bir şey yapmamıştı.</p>

    <p>Daha da şaşırtıcı olan, hamlesini güçlükle görebilmiş olmamdı. Hareketi akıcı, tembel ve parmaklarınızı şıklatmanızdan bile daha süratliydi. Herhangi bir hakaret amacı gütmemiş, sadece dikkatimi çekmek istemişti.</p>

    <p>Açık sarı saçlarını kenara çekerek kulağını işaret etti. “Duy,” dedi sertçe. <em>“Freaht.”</em> Dişlerini tekrar göstererek ısırır gibi yaptı. <em>“Freaht.”</em> Yumruğunu kaldırdı. “<em>Freaht.</em> Freaht.”</p>

    <p>Duydum. Mesele sözcüğün sesi değil ahengiydi. <em>“Freaht?”</em> dedim.</p>

    <p>O küçük, nadir tebessümlerinden biriyle mükâfatlandırdı beni. “Evet. Güzel.”</p>

    <p>Baştan başlayıp ritimlerine dikkat ederek tüm sözcükleri tekrar öğrenmem gerekti. Daha önce onları duymamış, yalnızca taklit etmiştim. Yavaş yavaş, her sözcüğün onları oluşturan sesin ahengine bağlı olarak pek çok farklı anlama gelebileceğini keşfettim.</p>

    <p>“Bu ne anlama geliyor?” ve “Daha yavaş anlat,” gibi en önemli ifadelere ilaveten birkaç düzine sözcük daha öğrendim: Kavga. Bak. Kılıç. El. Dans. Bunlardan sonuncusunu ona anlatabilmek için yaptığım pandomim ikimizi de güldürdü.</p>

    <p>Büyüleyici bir dersti. Her sözcüğün birbirinden farklı ahengi, lisanın kendine özgü bir tür müziği olduğu anlamına geliyordu. Meraka kapılmadan edemedim.</p>

    <p>“Tempi,” dedim, “şarkılarınız nasıldır?” Bir an bana boş gözlerle baktı ve bu soyut soruyu anlamamış olabileceğini düşündüm. “Bana bir Adem şarkısı söyleyebilir misin?”</p>

    <p>“Şarkı nedir?” diye sordu Tempi. Son bir saat içerisinde benim öğrendiklerimin iki misli sözcük öğrenmişti.</p>

    <p>Genzimi temizleyip bir şarkıya başladım.</p>

    <blockquote class="dize">
      <p><em>Küçük Jenny rüzgârla gezmeye gitmiş pabuçlarını almadan.</em></p>

      <p><em>Eğlendirip güldürsün diye arıyormuş gürbüz bir oğlan.</em></p>

      <p><em>Varmış dudaklarında bir ıslık, tüylüymüş şapkası başındaki.</em></p>

      <p><em>Bal gibiymiş o nemli dudaklar. Dili de devedikeni kadar sivri.</em></p>
    </blockquote>

    <p>Ben şarkıyı söylerken Tempi’nin gözleri kocaman oldu. Ağzı resmen bir karış açık kaldı.</p>

    <p>“Ya sen?” diye sordum, göğsünü işaret ederek. “Bir Adem şarkısı söyleyebilir misin?”</p>

    <p>Kıpkırmızı kesilen suratından bir düzine duygu birbiri ardına ve açıkça geçti: hayret, dehşet, utanç, sarsıntı, tiksinti. Ayağa kalkıp sırtını döndü ve Ademce konuşarak benim anlayamayacağım kadar süratle bazı sözcükler sarf etti. Soyunup benim için dans etmesini istemişim gibi bir hali vardı.</p>

    <p>“Hayır,” dedi, kendini bir nebze toparlamayı başararak. Yüzünü kontrol altına almıştı, fakat açık renkli teni hâlâ parlak ve yoğun bir kırmızıydı. “Hayır.” Yere bakarak göğsüne dokundu ve başını iki yana salladı. “Şarkı yok. Adem şarkısı yok.”</p>

    <p>Nasıl bir hata yaptığımı anlamadan ayağa kalktım. “Tempi, üzgünüm.”</p>

    <p>Başını iki yana salladı. “Hayır. Üzülmek yok.” Derin bir nefes aldı, başını sağa sola salladı ve dönüp gitti. “Karmaşık.”</p>
  </div>
</body>
</html>
