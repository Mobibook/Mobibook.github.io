<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Otuz Dokuzuncu Bölüm</h1>

    <h2 class="baslik_2 sigil_not_in_toc">Çelişkiler</h2>

    <p>Ertesi sabah geç saatlerde Wil’le ben Sim’le buluşmak ve önceki gece girdiğimiz bahisleri neticeye kavuşturmak için Arşiv’e yollandık.</p>

    <p>“Sorun babası,” diye kısık sesle açıkladı Wil, birlikte gri binalar arasında ilerlerken. “Sim’in babası Atur’daki bir düklüğü yönetiyor. Bereketli topraklara sahip ama-”</p>

    <p>“Dur biraz,” diye sözünü kestim. “Minik Sim’in babası bir dük mü?”</p>

    <p>“Minik Sim,” dedi Wilem dalga geçercesine, “senden üç yaş büyük ve beş santim daha uzun.”</p>

    <p>“Hangi düklük?” diye sordum. “Ayrıca benden pek de uzun sayılmaz.”</p>

    <p>“Dalonir,” dedi Wilem. “Ama nasıldır bilirsin. Sim asil kanı taşıyan bir Aturlu. Bundan bahsetmemesine şaşmamak lazım.”</p>

    <p>“Yok daha neler,” diye onu payladım, etrafımızdaki sokakları dolduran öğrencileri işaret ederek. “Kilise Caluptena’yı yakıp yok ettiğinden beri Üniversite dünyadaki en açık fikirli ortamlardan bir tanesi.”</p>

    <p>“Öyle diyorsun ama gördüğüm kadarıyla Edema Ruh olduğunu duyurduğun yok.”</p>

    <p>Cinlerim tepeme çıkıverdi. “Utandığımı mı iddia ediyorsun?”</p>

    <p>“Kökenini başkalarına duyurmadığını söylüyorum,” dedi Wil soğukkanlılıkla, bana sert gözlerle bakarak. “Simmon da duyurmuyor. Herhalde ikinizin de geçerli bir sebebi vardır.”</p>

    <p>Öfkemi bastırarak kafa salladım.</p>

    <p>Wilem sözlerine devam etti. “Dalonir, Atuma’nın kuzeyinde yer aldığı için ailesinin durumu fena değil. Ama Sim’in üç ağabeyi ve iki kız kardeşi var. Miras en büyük erkek evlada kalacak. Babası para verip ikinci oğlunu yüksek bir rütbeyle orduya sokmuş. Üçüncüyü de kiliseye yerleştirilmiş. Simmon ise...” Wilem imalı bir üslupla cümlesini yarım bıraktı.</p>

    <p>“Sim’i bir rahip olarak hayal etmekte zorlanıyorum,” diye itirafta bulundum. “Veya bir asker.”</p>

    <p>Cümlesini, “Sim ise Üniversite’ye düşmüş,” diye tamamladı Wilem. “Babası onun bir diplomat olacağını umuyormuş. Ama Sim şiirden ve simyadan hoşlandığını keşfetmiş ve Gizemiye’ye girmiş. Babası onun bu kararından memnun kalmamış.” Attığı imalı bir bakışla durumu olduğundan çok daha hafif gösterdiğini belli etti.</p>

    <p>“İyi de gizemci olmak fevkalade bir başarıdır!” diye karşı çıktım. “Sarayın birinde süslü püslü bir dalkavuk olmaktan çok daha etkileyicidir.”</p>

    <p>Wilem omuz silkti. “Okul harcı ödeniyor. Harçlığı da devam ediyor.” Avlunun karşısında birine el sallamak için duraksadı. “Ama Simmon eve hiç gitmez. Kısacık bir ziyaret için bile olsa. Sim’in babası avlanmayı, kavgaya tutuşmayı, içki içmeyi ve zamparalık etmeyi sever. Nazik, kitapsever Sim’imize akıllı bir oğulun hak ettiği sevginin verildiğini pek sanmıyorum.”</p>

    <p class="paragraf">Sim’le her zamanki okuma deliğimizde buluştuk ve sarhoşken tutuştuğumuz bahislerin ayrıntılarını netleştirdik. Bunun ardından hepimiz kendi yolumuza gittik.</p>

    <p>Bir saat geçmişti ki, kollarımda tuttuğum mütevazı bir kitap yığınıyla geri döndüm. Nina beni bulup çizmiş olduğu resmi verdiğinden beri Amyrleri araştırıyor olmam, arayışımı epey kolaylaştırmıştı.</p>

    <p>Okuma deliğinin kapısını hafifçe çalıp içeri girdim. Wil ile Sim çoktan masaya oturmuşlardı.</p>

    <p>“Önce ben,” dedi Simmon mutlulukla. Bir listeden faydalandı, sonra da yığınından bir kitap çekip çıkardı. “Yüz elli ikinci sayfa.” Sayfayı bulana kadar kitabı karıştırdı ve parmağıyla satırları taradı. “Aha! ‘Kız daha sonra yaşananları ayrıntılarıyla anlattı... <em>Vıdı vıdı vıdı...</em> Ve onları pagan anıtının bulunduğu yere götürdü.’” Sayfanın o noktasını parmağıyla göstererek başını kaldırdı. “Gördün mü? Burada pagan diyor.”</p>

    <p>Yerime oturdum. “Geri kalanını da dinleyelim bakalım.”</p>

    <p>Sim’in ikinci kitabı da hemen hemen aynıydı. Fakat üçüncüsünde bir sürprizle karşılaştı.</p>

    <p>“‘Civardaki bir dizi işaret kayası, unutulmuş bir geçmişte ticaret yollarının bu bölgede kesiştiği izlenimini veriyor...’” Okumayı bırakıp omuz silkti ve kitabı bana verdi. “Bu kitap senin iddianı doğruluyor gibi.”</p>

    <p>Gülmeden duramadım. “Bunları getirmeden önce hiçbirini okumadın mı?”</p>

    <p>“Bir saatte mi?” O da bir kahkaha attı. “Hiç de bile. Sadece bir kâtipten faydalandım.”</p>

    <p>Wilem ona sert bir bakış attı. “Hayır, öyle bir şey yapmadın. Gidip Kukla’ya sordun, öyle değil mi?”</p>

    <p>Simmon masumane bir ifadeye büründü. Zaten masumane görünen suratındaki bu ifade onu tamamıyla suçlu göstermekten başka bir işe yaramadı. “Yanına birkaç dakikalığına uğramış olabilirim,” diye kıvırdı. “Ve o da gritaşlarla ilgili bilgiler içeren bazı kitaplar önermiş olabilir.” Wilem’in çatık kaşlarını görünce bir elini kaldırdı. “Bana büyüklük taslama. Zaten geri tepti.”</p>

    <p>“Yine Kukla,” diye homurdandım. “Bizi ne zaman tanıştıracaksınız? O söz konusu olunca ağzınız öyle sıkı ki.”</p>

    <p>Wilem omuz silkti. “Onu tanıdığın zaman anlarsın.”</p>

    <p>Sim’in kitapları üç kategoriye ayrılıyordu. Biri, onun iddiasını destekliyor, pagan ayinlerinden ve hayvan kurban etmekten bahsediyordu. Bir diğeri gritaşları yolların işaretlenmesinde kullanan eski bir medeniyete dair tahminlerde bulunuyordu, üstelik hiçbir yolun geçemeyeceği bazı dağ zirvelerinde veya nehir diplerinde de onlara rastlanmasına rağmen.</p>

    <p>Sonuncusu ise başka sebeplerden dolayı ilginçti:</p>

    <p>“‘...birbiriyle aynı bir çift dikilitaşın üzerinde üçüncü bir tane bulunmaktadır,’” diye okudu Simmon. “‘Bölgenin yerlileri onlardan kapı eşiği diye bahsetmektedirler. İlkbahar ve yaz şenlikleri esnasında bu kayaların süslenilmesine ve etraflarında dans edilmesine karşın ebeveynler dolunay zamanlarında çocuklarının onlara yakın yerlerde oynamasını yasaklamaktadırlar. Saygın ve aklı başında bir yaşlı adamın iddiasına göre...’”</p>

    <p>Sim okumayı bıraktı. “Her neyse,” dedi bıkkınlıkla ve kitabı kapatmaya davrandı.</p>

    <p>“İddiasına göre ne?” diye sordu merakı uyanan Wilem. Simmon gözlerini yuvarlayıp okumaya kaldığı yerden devam etti. “‘İddiasına göre belirli zamanlarda bu taş kapıdan geçilerek sarıldığı erkekleri seven ve yok eden Felurian’ın yaşadığı güzel bir diyara geçilebilmektedir.’”</p>

    <p>“İlginç,” diye mırıldandı Wilem.</p>

    <p>“Hayır, değil. Bunlar batıl inanca dayanan çocukça zırvalar,” diye çıkıştı Simmon. “Ve hiçbiri kimin haklı olduğunu belirlememizi sağlamıyor.”</p>

    <p>“İddiaları nasıl değerlendiriyorsun Wilem?” diye sordum. “Sen tarafsız hakemimizsin.”</p>

    <p>Wilem masaya sokulup kitapları inceledi. Düşünürken kara kaşları aşağı yukarı kımıldadı. “Kitaplardan yedisi Simmon’un iddiasını destekliyor. Altısı da Kvothe’ninkini. Üçü çelişkili bilgiler veriyor.”</p>

    <p>Benim getirmiş olduğum dört kitabı şöyle bir gözden geçirdik. Wilem içlerinden birini hükümsüz kıldı. Toplamda Simmon’un savını destekleyen yedi kitaba karşılık dokuz kitapla ben kazandım. “Sonuç hiç de kesin değil,” diye düşüncesini dile getirdi Wilem.</p>

    <p>“Öyleyse berabere bitti diyebiliriz,” diye cömert bir teklifte bulundum.</p>

    <p>Simmon kaşlarını çattı. Ne kadar iyi huylu olsa da bahis kaybetmekten nefret ederdi. “Pekâlâ,” dedi.</p>

    <p>Wilem’e döndüm ve henüz dokunmadığımız kitaplara manalı bir bakış attım. “Anlaşılan bizim bahsimiz daha çabuk sonuçlanacak, <em>nia?</em>”</p>

    <p>Wilem haşince sırıttı. “Hem de çok daha çabuk.” Bir kitabı kaldırdı. “Burada Amyrlerin lağvedildiği beyannamenin bir kopyası var.” Önceden işaretlemiş olduğu bir sayfayı açıp okumaya başladı. “‘Bundan böyle davranışları imparatorluğun yasalarına tabi olacaktır. Nizam’ın hiçbir mensubu ne bir davaya bakmaya kalkışacak ne de hukuki mevzularda karar alacaktır.’”</p>

    <p>Kibirli bir ifadeyle kafasını kaldırdı. “Gördün mü? Hukuki güçlere sahipler ki o güçleri iptal edilebiliyor. Bu da Atur bürokrasisinin bir parçası olduklarını gösteriyor.”</p>

    <p>“Aslında,” dedim özür dilercesine, “Atur’da kilise daima hukuki güçlere sahip olmuştur.” Konuyla ilgili iki kitabımdan birini havaya kaldırdım. “<em>Alpura Prolycia Amyr</em>’i getirmiş olman çok hoş. Onu ben de getirdim. Kararname direkt kilise tarafından yayımlanmış.”</p>

    <p>Wilem’in suratı asıldı. “Hayır, yayımlanmamış. Burada İmparator Nalto’nun altmış üçüncü kararnamesi olarak geçiyor.”</p>

    <p>Şaşkın bir halde kitaplarımızı karşılaştırdık ve onların birbiriyle tamamen çeliştiğini öğrendik.</p>

    <p>“Eh, öyleyse bunlar birbirini geçersiz kılıyor,” dedi Sim. “Başka neleriniz var?”</p>

    <p>“Getirdiğim kitap Feltemi Reis’in. <em>Tarihin Işıkları,</em>” diye homurdandı Wilem. “Burada yazanlar kesindir. Başka bir kanıta ihtiyacım olacağını düşünmedim.”</p>

    <p>“Bu durum sizi de rahatsız etmiyor mu?” Çelişkili iki kitaba parmaklarımla vurdum. “İçlerinde birbirinden farklı şeyler yazmaması gerekirdi.”</p>

    <p>“Daha az evvel birbirinden farklı şeylerin yazdığı yirmi kitap okuduk,” diye belirtti Simmon. “Niye bu ikisini dert edelim ki?”</p>

    <p>“Gritaşların amacı belirsizdir. Pek çok farklı görüş olması normal. Ama <em>Alpura Prolycia Amyr</em> açık bir kararnameydi. Atur İmparatorluğu’nun en güçlü erkek ve kadınlarından binlercesini kanun kaçağı durumuna düşürdü. İmparatorluğun dağılmasının başlıca sebeplerinden biriydi. Onunla ilgili çelişkili bilgiler bulunması için hiçbir sebep yok.”</p>

    <p>“Nizam üç yüz yıldan daha uzun bir zaman önce lağvedildi,” dedi Simmon. “Bu da çelişkilerin doğması için yeterli bir süre.”</p>

    <p>Başımı iki yana sallayarak kitapları karıştırdım. “Çelişkili görüşler ayrı şey, çelişkili gerçeklerse apayrı.” Kendi kitabımı onlara doğru tuttum. “Bu Greggor oğlu Greggor tarafından kaleme alınmış <em>İmparatorluğun Çöküşü.</em> Herif çenesi düşük bağnazın teki olsa da döneminin en iyi tarihçisiymiş.” Bu sefer de Wilem’in kitabını gösterdim. “Feltemi Reis onun kadar iyi bir tarihçi değilse bile ondan çok daha üstün bir âlimmiş ve hakikati yansıtmakta çok titizmiş.” Kaşlarımı çatarak bakışlarımı iki kitap arasında gezdirdim. “Bu hiç de mantıklı değil.”</p>

    <p>“Şimdi ne olacak?” dedi Sim. “Bir beraberlik daha mı? Hayal kırıcı bir durum.”</p>

    <p>“Gerçek bir hakeme ihtiyacımız,” dedi Wilem. “Daha yetkili birine.”</p>

    <p>“Feltemi Reis’ten bile mi?” diye sordum. “Bahsimizi çözüme kavuşturması için Lorren’e gidebileceğimizden şüpheliyim.”</p>

    <p>Wil başını iki yana salladı, ayağa kalktı ve gömleğinin kırışıklıklarım düzeltti. “Nihayet Kukla’yla tanışabileceksin.”</p>
  </div>
</body>
</html>
