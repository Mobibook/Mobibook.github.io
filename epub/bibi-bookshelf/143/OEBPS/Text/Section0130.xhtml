<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Yüz Yirmi İkinci Bölüm</h1>

    <h2 class="baslik_2 sigil_not_in_toc">Ayrılık</h2>

    <p>Ertesi sabah erkenden uyandım, karnımı çabucak doyurdum ve okulun çoğu yataklarında kıpırdanmaya bile başlamadan önce odama döndüm. Lavtamı ve seyahat heybemi omzuma vurdum. Shaedime sarınıp, ihtiyacım olan her şeyin ceplerimde durduğundan emin oldum: kırmızı iplik, balmumu bebek, kırılgan demir, şu şişesi. Sonra shaedimin başlığını takıp okuldan ayrılarak Vashet’in evine yollandım.</p>

    <p>Vashet kapıyı ikinci ve üçüncü çalışlarım arasında açtı. Gömleksizdi ve kapı eşiğinde göğüsleri çıplak duruyordu. Bana manalı gözlerle bakarak pelerinime, seyahat heybeme ve lavtama dikkat etti.</p>

    <p>“Bu sabah ziyaretçiler hiç eksik olmuyor,” dedi. “İçeri gel. Bu kadar erken vakitte rüzgâr soğuk eser.”</p>

    <p>İçeri girerken ayağım eşiğe takıldı. Tökezleyip düşmemek için Vashet’in omzuna tutunmak zorunda kaldım. Bunu yaparken de elim beceriksizce saçlarına dolandı.</p>

    <p>Vashet kapıyı arkamdan örterken başını iki yana salladı. Yarı çıplaklığından çekinmeyerek ellerini başının arkasına attı ve açıktaki saçlarının yarısını kısa, sıkı bir örgüyle örmeye başladı.</p>

    <p>“Penthe bu sabah kapımı çaldığında güneş daha yeni doğmuştu,” dedi samimi bir tavırla. “Sana kızdığımın farkındaydı. Ne yaptığını bilmese de lehine konuştu.”</p>

    <p>Örgüyü tutarak boştaki eliyle uzandı ve bir parça kırmızı iplik alıp onunla saçını bağladı. “Daha neredeyse kapım kapanmadan Carceret çıkageldi. Sana nihayet hak ettiğin muamelede bulunduğum için beni tebrik etti.”</p>

    <p>Saçlarının diğer yarısını örmek için uzandı ve parmakları atik hareketlerle işe koyuldu. “İkisi de asabımı bozdu. Benimle öğrencim hakkında konuşmak üzerlerine vazife değildi.”</p>

    <p>İkinci örgünün de ucunu bağladı. “Sonra kimin fikrine daha çok saygı duyuyorum diye kendi kendime düşündüm.” Bakışlarıyla bu cümlesini cevap vermem gereken bir soruya çevirdi.</p>

    <p>“Kendi fikrine daha çok saygı duyuyorsun,” dedim.</p>

    <p>Geniş bir tebessüm etti. “Tamamıyla haklısın. Ama Penthe pek de budala değildir. Ayrıca kafası bozulduğu zaman Carceret bir erkek kadar kızabilir.”</p>

    <p>Uzun bir ipek kuşak alıp gövdesine sardı. Kuşağı önce omuzlarına doladı, sona da göğüslerinin üzerinden geçirerek onları destekleyip yassılaştırdı. Bunun ardından kuşağın ucunu yine ona sıkıştırdı ve kuşak her nasılsa sıkıca sabitlendi. Bunu yapmasını daha önce de birkaç kez izlemiştim, fakat nasıl başardığı benim için gizemini koruyordu.</p>

    <p>“Peki neye karar verdin?” diye sordum.</p>

    <p>Kan kırmızı gömleğini başından geçirdi. “Hâlâ bir bulmacasın,” dedi. “Nazik, endişe verici, akıllı ve budala.” Başı gömleğin yakasından çıkınca bana ciddi bir bakış attı. “Ama insan çözemedi diye bir bulmacayı kırarsa Lethani’yi terk etmiş demektir. Ben öyle biri değilim.”</p>

    <p>“Sevindim,” dedim. “Haert’ten ayrılmak hoşuma gitmezdi.”</p>

    <p>Bunu duyunca bir kaşını kaldırdı. “Bence de sevinmezdin.” Omzumda asılı duran lavta kutumu işaret etti. “Onu burada bırak, yoksa dedikodu çıkar. Heybeni de bırak. Onları odana daha sonra götürürsün.”</p>

    <p>Beni düşünceli gözlerle süzdü. “Ama pelerinini yanına al. Sana onu çıkarmadan nasıl dövüşeceğini göstereceğim. Pelerin gibi şeyler faydalı olabilir, ama onlara takılıp düşmekten sakınabilirsen.”</p>

    <p class="paragraf">Sanki hiçbir şey olmamış gibi eğitimime geri döndüm. Vashet bana kendi pelerinime takılmaktan nasıl sakınacağımı gösterdi. Onu bir silaha nasıl dolayacağımı veya tedbirsiz rakipleri nasıl silahsız bırakacağımı. Pelerinimin çok kaliteli, güçlü ve dayanıklı olduğuna dair yorumda bulunmasına rağmen hiç sıradışı bir şey fark etmiş gibi gözükmedi.</p>

    <p>Günler geçti. Celean’la kapışmayı sürdürdüm ve zamanla kıymetli erkekliğimi her türlü sinsi saldırıdan korumayı öğrendim. Yavaş yavaş beceri kazanmamla beraber karşılaşmalarımızda birbirimize neredeyse denk olduk. Artık eşit oranda zafer kazanıyorduk.</p>

    <p>Yemek vakitlerinde Penthe’yle tek tük sohbetler ettim. Bana arada bir gülümsemeye istekli birini daha bulduğuma memnundum.</p>

    <p>Fakat artık Haert’te rahat değildim. Felaketin kıyısından dönmüştüm. Vashet’le ne zaman konuşsam ağzımdan çıkacak her sözü iki kez düşünüyordum. Hatta bazı kelimeleri üç kez.</p>

    <p>Vashet tanıdığım o muzip ve şen haline dönmüş gibi gözükse bile onu zaman zaman ciddi bir suratla ve dikkatli gözlerle beni seyrederken yakalıyordum.</p>

    <p>Günler geçtikçe aramızdaki gerginlik tıpkı suratımdaki morluklar gibi yavaş yavaş geçti. Belki de sonunda bütünüyle kaybolacaktı, fakat o kadar zamanımız kalmadı.</p>

    <p class="paragraf">Haber bulutsuz gökyüzünden düşen bir yıldırım gibi geldi.</p>

    <p>Vashet kapıyı ben çalar çalmaz açtı. Fakat dışarı çıkmak yerine eşikte kaldı. “Sınavın yarın,” dedi.</p>

    <p>Bir an neden bahsettiğini anlamadım. Bütün dikkatimi kılıç talimime, Celean’la yaptığım karşılaşmalara, dile ve Lethani’ye vermiştim. Bunların maksadı aklımdan uçup gitmişti.</p>

    <p>İçimi dolduran ani heyecanı göğsüme oturan bir yumru takip etti. “Yarın mı?” diye aptal aptal sordum.</p>

    <p>Yüz ifademe hafifçe gülümseyerek başını salladı.</p>

    <p>Onun bu şevksiz hali hiç de içimi rahatlatmadı. “Bu kadar çabuk mu?”</p>

    <p>“Shehyn en iyisinin bu olacağını düşünüyor. Bir ay daha beklersek kar erken yağarak yola çıkmanı engelleyebilir.”</p>

    <p>Tereddüde kapıldım. “Bana her şeyi anlatmıyorsun Vashet.”</p>

    <p>Yine hafif bir tebessüm edip omuz silkti. “Haklısın, ama Shehyn beklemenin akıllıca olmayacağı fikrinde. Sarsak ve barbarca bir açıdan sevimlisin. Burada ne kadar kalırsan insanlar senden o kadar çok hoşlanacak...”</p>

    <p>İçime bir ürpertinin yayıldığını hissettim. “Ve sakat bırakılacaksam, daha fazla kişi benim isimsiz bir barbar değil de gerçek bir insan olduğumu anlamadan önce bunun yapılması lazım,” dedim sertçe, ama istediğim kadar da değil.</p>

    <p>Vashet başını eğdi, sonra başıyla olumladı. “Hiç duymayacaktın, ama Penthe iki gün önce senin hakkında tartışırlarken Carceret’in gözünü morarttı. Celean da senden hoşlanır oldu ve diğer çocuklarla konuşuyor. Sen talim yaparken seni ağaçlardan seyrediyorlar.” Kısa bir müddet sustu. “Başkaları da var.”</p>

    <p>Bunca zaman sonra Vashet’in bu küçük suskunluklarını okuyabilir olmuştum. Üzerindeki sessizlik ve durgunluk anlam kazanıverdi.</p>

    <p>“Shehyn okulun çıkarlarını düşünmeye mecbur,” dedi Vashet. “Neyin doğru olduğuna göre karar vermeli. Bazılarının senden hoşlandığına bakarak fikrini değiştiremez. Aynı zamanda doğru bir karar alır ama okuldaki pek çok kimse bundan hoşlanmazsa o da iyi olmaz.” Bir daha omuz silkti. “İşte böyle.”</p>

    <p>“Hazır mıyım?”</p>

    <p>Vashet uzun müddet konuşmadı. “Bu kolay bir soru değil,” dedi. “Okula davet edilmek sadece beceri meselesi değildir. Aynı zamanda bir uyum sınavıdır. Bizden biri başarısız olursa tekrar deneyebilir. Tempi okula alınmadan önce dört kere sınandı. Seninse tek bir fırsatın olacak.” Bana baktı. “Ve hazır olsan da olmasan da vakit geldi.”</p>
  </div>
</body>
</html>
