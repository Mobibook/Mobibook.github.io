<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Seksen Beşinci Bölüm</h1>

    <h2 class="baslik_2 sigil_not_in_toc">Ara - Çitler</h2>

    <p>Kvothe sandalyesinde dimdik oturdu ve pencereden dışarısını daha iyi görebilmek için boynunu uzattı. Elini Tarihçi’ye doğru kaldırıyordu ki dışarıdaki tahta sundurmada tez, hafif adımlar duyuldu. Çiftçilerin ağır çizmelerine ait olamayacak kadar süratli ve yumuşak bu sesleri çocuksu gülüşmeler izledi.</p>

    <p>Tarihçi üzerine yazmakta olduğu sayfayı çabucak kapadı ve boş bir kâğıt yığınının altına soktu. O esnada Kvothe de ayağa kalkıp bara yürüdü. Arkasına yaslanan Bast sandalyesini iki arka bacağı üzerinde kaldırdı.</p>

    <p>Hemen akabinde kapı açıldı. Geniş omuzlara, seyrek bir sakala sahip genç bir adam önüne kattığı ufak tefek sarışın bir kız çocuğunu hana sokup içeri girdi. Arkasından da, kucağında bir erkek bebek taşıyan genç bir kadın geliyordu.</p>

    <p>Hancı elini kaldırarak gülümsedi. “Mary! Hap!”</p>

    <p>Genç çift kendi arasında biraz konuştuktan sonra uzun boylu çiftçi, küçük kızı önünde tutmayı sürdürerek Tarihçi’nin yanına gitti. Bast ayağa kalkıp sandalyesini Hap’a sundu.</p>

    <p>Mary ise bara yaklaşırken küçük oğlanın ellerinden birini saçlarından çözdü. Genç ve güzeldi: gülümseyen bir ağzı, ama bir o kadar da yorgun gözleri vardı. “Merhaba Kote.”</p>

    <p>“İkinizi ne zamandır görmüyordum,” dedi hancı. “Biraz elma suyu alır mısın? Daha bu sabah sıktım.”</p>

    <p>Kadın başını salladı ve hancı üç maşrapa doldurdu. Bast ikisini Hap’le kızına götürdü. Hap kendi maşrapasını aldı, fakat küçük kız babasının arkasında kalarak utangaç bir edayla başını uzatıp baktı.</p>

    <p>“Genç beyefendi Ben de bir bardak isterler mi?” diye sordu Kote.</p>

    <p>“İster,” dedi kadın, kendi parmaklarını çiğnemekte olan oğlana gülümseyerek. “Ama yerleri temizlemeye meraklı değilsen verme.” Kadın cebine uzandı.</p>

    <p>Kote başını iki yana sallayarak elini kaldırdı. “Görmemiş olayım,” dedi. “Hap arkadaki çitleri onardığı zaman işin gerçek bedelinin yarısını almamıştı.”</p>

    <p>Mary yorgun, kaygılı bir tebessüm ederek maşrapasını aldı. “Çok teşekkürler Kote.” Kocasının Tarihçi’yle konuşmakta olduğu masaya gitti. Hafifçe ileri geri sallanarak, kucağındaki bebeği hoplatarak kâtiple konuştu. O konuştukça kocası başını sallıyor, bazen bir iki sözcükle lafa karışıyordu. Tarihçi kalemini mürekkebe batırıp yazmaya başladı.</p>

    <p>Bast bara gidip yaslandı ve uzaktaki masayı merakla süzdü. “Bunu hâlâ anlamıyorum,” dedi. “Mary’nin yazabildiğini iyi biliyorum. Bana mektup gönderirdi.”</p>

    <p>Kvothe öğrencisini meraklı gözlerle süzdükten sonra omuz silkti. “Bizim kâtip mektup değil, vasiyet ve kütük yazıyor olsa gerek. O tür şeylerin düzgün bir el yazısıyla kaleme alınmasını, yazım hatası içermemesini ve kafa karışıklığına yer bırakmamasını istersin.” Kâğıda ağır bir mühür basmakta olan Tarihçi’yi işaret etti. “Görüyor musun? Bu onun resmi bir görevli olduğu anlamına geliyor. Tanıklık ettiği her şeyin yasal bir dayanağı var.”</p>

    <p>“Ama o kadarını rahipler de yapıyor,” dedi Bast. “Papaz Grimes acayip resmi biri. Evlilik kayıtlarını tutuyor ve biri arazi satın aldığında ona tapu veriyor. Sen de söyledin ya: kiliseler kayıt tutmaya bayılır.”</p>

    <p>Kvothe başını salladı. “Doğru, ama bir rahip senden kiliseye para bırakmanı ister. Vasiyetini yazdığında kiliseye yamuk bir peni bile vermezsen...” Omuz silkti. “Öyle bir şey bunun gibi küçük bir kasabada hayatı zorlaştırabilir. Hele bir de okuma bilmiyorsan... eh, rahip canı ne isterse yazabilir, değil mi? Üstelik sen öldükten sonra ona kim karşı çıkabilir ki?”</p>

    <p>Bast’ın sarsılmış bir hali vardı. “Peder Grimes öyle şey yapmaz!”</p>

    <p>“Muhtemelen yapmaz,” diye kabul etti Kvothe. “Grimes dürüst bir rahip. Ama ya sokağın aşağısındaki bir dula bir parça arazi ve onun ikinci doğan oğluna biraz para bırakmak istiyorsan?” Kvothe bir kaşını manalı bir ifadeyle kaldırdı. “İnsan o tür şeylerin bir rahip tarafından yazılmasını istemez. Haber sen ölüp de gömüldükten sonra duyulursa daha iyi olur.”</p>

    <p>Bast’ın gözünde bir idrak parıltısı belirdi ve ne gibi sırlar saklayabileceklerini tahmin etmeye çalışırcasına genç çifte baktı.</p>

    <p>Kvothe beyaz bir bez çıkarıp dalgın bir halde ban parlatmaya başladı. “Tabii durum genelde daha basittir. Bazı insanlar müzik kutusunu Ellie’ye bırakmayı ve diğer kız kardeşin sonraki on sene boyunca feryat etmemesini isterler.”</p>

    <p>“Dul Graden öldüğü zamanki gibi mi?”</p>

    <p>“Aynen o zamanki gibi. Geride bıraktığı eşyalar için ailesinin nasıl didiştiğini sen de gördün. Yarısı hâlâ birbirinin yüzüne bile bakmıyor.”</p>

    <p>Odanın karşısında, küçük kız annesine yaklaştı ve ısrarla elbisesini çekiştirdi. Mary az sonra onu da peşine takarak bara geldi. “Minik Syl’in tuvalete gitmesi gerekiyormuş,” dedi özür dilercesine. “Acaba?..”</p>

    <p>Kote kafasını salladı ve merdivenin yakınındaki kapıyı işaret etti.</p>

    <p>Mary küçük oğlanı Bast’a uzattı. “Rica etsem?”</p>

    <p>Bast daha ziyade refleks gereği iki eliyle birden uzanıp oğlanı tuttu, sonra da Mary kızını götürürken orada ne yapacağını bilemez halde kalakaldı.</p>

    <p>Bu yeni duruma nasıl bir anlam vereceğinden emin olamayan küçük oğlan gülümseyerek etrafına bakındı. Bast kasılmış kollarla bebeği biraz önünde tutarak Kvothe’ye baktı. Çocuğun yüz ifadesi meraklıdan kararsıza, ardından mutsuza doğru yavaşça değişti. Sonunda yumuşak, tedirgin bir ses çıkarmaya başladı. Ağlamak isteyip istemediğini düşünürcesine etrafına bakındı. Evet, muhtemelen istiyordu.</p>

    <p>“Tanrı aşkına be Bast,” dedi Kvothe bıkkın bir sesle. “Ver şunu.” Öne çıkıp oğlanı aldı ve iki eliyle birden sıkıca tutarak barın üstüne oturttu.</p>

    <p>Oğlan orada daha mutlu gözüküyordu. Bir elini merakla dümdüz barda gezdirerek geride bir iz bıraktı. Sonra Bast’a bakarak gülümsedi. “Kuçu,” dedi.</p>

    <p>“Aman ne hoş,” dedi Bast alaycı bir sesle.</p>

    <p>Küçük Ben parmaklarını çiğnemeye başlayarak bu sefer daha büyük bir dikkatle yine etrafına bakındı. “Ane,” dedi. “Anenenene.” Kaygılı bir hale büründü ve az önceki alçak, tedirgin sesi çıkardı.</p>

    <p>“Kaldır onu,” dedi Kvothe, küçük oğlanın tam önünde durarak. Bast onu sabit tuttuktan sonra hancı oğlanın ayaklarından birini alıp tekdüze bir tekerlemeye başladı.</p>

    <blockquote class="dize">
      <p><em>Ayakkabıcı, ayakkabıcı, ayağımın ölçüsünü al</em></p>

      <p><em>Çiftçi, çiftçi, ek biraz buğday</em></p>

      <p><em>Fırıncı, fırıncı, ekmek pişir bana.</em></p>

      <p><em>Terzi, terzi, dik başıma bir şapka.</em></p>
    </blockquote>

    <p>Küçük oğlan Kvothe’nin her dizede farklı bir el hareketi yapmasını, buğday ekip hamur yoğurmayı taklit etmesini izledi. Son dizede neşe dolu, fıkır fıkır bir kahkaha atarak kızıl saçlı adamla birlikte ellerini başına koydu.</p>

    <blockquote class="dize">
      <p><em>Fırıncı, fırıncı, teraziden çek elini.</em></p>

      <p><em>Sütçü, sütçü, doldur şu ibriği.</em></p>

      <p><em>Çömlekçi, çömlekçi, çevir bir testi,</em></p>

      <p><em>Bebek, bebek, sarıl babana gari!</em></p>
    </blockquote>

    <p>Kvothe son dizede bir el hareketi yapmadı. Onun yerine başını yana yatırarak beklentili gözlerle Bast’ı süzdü.</p>

    <p>Bast orada şaşkın şaşkın durdu. Derken yüzünde bir idrak ifadesi belirdi. “Reshi, bunu nasıl düşünürsün?” diye sordu, hafiften gücenmiş çıkan bir sesle. Küçük oğlanı gösterdi. “Çocuk sarışın!”</p>

    <p>Bakışları iki adamın arasında gidip gelen oğlan nihayet biraz ağlamak istediğine karar verdi. Yüzü asıldı, feryadı bastı.</p>

    <p>“Suç sende,” dedi Bast hemen.</p>

    <p>Kvothe küçük oğlanı bardan aldı ve onu sakinleştirmek için hafifçe sarstı. Yine de pek bir başarı elde edemedi. Hemen akabinde Mary ortak salona geri döndü. Bebek onu görünce daha da çok ulumaya başladı ve ellerini annesine uzatarak ona doğru eğildi.</p>

    <p>“Kusura bakma,” dedi Kvothe utanarak.</p>

    <p>Mary oğlunu alınca çocuk anında sustu. Ama gözleri halen yaşlıydı. “Senin kabahatin yok,” dedi kadın. “Son zamanlarda annesine çok düşkün, hepsi bu.” Gülümseyerek bebeğin burnuna dokundu ve oğlan yine neşeli, fıkır fıkır bir kahkaha attı.</p>

    <p class="paragraf">“Onlardan ne kadar para aldın?” diye sordu Kvothe, Tarihçi’nin masasına geri giderken.</p>

    <p>Tarihçi omuz silkti. “Bir buçuk peni.”</p>

    <p>Kvothe tam oturacaktı ki duraksadı. Gözleri kısıldı. “O kadarı kâğıdın maliyetini bile karşılaşamaz.”</p>

    <p>“Benim de kulaklarım duyuyor,” dedi Tarihçi. “Demirci çırağı Bentleylerin zor günler geçirdiğini söylemişti. Söylemeseydi bile gözlerim görüyor zaten. Adamın iki dizi de yamalıydı ve çizmelerinin tabanı neredeyse tamamen erimişti. Küçük kızın elbisesi ona kısa geliyordu ve yarısı yamadan ibaretti.”</p>

    <p>Kvothe asık bir suratla başını salladı. “Güney tarlalarını iki yıldır sel basıyor. Üstelik bu bahar iki keçileri de öldü. Devir bu kadar kötü olmasaydı bile zorlu bir yıl geçiriyor olurlardı. Oğulları da doğunca...” Derin bir nefes aldı ve uzun, düşünceli bir iç çekerek onu saldı. “Sebep hep ek vergiler. Bu yıl şimdiden iki kez alındı.”</p>

    <p>“Çiti yine kırmamı ister misin Reshi?” diye hevesle sordu Bast.</p>

    <p>“Ondan hiç bahsetme Bast.” Kvothe’nin ağzı bir tebessümle kıvrıldı. “Bu sefer farklı bir şey yapmamız lazım.” Tebessümü kayboldu. “Sıradaki vergiden önce.”</p>

    <p>“Belki başka almazlar,” dedi Tarihçi.</p>

    <p>Kvothe başını iki yana salladı. “Hasat bitene dek alınmayacak, ama eninde sonunda alınacak. Düzenli vergi toplayıcıları yeterince kötü olsalar da ara sıra başlarını diğer tarafa çevirmeyi bilirler. Nasılsa bir dahaki sene yine geleceklerdir. Sonraki sene de. Ama kan alıcılar...”</p>

    <p>Tarihçi kafa salladı. “Onlar farklıdır,” dedi asık bir suratla. Sonra ezberden okudu: ‘“Alabilseler yağmuru da alırlar. Altın bulamazlarsa mahsulüne el koyarlar.’”</p>

    <p>Kvothe ince bir tebessüm ederek tekerlemenin devamını getirdi.</p>

    <blockquote class="dize">
      <p><em>“Mahsulün yoksa alırlar keçini,</em></p>

      <p><em>Hatta odununu ve de battaniyeni.</em></p>

      <p><em>Götürürler fareni varsa bir kedin.</em></p>

      <p><em>Ve sonunda gider bir de evin.”</em></p>
    </blockquote>

    <p>“Herkes kan alıcılardan nefret eder,” diye karamsar bir edayla doğruladı Tarihçi. “Hatta soylular onlardan iki kat nefret eder.”</p>

    <p>“Bak buna inanmakta zorlanırım,” dedi Kvothe. “Buralarda konuşulanları duyacaktın. Son gelenin yanında tepeden tırnağa silahlı muhafızlar olmasaydı herhalde kasabadan canlı çıkamazdı.”</p>

    <p>Tarihçi buruk bir tebessüm etti. “Babamın onlara ettiği lafları bir bilseydin,” dedi. “Üstelik yirmi yıl içerisinde sadece iki kere ek vergi ödemişti. Kralın kan alıcıları topraklarına gireceğine önce bir çekirge istilasına, sonra da bir yangına maruz kalmayı yeğleyeceğini söylerdi.” Hanın kapısına baktı. “Yardım istemeyecek kadar gururlular mı?”</p>

    <p>“Daha bile fazla,” dedi Kvothe. “Ne denli fakirsen gurur senin için o denli değerlidir. Bu hissi iyi bilirim. Dostlarımdan asla para isteyemezdim. Açlıktan ölürdüm daha iyi.”</p>

    <p>“Peki ya borç?” diye sordu Tarihçi.</p>

    <p>“Bugünlerde kimin borç verecek denli parası var ki?” diye karamsar bir yüz ifadesiyle sordu Kvothe. “Zaten çoğu kimse kışı aç geçirecek. Ama üçüncü ek vergiden sonra Bentleyler battaniyelerini paylaşıyor ve daha karlar erimeden tahıl tohumlarını yiyor olacaklar. Tabii evlerini de kaybetmezlerse...”</p>

    <p>Hancı, masanın üzerinde duran ellerine baktı ve birini yumruk yapmış olduğunu görünce adeta hayrete kapıldı. Onu yavaşça açıp iki elini de avuçları aşağı bakacak şekilde masaya koydu. Sonra başını kaldırıp gözlerini Tarihçi’ye dikti. Yüzünde esefli bir tebessüm vardı. “Buraya gelmeden önce hiç vergi ödemediğimi biliyor muydun? Edemalar genellikle mülk sahibi olmazlar.” Hanı gösterdi. “Daha evvel bunun ne kadar gurur kırıcı bir şey olduğunun farkında değildim. Elinde defter tutan kendini beğenmiş bir piç kurusu kasabaya geliyor ve bir şeye sahip olma ayrıcalığı için senden para alıyor.”</p>

    <p>Kvothe, Tarihçi’ye kalemini tutmasını işaret etti. “Tabii artık işin gerçeğini anlıyorum. Ne tür karanlık arzuların bir grup adamı yol kenarında beklemeye ve vergi toplayıcılarını öldürerek krala açık açık meydan okumaya ittiğini biliyorum.”</p>
  </div>
</body>
</html>
