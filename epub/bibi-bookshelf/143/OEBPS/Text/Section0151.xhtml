<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Yüz Kırk Üçüncü Bölüm</h1>

    <h2 class="baslik_2 sigil_not_in_toc">Kansız</h2>

    <p>Üniversite’ye dönüşte beni bekleyen son bir sürpriz daha vardı.</p>

    <p>Gelişimden birkaç gün sonra Balıkhane’deki işimin başına döndüm. Artık paraya acilen ihtiyacım olmamasına rağmen orada çalışmayı özlemiştim. Ellerinizle bir şeye şekil vermenin son derece tatmin edici bir yanı vardır. Gerçek zahiriyecilik, maddeleşmiş bir şarkı gibidir. Bir yoktan var etme eylemidir.</p>

    <p>Ben de yeteneğim biraz köreldiği için basit bir şeyle başlamayı düşünerek Ardiye’ye gittim. Pencereye yaklaşırken aşina olduğum bir yüz gördüm. “Merhaba Basil,” dedim. “Buraya tıkılmak için yine ne yaptın?”</p>

    <p>Boynunu büktü. “Malzemelerin uygunsuz kullanımı,” diye mırıldandı.</p>

    <p>Güldüm. “O kadar da kötü değilmiş. Bir iki dönüde çıkarsın.”</p>

    <p>“Evet.” Başını kaldırıp utangaç bir ifadeyle sırıttı. “Döndüğünü duymuştum. Ücretini almaya mı geldin?”</p>

    <p>Bir ısı hunisi yapmak için gereken malzemelerin listesini kafamdan geçirirken kalakaldım. “Efendim?”</p>

    <p>Basil başını yana eğdi. “Ücretin,” dedi. “Kansız için.” Bana biraz daha baktı, derken yüzünde bir idrak ifadesi belirdi. “Tabii ya, nereden bileceksin...” Kısa bir süreliğine pencereden uzaklaştı ve tamamıyla demirden yapılmış sekiz kenarlı bir fenere benzeyen bir şeyle geri geldi.</p>

    <p>Elindeki nesne tasarladığım oktutardan farklıydı. Benimki o ürünün ilk modeli olup biraz kabaydı. Bu ise şık ve zarifti. Parçalar birbirine tam oturuyordu ve onu yağmurdan koruyacak ince, şeffaf bir simya emayesiyle kaplıydı. Sonuncusu zekice bir eklentiydi. Onu daha en baştan benim düşünmem gerekirdi.</p>

    <p>Tasarımımın kopyalanacak kadar beğenilmesi gurur vericiydi, fakat kendiminkinden daha gelişmiş bir oktutar görmek asabımı bozdu. Parçalardaki belirgin benzerlik gözümden kaçmadı. “Biri bir kalıp seti mi üretti?” diye sordum.</p>

    <p>Basil kafa salladı. “Ah, evet. Epey oluyor. Hem de iki set.” Gülümsedi. “Akıllıca bir tasarım olduğunu itiraf etmeliyim. Eylemsiz tetiğin nasıl işlediğini anlayana kadar canım çıktı, ama anladıktan sonra...” Alnına dokundu. “İki tane de ben ürettim. Harcanan zamana karşılık iyi para getiriyor. Güverte lambalarından çok daha iyi olduğu kesin.”</p>

    <p>Yaptığı son yorum benden bir tebessüm kopardı. “Her şey güverte lambalarından iyidir,” diye doğrulayıp aygıtı elime aldım. “Bu seninkilerden biri mi?”</p>

    <p>Başını iki yana salladı. “Benimkiler bir ay önce satıldı. Fazla durmuyorlar. Fiyatlarını o kadar düşük tutmakla iyi etmişsin.”</p>

    <p>Aygıtı ellerimde çevirirken metale oyulmuş bir kelime gördüm. Kaba harfler metalin derinlerine kadar indiği için kalıbın bir parçası olduklarını anladım. Aygıtın üstünde ‘Kansız’ yazıyordu.</p>

    <p>Başımı kaldırıp Basil’e baktım. Gülümsedi. “Doğru düzgün bir ad vermeden gitmişsin,” dedi. “Kilvin taslağa son halini verdi ve onu kayıtlara ekledi. Satmaya başlamadan önce bir isim bulmamız gerekiyordu.” Tebessümü biraz silindi. “Aynı günlerde denizde kaybolduğun haberi ulaştı. Kilvin de gidip Elodin Hoca’yı getirdi...”</p>

    <p>“Düzgün bir isim versin diye,” dedim, aygıtı ellerimde çevirmeyi sürdürerek. “Elbette.”</p>

    <p>“Elodin’in bulduğu ismi duyunca Kilvin biraz homurdandı,” dedi Basil. “Abuk sabuk olduğunu söyledi. Ama öyle kaldı.” Omuz silkip eğildi ve bir süre eşelendikten sonra bir defter çıkardı. “Neyse, ücretin?” Sayfaları çevirmeye başladı. “Şimdiye kadar epeyce birikti. Artık pek çok kimse bundan üretiyor.”</p>

    <p>İstediği sayfayı bulup parmağıyla bir kayıt satırını taradı. “İşte. Toplamda yirmi sekiz tane satılmış...”</p>

    <p>“Basil,” dedim, “neden bahsettiğini anlamıyorum. İlk yaptığıma karşılık Kilvin zaten bana para ödedi.”</p>

    <p>Basil’in alnı kırıştı. “Komisyonun,” diye açıkladı. Sonra kendisine boş gözlerle baktığımı görüp sözlerini sürdürdü. “Ardiye ne zaman bir şey satsa Balıkhane yüzde otuz, taslağın sahibiyse yüzde on komisyon alır.”</p>

    <p>“Yüzde kırkın tamamının Ardiye’de kaldığını sanıyordum,” dedim hayretler içinde.</p>

    <p>Basil tek omzuyla omuz silkti. “Genelde öyle olur. Ardiye eski taslakların hemen hemen tamamına sahiptir. Üretilenlerin çoğu icat edileli çok olmuştur. Ama yeni şeyler...”</p>

    <p>“Manet bundan hiç bahsetmemişti,” dedim.</p>

    <p>Basil özür dilercesine yüzünü ekşitti. “Bizim Manet arı gibi çalışkandır,” dedi kibarca. “Ama içimizdeki en yaratıcı kişi olduğu söylenemez. Ne zamandır buradaydı, otuz sene mi? Kendine ait tek bir taslağı olduğunu bile sanmam.” Defteri biraz karıştırarak sayfaları taradı. “İşini ciddiye alan çoğu zahiriyeci, sırf gururunu kurtarmak için, lüzumsuz bile olsa en azından bir taslağa sahiptir.”</p>

    <p>Sayıları kafamdan hesapladım. “Her birinden kazanılan sekiz talentin yüzde onu,” diye mırıldandım, sonra kafamı kaldırdım. “Yani beni bekleyen yirmi iki talent mi var?”</p>

    <p>Basil defterdeki bir kayda bakarak başını salladı. “Yirmi iki talent, dört mangır,” deyip kâğıt kalem çıkardı. “Hepsini ister misin?”</p>

    <p>Sırıttım.</p>

    <p class="paragraf">Imre’ye doğru yola çıktığımda kesem o kadar ağırdı ki topal kalacağımdan korkuyordum. Anker’ın Yeri’ne uğratıp seyahat heybemi aldım ve onu kesenin zıt tarafındaki omzuma asarak vücudumu dengeledim.</p>

    <p>Kasabada boş boş gezinerek Denna’yla eskiden sıkça uğradığımız yerlerden geçtim. Dünyanın neresinde olduğunu merak ediyordum.</p>

    <p>Geleneksel arayışımı tamamladıktan sonra bayat yağ kokan arka sokağa gittim ve dar merdiveni tırmandım. Devi’nin kapısını çaldım, uzun bir dakika boyunca bekledim, sonra bunu sertçe yineledim.</p>

    <p>Kaydırılan bir sürgünün ve çevrilen bir anahtarın sesi duyuldu. Kapı azıcık aralandı ve tek bir mavi göz dışarı baktı. Sırıttım.</p>

    <p>Kapı yavaşça açıldı. Eşikte duran ve kollarını iki yanında tutan Devi bana bön bön baktı.</p>

    <p>Bu hali karşısında bir kaşımı kaldırdım. “Ne?” dedim. “Laf sokmayacak mısın?”</p>

    <p>“Ben sundurmada iş yapmam,” dedi otomatik olarak. Sesinde tondan eser yoktu. “İçeri girmelisin.”</p>

    <p>Bekledim, ama kapının önünden çekilmedi. Arkasındaki odadan yükselen tarçın ve bal kokusunu alabiliyordum.</p>

    <p>“Devi?” diye sordum. “İyi misin?”</p>

    <p>“Senin...” Bana bakmayı sürdürerek cümlesini yarıda bıraktı. Sesi pes ve duygusuzdu. “Senin ölmüş olman gerekiyordu.”</p>

    <p>“Bu ve diğer pek çok konuda insanları hüsrana uğratmayı hedefliyorum,” dedim.</p>

    <p>“Onun yaptığından emindim,” diye sözlerini sürdürdü Devi. “Babasının baronluğuna Korsan Adaları deniyor. Dairesini yaktığımız için bunu onun yaptığından emindim. Aslında yangını çıkartan bendim, ama bunu bilmesine imkân yoktu. Bir tek seni görmüştü. Seni ve o Cealdimli adamı.”</p>

    <p>Işıkta gözlerini kırpıştırdı. Şirin yüzlü tefeci zaten açık tenliydi, fakat onu ilk defa solgun görüyordum. “Boyun uzamış,” dedi. “Ne kadar uzun olduğunu neredeyse unutmuşum.”</p>

    <p>“Ben de ne kadar güzel olduğunu neredeyse unutmuşum,” dedim. “Ama unutmadım.”</p>

    <p>Devi o solgun ve bön bön bakan haliyle eşikte durmaya devam etti. Endişelenerek ona sokuldum ve elimi hafifçe koluna koydum. Kısmen beklediğim gibi geri çekilmedi. Elime bakmakla yetindi.</p>

    <p>“Hâlâ bir laf sokmanı bekliyorum,” diye ona nazikçe takıldım. “Genelde bundan çok daha hızlısındır.”</p>

    <p>“Şu anda seninle laf yarıştırabileceğimi sanmıyorum,” dedi.</p>

    <p>“Zaten hiçbir zaman yarıştıramıyordun ki,” dedim. “Ama arada sırada seninle didişmekten hoşlanmıyor değilim.”</p>

    <p>Belli belirsiz bir tebessüm eden Devi’nin yanaklarına biraz renk geldi. “Sen eşşoğlu eşeğin tekisin,” dedi.</p>

    <p>“Hah şöyle,” diye cesaret verdim ve onu kapıdan çekerek parlak güz akşamüstüne çıkardım. “Yapabileceğini biliyordum.”</p>

    <p class="paragraf">Birlikte yakındaki bir hana gittik. Küçük bir biranın ve büyük bir öğle yemeğinin de yardımıyla Devi beni canlı görmenin şokunu atlattı. Fazla geçmeden her zamanki sivri dilli haline büründü ve maşrapalarımızdan baharatlı şaraplarımızı yudumlarken atışıp durduk.</p>

    <p>Sonrasında kasap dükkânının arkasındaki dairesine kadar ağır ağır yürüdük. Evine vardığımızda Devi kapıyı kilitlemeyi unutmuş olduğunu keşfetti.</p>

    <p>“Merhametli Tehlu aşkına,” dedi ve içeri girip panikle etrafına bakındı. “Bu ilk kez oluyor.”</p>

    <p>Onunla beraber girişteki odaya bakınırken, orayı ilk gördüğümden beri çok az şeyin değişmiş olduğunu fark ettim. Tek istisna ikinci kitap rafının da neredeyse yarısına kadar dolmuş olmasıydı. Devi hiçbir şeyin çalınmadığından emin olmak için diğer odaları da incelerken ben kitapların başlıklarını gözden geçirdim.</p>

    <p>“Ödünç almak istediğin var mı?” diye sordu, yanıma döndükten sonra.</p>

    <p>“Aslında,” dedim, “benim sana verecek bir şeyim var.”</p>

    <p>Seyahat heybemi masasının üstüne bıraktım ve içini bir süre eşeledikten sonra muşambaya sarılıp kınnapla bağlanmış yassı, dikdörtgen şeklinde bir paket çıkardım. Seyahat heybemi yere indirdim ve paketi masaya koyup Devi’ye doğru ittim.</p>

    <p>Yazı masasına yaklaşırken Devi’nin suratına kuşkulu bir ifade hâkimdi. Sandalyesine oturup paketi açtı ve Caudicus’un kütüphanesinden yürüttüğüm <em>Celum Tinture</em> adlı kitabı buldu. Bu pek nadir bir eser olmasa da Arşiv’e giremeyen bir simyacı için faydalı bir kaynaktı. Simyadan anladığımdan da değil hani.</p>

    <p>Devi kitabı inceledi. “Bu ne?” diye sordu.</p>

    <p>Güldüm. “Bir hediye.”</p>

    <p>Beni kısık gözlerle süzdü. “Bunu vererek borcunun vadesini uzatabileceğini sanıyorsan... ”</p>

    <p>Başımı iki yana salladım. “Hoşuna gideceğini düşündüm,” dedim. “Borca gelince...” Kesemi çıkartıp masanın üstüne dokuz kalın talent saydım.</p>

    <p>“Vay be,” dedi Devi, az da olsa şaşırarak. “Bakıyorum da seyahatin kârlı geçmiş.” Gözlerini bana çevirdi. “Harcını ödeyene kadar beklemek istemediğinden emin misin?”</p>

    <p>“O işi çoktan hallettim,” dedim.</p>

    <p>Devi parayı almaya yeltenmedi. “Yeni bir dönemin başında seni beş parasız bırakmak istemem,” dedi.</p>

    <p>Kesemi elimde tarttım. Hareket ederken kulağa müzik gibi gelen enfes bir dolulukla çınladı.</p>

    <p>Devi bir anahtar çıkarıp masasının dibindeki bir çekmeceyi açtı. <em>Söylem ve Mantık</em> kitabımı, kabiliyet mızıkamı, sempati lambamı ve Denna’nın yüzüğünü tek tek çıkardı.</p>

    <p>Bunları masaya güzelce istifledi, fakat sikkelere yine elini sürmedi. “Bir yıl bir gününün dolmasına hâlâ iki ay var,” dedi. “Beklemek istemediğinden emin misin?”</p>

    <p>Şaşırarak önce masadaki paraya, sonra da Devi’nin odasına baktım. Kafamda taç yapraklarını açan bir çiçek gibi idrak doğdu. “Bu işin parayla ilgisi yok, değil mi?” dedim, gerçeği fark etmemin bu kadar uzun sürdüğüne hayret ederek.</p>

    <p>Devi başını yana eğdi.</p>

    <p>Kitap raflarını, kadife perdeli kocaman yatağı, Devi’nin kendisini işaret ettim. Daha önce hiç dikkat etmemiştim, fakat giysileri süslü püslü olmasa bile kesimleri ve kumaşları soylularınki kadar kaliteliydi.</p>

    <p>“Bu işin parayla ilgisi yok,” diye tekrarladım. Kitaplarına baktım. Koleksiyonun değeri beş yüz talentten bir metelik bile eksik olamazdı. “Parayı yem olarak kullanıyorsun. İleride işine yarayabilecek çaresiz insanlara borç verip o borçları ödeyememelerini umuyorsun. Gerçek işin kıyaklara dayanıyor.”</p>

    <p>Devi kıkırdadı. “Paraya asla hayır demem,” dedi ışıltılı gözlerle. “Ama dünya, insanların asla satmayacağı şeylerle dolu. Kıyaklar ve yükümlülükler paradan çok ama çok daha değerlidir.”</p>

    <p>Masanın üzerinde parıldayan dokuz talente baktım. “Minimum borç miktarı diye bir şey de yok, değil mi?” diye sordum, cevabı bilmeme rağmen. “Onu sırf senden daha fazla borç almak zorunda kalayım diye söyledin. Kendimi içinden çıkamayacağım kadar derin bir çukura sokmamı ve sana borcumu ödeyemememi umuyordun.”</p>

    <p>Devi şen bir tebessüm etti. “Oyuna hoş geldin,” deyip sikkeleri toplamaya başladı. “Oynadığın için teşekkürler.”</p>
  </div>
</body>
</html>
