<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Seksen Dokuzuncu Bölüm</h1>

    <h2 class="baslik_2 sigil_not_in_toc">Azalan Işık</h2>

    <p>Son dört gündür hava hep bulutlu ve yağmurluydu. İlk başta ağaçlar bize bir sığınak sağlamışsa da, tepemizdeki yaprakların yağmuru kesmeyip sadece biriktirdiğini ve en ufak bir esintinin bile saatlerdir toplanan suları başımızdan aşağı boşalttığını keşfetmemiz uzun sürmedi. Bu da o an yağmur yağsa da yağmasa da kafamıza sürekli su damladığı ve üstümüzün başımızın hep ıslak olduğu anlamına geliyordu.</p>

    <p>Yemek sonrası hikâyelerin arkası kesildi. Marten nezle oldu ve hastalığı kötüledikçe giderek daha somurtkan, daha alaycı bir hale geldi. İki gün önce ekmeklerimiz de ıslanmıştı. Bu kulağa önemsiz bir durum gibi gelebilir, fakat bütün gün yağmur altında yürüdükten sonra bir parça ıslak ekmek yemeye çalışırsanız bunun sizi nasıl bir ruh haline soktuğunu daha iyi anlarsınız.</p>

    <p>Dedan kelimenin tam anlamıyla zapt edilemez biri olup çıktı. En basit işlerden bile kaçınıp yakınıyordu. Erzak tedarik etmek için kasabaya son gidişinde patates, tereyağı ve yay ipi yerine bir şişe tortu aldı. Hespe onu Crosson’da bırakıp kampa döndü ve Dedan gece yarısına dek ortalarda gözükmedi. Geldiğinde zil zuma sarhoştu ve ölülere bile kulaklarını kapattıracak kadar yüksek sesle şarkı söylüyordu.</p>

    <p>Onu susturmakla uğraşmaya kalkmadım. Kumpanyacı dilim ne kadar sivri olsa da Dedan’ın ona karşı bağışıklık kazandığı belliydi. Onun yerine sızmasını bekledim, tortunun geri kalanını ateşe boşalttım ve görsün diye şişeyi korların üstünde bıraktım. Bu olaydan sonra Dedan benim hakkımdaki tüm o küçümseyici homurdanmalarını kesti ve buz gibi bir sessizliğe büründü. Bu sessizlik hoşuma gitse bile kötüye alamet olduğunun farkındaydım.</p>

    <p>Herkesin giderek daha da huysuzlanması sebebiyle her birimizin kendi başımıza iz araması gerektiğine karar verdim. Bunun bir sebebi nemli toprakta birinin peşinden gitmenin arkada mutlaka bir iz bırakacak olmasıydı. Fakat diğer sebep, Dedan ile Hespe’yi birlikte gönderirsem tartışmalarının on kilometre içindeki her haydudun dikkatini çekeceğini bilmemdi.</p>

    <p class="paragraf">Kampa döndüğümde sırılsıklam ve perişan bir vaziyetteydim. Severen’den satın aldığım çizmelerin su geçirmez falan olmadığını, bu yüzden de yağmuru sünger gibi içine çektiğini keşfetmiştim. Akşamları ateşin ısısı ve dikkatle kullandığım biraz sempati vasıtasıyla onları kurutuyordum. Fakat giydikten sonra daha üç adım bile atmadan içleri yine su doluyordu. Bu yüzden her şey yetmezmiş gibi bir de ayaklarım günlerdir soğuk ve nemliydi.</p>

    <p>Eld’deki yirmi dokuzuncu günümüzdeydik. Son kamp alanımızı gizleyen ufak tepeyi aştığım zaman Dedan ile Hespe’yi birbirlerine aldırış etmeksizin ateşin zıt taraflarında otururken buldum. Hespe kılıcını yağlıyordu. Dedan sivri bir dal parçası kullanarak önündeki toprağı dalgın hareketlerle eşelemekteydi.</p>

    <p>Benim de içimden pek konuşmak gelmiyordu. Sessizliğin bozulmamasını umarak tek bir laf bile etmeden ateşe yaklaştım.</p>

    <p>Lakin ateş falan yoktu.</p>

    <p>“Ateşe ne oldu?” diye aptal aptal sordum. Aslında ne olduğu belliydi. Sönmesine izin verilmiş, geriye kömür olmuş odunlarla nemli küller kalmıştı.</p>

    <p>“Odun getirme sırası benim değil,” dedi Hespe imalı bir ifadeyle.</p>

    <p>Dedan elindeki dalla toprağı eşelemeyi sürdürdü. Yanağında bir morluğun belirmekte olduğunu görebiliyordum.</p>

    <p>O sırada tek istediğim yiyecek sıcak bir yemek ve ayaklarımı on dakika kuru tutabilmekti. Bu beni mutlu etmezdi, ama mutluluğa o gün olduğumdan daha fazla yaklaştıracağı kesindi. “İkinizin yardım almadan işeyebilmenize bile şaşıyorum,” diye çıkıştım.</p>

    <p>Dedan başını kaldırıp bana ters ters baktı. “Ne demek istiyorsun?”</p>

    <p>“Alveron benden bu işi yapmamı istediğinde bana yardım edecek yetişkinler olduğunu ima etmişti, bir avuç okul çocuğu değil.”</p>

    <p>Dedan parladı. “Onun ne-”</p>

    <p>Hemen sözünü kestim. “Umurumda değil. Niçin birbirinizle didiştiğiniz umurumda değil. Sana ne attığı umurumda değil. Umurumda olan tek şey ateşin yanmaması. Tehlu aşkına, eğitimli bir köpek bile daha faydalı olurdu!”</p>

    <p>Dedan’ın yüz ifadesi tanıdık bir kavgacılığa büründü. “Belki sen-”</p>

    <p>“Kes sesini,” dedim. “Söyleyeceklerinle vakit harcayacağıma bir eşeğin anırmasını dinlerim daha iyi. Kampa geri geldiğim zaman bir ateş ve yemek bekliyorum. Bunu bile başaramayacaksanız bari size bakıcılık yapması için Crosson’dan beş yaşında bir çocuk getireyim.”</p>

    <p>Dedan ayağa kalktı. Rüzgâr tepemizdeki dalları sallayarak kocaman su damlalarının yerlere saçılmasına sebep oldu. “Sindiremeyeceğin bir yemek için kaşınıyorsun çocuk.”</p>

    <p>Ellerini sıkarak yumruk haline getirdi ve ben de cebimdeki onun iki gün önce yapmış olduğum bebeğine uzandım. Kamımın korku ve hiddetle düğümlendiğini hissedebiliyordum. “Dedan, bana bir adım bile yaklaşırsan sana öyle bir acı veririm ki seni öldürmem için bas bas bağırırsın.” Dosdoğru gözlerinin içine baktım. “Şimdilik sadece canım sıkkın. Beni öfkelendirmeyi aklından bile geçirme.”</p>

    <p>Bunları duyunca duraksadı. Ulu Taborlin hakkında bildiği tüm hikâyeleri aklından geçirdiğini duyar gibi oldum. Ateş ve yıldırım. Gözlerimizi bile kırpmadan birbirimize bakarken uzun bir sessizlik yaşandı.</p>

    <p>Neyse ki tam o anda Tempi kampa geri dönerek gerginliği dağıttı. Kendimi biraz budala gibi hissederek, tekrar yakıp yakamayacağıma karar vermek için gidip ateşin korlarını gözden geçirdim. Sert adımlarla ağaçlara yönelen Dedan’ın odun aramaya gittiğini umuyordum. Artık odunun rennel olup olmaması umurumda bile değildi.</p>

    <p>Tempi sönmüş ateşin yanına oturdu. Aklım o denli meşgul olmasaydı belki davranışlarındaki tuhaflığı fark edebilirdim. Tabii edemeyebilirdim de. Benim gibi kısmen eğitimli bir barbar için bile Ademlerin tavırlarını anlamak zordur.</p>

    <p>Ateşi yavaş yavaş canlandırırken az önceki durumla nasıl başa çıktığımdan pişmanlık duymaya başladım. Kucak dolusu ıslak odunla geri geldiğinde ve onları yeniden yaktığım ateşin yanı başına atarak ateşi dağıttığında Dedan’a çatmamı engelleyen tek şey bu düşünceydi.</p>

    <p>Ben ateşi ikinci kez yaktıktan kısa zaman sonra Marten de çıkageldi. Ateşin kıyısına ilişip ellerini açtı. Gözleri çökük ve koyuydu.</p>

    <p>“Kendini daha iyi hissediyor musun?” diye sordum.</p>

    <p>“Hem de nasıl.” Göğsünden hırlayarak çıkan sesi bu sabahkinden daha kötü gibiydi. Nefes alışlarından, zatürreeden, ateşinin yükselmesinden endişeleniyordum.</p>

    <p>“Sana boğazını biraz rahatlatacak bir çay hazırlayabilirim,” diye fazla umutlanmadan önerdim. Son birkaç gündür yardım tekliflerimi reddediyordu.</p>

    <p>Marten önce tereddüt etti, sonra başını salladı. Ben su ısıtırken neredeyse bir dakika süren şiddetli bir öksürük krizine tutuldu. Yağmur bu gece de durmazsa kasabaya gidip onun iyileşmesini beklememiz gerekecekti. Zatürreeye yakalanması veya öksürük krizleri sebebiyle yerimizi haydut gözcülerine belli etmesi risklerini alamazdım.</p>

    <p>Ona çayını verdim. Ateşin yanında oturmakta olan Tempi kıpırdandı, “Bugün iki adam öldürdüm,” dedi.</p>

    <p>Bizi afallatan bu açıklaması karşısında kampa uzun bir sessizlik çöktü. Yağmur damlaları etrafımıza düşüyordu. Ateş tıslayıp cızırdamaktaydı.</p>

    <p>“Ne?” dedim hayretle.</p>

    <p>“Ağaçların arkasındaki iki adamın saldırıya uğradım,” dedi Tempi sakince.</p>

    <p>Ensemi ovuşturdum. “Kahretsin Tempi. Niye daha önce bir şey söylemedin?”</p>

    <p>Bana sert bir bakış attı ve parmaklarıyla havada bir daire çizerek tanımadığım bir hareket yaptı. “İki adamı öldürmek kolay değil,” dedi.</p>

    <p>“Yaralandın mı?” diye sordu Hespe.</p>

    <p>Tempi soğuk bakışlarını bu sefer de ona çevirdi. <em>Kırgınlık.</em> Önceki yorumunu yanlış anlamıştım. Zor bulduğu dövüş değil, iki adamı öldürmüş olmasıydı. “Düşüncelerimi anlamak için bana bu zaman lazımdı. Ayrıca herkes burada olsun bekledim.”</p>

    <p><em>Özür dilemek</em> anlamına gelen hareketi hatırlamaya çalıştım, fakat <em>keder</em> ile yetinmem gerekti. “Neler oldu?” diye soğukkanlılıkla sordum, sabrımın kopuk uçlarını çekiştirerek.</p>

    <p>Tempi sözcüklerini seçmek için duraksadı. “İz bulmaya çalışırken iki adam ağaçların arkadan atladı.”</p>

    <p>“Neye benziyorlardı?” diye sordu Dedan, benden önce davranarak.</p>

    <p>Bir duraksama daha. “Biri senin kadar. Kolları benimkilerden büyük. Benden güçlü ama yavaş. Senden yavaş.” Hakarete uğrayıp uğramadığını anlayamayan Dedan’ın yüzü asıldı. “Diğeri daha küçük ve hızlı. İkisi de kılıçları kalın ve geniş. Her iki tarafı keskin. Bu kadar uzun.” Ellerini yaklaşık doksan santim araladı.</p>

    <p>Bu tarifin bana diğer iki adamdan ziyade Tempi hakkında bilgi verdiğini düşündüm. “Olay nerede gerçekleşti? Ne kadar zaman önce?”</p>

    <p>Tempi arama yaptığımız istikameti işaret etti. “Bir buçuk kilometreden az. Bir saatten az.”</p>

    <p>“Sence gelmeni mi bekliyorlardı?”</p>

    <p>“Ben oradan geçerken kimse yoktu,” dedi Marten kendini savunurcasına. Göğsü yırtılırcasına öksürdü ve yere koyu bir şey tükürdü. “Bekledilerse bile uzun süre beklemiş olamazlar.”</p>

    <p>Tempi manidar bir edayla omuz silkti.</p>

    <p>“Ne tür bir zırh giyiyorlardı?” diye sordu Dedan.</p>

    <p>Tempi bir müddet sessiz kaldı, sonra uzanıp çizmeme dokundu. “Bu.”</p>

    <p>“Deri mi?” diye fikir yürüttüm.</p>

    <p>Başını salladı. “Deri. Sert ve metalli.”</p>

    <p>Dedan bir nebze gevşedi. “Eh, bu da bir şeydir,” diye mırıldandı, sonra başını hızla Hespe’ye çevirdi. “Ne? Bana nasıl baktın?”</p>

    <p>“Sana bakmıyordum,” diye tersledi Hespe.</p>

    <p>“Bakıyordun. Gözlerini yuvarladın.” Marten’e baktı. “Gözlerini yuvarladığını gördün, değil mi?”</p>

    <p>“Kesin sesinizi,” diye ikisine de hırladım. Şaşırtıcı biçimde sustular. Ellerimi gözlerime bastırdım ve kısa süre boyunca rahatsız edilmeden durumumuzu değerlendirdim. “Marten, daha ne kadar ışığımız var?”</p>

    <p>Marten arduvaz renkli göğe baktı. “Böyle devam ederse bir buçuk saat daha,” dedi hırıltılı bir sesle. “İz sürmek için yeterli. Sonra belki çeyrek saat daha kısık ışık. Güneş bu bulutların arkasında çabucak batacak.”</p>

    <p>“Kendini bugün biraz daha koşuşturabilecek kadar iyi hissediyor musun?” diye sordum.</p>

    <p>Sırıtışı beni şaşırttı. “O piç kurularını bu gece bulabileceksek hemen gidelim. Tanrı’nın unuttuğu bu yerde yeterince dolandım.”</p>

    <p>Başımı salladım, elimi uzattım ve acınası ölçüde küçük ateşimizden bir tutam nemli kül aldım. Külü düşünceli bir edayla parmaklarıma sürttüm, sonra ufak bir beze silip o bezi pelerinime soktum. Ateşimiz iyi bir ısı kaynağı değilse de hiç yoktan iyiydi.</p>

    <p>“Pekâlâ,” dedim. “Tempi bizi cesetlere götürecek. Sonra da kamplarına kadar izlerini sürebilecek miyiz bakacağız.” Ayağa kalktım.</p>

    <p>“Hey!” dedi Dedan, ellerini kaldırarak. “Peki ya biz?”</p>

    <p>“Sen ve Hespe burada kalıp kampı koruyun.” <em>Ve ateşin sönmemesi için uğraşın,</em> diye eklememek için kendimi zor tuttum.</p>

    <p>“Niyeymiş? Hep beraber gitsek ya. Hemen bu gece işlerini bitirebiliriz!” O da doğruldu.</p>

    <p>En azarlayıcı ses tonumla, “Peki ya sayıları bir düzineyse?” diye sordum.</p>

    <p>Dedan duraksadı, fakat geri adım atmadı. “onları hazırlıksız yakalayabiliriz.”</p>

    <p>“Beşimiz birden paldır küldür gidersek kimseyi hazırlıksız yakalayamayız,” dedim hararetle.</p>

    <p>“Peki <em>sen</em> niye gidiyorsun?” diye bilmek istedi. “Sadece Tempi’yle Marten gitsin.”</p>

    <p>“Gidiyorum, çünkü neyle karşı karşıya olduğumuzu görmem gerekiyor. Bu işten canlı çıkmamızı sağlayacak planı ben kuracağım.”</p>

    <p>“Niye senin gibi bir yeni yetme plan kuruyormuş ki?”</p>

    <p>“Işığımız azalıyor,” diye bitkince araya girdi Marten.</p>

    <p>“Tehlu’ya şükürler olsun. Nihayet mantıklı bir laf eden oldu.” Dedan’a baktım. “Biz gidiyoruz. Siz burada kalıyorsunuz. Bu bir emirdir.”</p>

    <p>Sert bir hayretle, “Emir mi?” diye tekrar etti Dedan.</p>

    <p>Bir süre birbirimizi tehlikeli bakışlarla süzdük, sonra dönüp Tempi’nin peşinden ormana girdim. Tepemizde gök gürlüyordu. Ağaçların arasından esen rüzgâr sonu gelmez çiselemeyi kesti. Onun yerini sabit bir yağmur aldı.</p>
  </div>
</body>
</html>
