<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Yüz Beşinci Bölüm</h1>

    <h2 class="baslik_2 sigil_not_in_toc">Ara - Hoş Bir Taraf</h2>

    <p>Kvothe eliyle Tarihçi’ye yazmayı bırakmasını işaret etti. “İyi misin Bast?” Öğrencisine endişeli gözlerle baktı. “Bir topak demir yutmuş gibi bir halin var.”</p>

    <p>Bast sahiden de mustarip görünüyordu. Solgun yüzü neredeyse bembeyaz kesilmişti. Normalde neşeli olan ifadesi şaşkındı. “Reshi,” dedi güz yaprakları kadar kuru bir sesle, “Cthaeh’le konuştuğunu bana hiç söylememiştin.”</p>

    <p>“Sana söylemediğim bir sürü şey var Bast,” diye tafra yaptı Kvothe. “Zaten o yüzden hayatımın kirli ayrıntılarını bu kadar büyüleyici buluyorsun.”</p>

    <p>Rahatlamasıyla omuzlarını silkmesi bir olan Bast keyifsiz bir tebessüm etti. “Demek yapmadın? Yani onunla konuşmanı kastediyorum. Bunu hikâyeye renk katmak için mi ekledin?”</p>

    <p>“Lütfen Bast,” dedi Kvothe, alındığını belli ederek. “Hikâyem eklemeler yapmadan da yeterince renkli.”</p>

    <p>“Bana yalan söyleme!” diye bağırdı Bast, sesinin gücüyle sandalyesinden biraz doğrularak. “Bana bu konuda yalan söyleme! Sakın ha!” Bir eliyle masaya vurarak maşrapasını devirdi ve Tarihçi’nin mürekkep hokkasının seke seke yuvarlanmasına sebep oldu.</p>

    <p>Tarihçi yarısı dolu sayfayı kapıverdi ve ayağıyla sandalyesini masadan iterek kâğıdı sıçrayan mürekkep ve bira damlalarından kurtardı.</p>

    <p>Yüzü kıpkırmızı olan Bast öne doğru eğilip bir parmağını Kvothe’ye sertçe doğrulttu. “Burada başka ne haltlar uydurduğun umurumda değil! Ama böyle bir yalan söyleyeyim deme Reshi! Beni kandırmaya kalkma!”</p>

    <p>Kvothe tertemiz kâğıdı iki eliyle birden havada tutan Tarihçi’yi işaret etti. “Bast,” dedi, “bu hayat hikâyemi baştan sona ve dürüstçe anlatmak için tek fırsatım. Söylediğim her şey-”</p>

    <p>Bast gözlerini yumdu ve şımarıklık eden bir çocuk gibi masaya hızlı hızlı vurdu. “Kapa çeneni. Kapa çeneni! <em>KAPA ÇENENİ!</em>”</p>

    <p>O da Tarihçi’yi işaret etti. “Ona ne dediğin zerre kadar umurumda değil Reshi. Zaten ben ne dersem onu yazacak, yoksa pazar yerinin ortasında kalbini yiyeceğim!” Tekrar hancıya doğrulttuğu parmağını hışımla salladı. “Ama <em>bana</em> doğruyu söyleyeceksin. Hem de <em>hemen!</em>”</p>

    <p>Öğrencisine bakarken Kvothe’nin suratındaki keyif akıp gitti. “Bast, ikimiz de arada sırada abartıya kaçtığımı biliyoruz. Ama bu hikâye başka. Olup bitenleri ortaya dökmem, öykülerin arkasındaki hakikati anlatmam için bir fırsat bu.”</p>

    <p>Kara saçlı genç adam sandalyesinde öne kaykıldı ve bir eliyle gözlerini kapadı.</p>

    <p>Kvothe endişeli bir ifadeyle ona baktı. “İyi misin?”</p>

    <p>Bastı elini gözlerinden çekmeksizin başını iki yana salladı.</p>

    <p>“Bast,” dedi Kvothe nazikçe, “elin kanıyor.” Tekrar konuşmadan evvel uzunca bir süre bekledi. “Bast, sorun ne?”</p>

    <p>“Ben de onu diyorum ya!” diye parladı Bast, kollarını iki yana savurarak. Sesi yüksek ve isterikti. “Sorunun ne olduğunu sanırım nihayet anladım!”</p>

    <p>İşte o zaman güldü, ama kahkahası gürültülü ve zorakiydi. Sonra boğulur gibi oldu ve hıçkırığa benzer bir ses çıkardı. Başını kaldırıp ortak salonun kirişlerine bakarken gözleri parlaktı. Gözyaşlarını bastırırcasına kırpıştırdı onları.</p>

    <p>Kvothe öne doğru eğilerek elini genç adamın omzuna koydu. “Bast, lütfen...”</p>

    <p>“O kadar çok şey biliyorsun ki,” dedi Bast. “Bilmemen gereken her türlü şeyi biliyorsun. Berentaltha’yı. Beyaz kız kardeşleri ve gülen yolu. Cthaeh’i nasıl bilmezsin? O... o bir canavardır.”</p>

    <p>Kvothe gözle görülür ölçüde rahatladı. “Tanrı aşkına be Bast, hepsi bu mu? Beni kan ter içinde bıraktın. Ondan çok daha beter şeylerle-”</p>

    <p>“Cthaeh’ten daha beteri yoktur!” diye haykırdı Bast, sıkılı yumruğunu tekrar masaya indirerek. Bu sefer sert bir tahta çatırtısı duyuldu; kalın kerestelerden biri bükülüp kırılmıştı. “Reshi, çeneni kapa ve beni dinle. Çok iyi dinle.” Bir süreliğine başını eğerek sözcüklerini dikkatle seçti. “Sithelerin kim olduklarını biliyor musun?”</p>

    <p>Kvothe omuz silkti. “Feylerin arasındaki bir grup. Güçlü, iyi niyetli ve-”</p>

    <p>Bast ellerini salladı. “‘İyi niyetli’ lafını ediyorsan onları anlamamışsın demektir. Ama feylerin içinde iyilik yolunda çalışan birileri varsa onlardır. En eski ve önemli vazifeleri, Cthaeh’in başkalarıyla temasa geçmesini önlemektir. Her kim olursa olsun.”</p>

    <p>“Etrafta muhafız falan görmemiştim,” dedi Kvothe, ürkek bir hayvanı yatıştırmakta kullanılabilecek bir ses tonuyla.</p>

    <p>Bast ellerini başında gezdirerek saçlarını karmakarışık etti. “Onları nasıl atlattığını bir türlü anlamıyorum Reshi. Biri Cthaeh’le temas kurarsa Sitheler o kişiyi öldürürler. Uzun boynuz yaylarıyla bir kilometre öteden vururlar. Sonra da cesedi çürümeye terk ederler. Cesedin üstüne bir karga konacak olsa onu da öldürürler.”</p>

    <p>Tarihçi genzini nazikçe temizleyip söze girdi. “Dediğin doğruysa,” diye konuştu, “kim bu Cthaeh’in yanına gitmek ister ki?”</p>

    <p>Bast bir an Tarihçi’ye çıkışacak gibi oldu, sonra buruk bir sesle iç geçirdi. “Açıkçası halkım iyi kararlar almasıyla tanınmaz,” dedi. “Her fey kız ve oğlanı Cthaeh’in doğasını bilir, fakat onu aramaya hevesli biri daima çıkar. Cevaplar bulmak veya geleceği öğrenmek için yanına giderler. Veya ondan bir çiçek alma ümidiyle.”</p>

    <p>“Çiçek mi?” diye sordu Kvothe.</p>

    <p>Bast ona yine şaşkın bir bakış attı. “Rhinna?” Hancının yüzünde herhangi bir tepki görmeyince başını yılgıyla iki yana salladı. “Çiçekler şifalıdır Reshi. Her hastalığı iyileştirebilirler. Her zehri etkisiz hale getirebilirler. Her yarayı kapatabilirler.”</p>

    <p>Bunu duyunca Kvothe’nin bir kaşı kalktı. “Ah,” diyerek masanın üzerinde kavuşturduğu ellerine baktı. “Anladım. Birinin yanlış olduğunu bile bile niçin öyle bir işe kalkışacağını görebiliyorum.”</p>

    <p>Hancı başını kaldırdı. “Yine de itiraf etmeliyim ki bahsettiğin sorunu anlamıyorum,” dedi özür dilercesine. “Türlü türlü canavar gördüm Bast. Cthaeh onların yanında sönük kalıyor.”</p>

    <p>“Yanlış bir sözcük kullandım Reshi,” diye itiraf etti Bast. “Ama aklıma daha uygunu gelmiyor. Zehirli, iğrenç ve bulaşıcı anlamına gelen bir kelime olsaydı onu kullanırdım.”</p>

    <p>Bast derin bir nefes alıp sandalyesinde öne kaykıldı. “Reshi, Cthaeh geleceği görebilir. Belirsiz, kâhinimsi bir yoldan değil. Geleceğin <em>tamamını</em> görür. Açıkça. Kusursuzca. Şu andan başlayarak gerçekleşebilecek her ihtimali.”</p>

    <p>Kvothe bir kaşını kaldırdı. “Öyle mi?”</p>

    <p>“Öyle,” dedi Bast ciddiyetle. “Ve bütünüyle, iliklerine kadar art niyetlidir. Ağacından ayrılamadığı için bu özelliği çoğu zaman bir sorun teşkil etmez. Fakat biri ziyaretine gittiğinde...”</p>

    <p>Gözleri dalıp giden Kvothe kendi kendine başını salladı. “Geleceği tamamen biliyorsa,” dedi yavaşça, “söylediklerine nasıl tepki verileceğini de tam olarak bilecektir.”</p>

    <p>Bast başını salladı. “Ve çok habistir Reshi.”</p>

    <p>Kvothe sesli düşünürcesine devam etti. “Yani Cthaeh’in etkilediği biri, geleceğe atılmış bir ok gibidir.”</p>

    <p>“Bir ok yalnızca bir kişiyi vurur Reshi.” Bast’ın kara gözleri boş ve umutsuzdu. “Cthaeh’in etkilediği biri, limana yaklaşan vebalı bir gemi gibidir.” Bast, Tarihçi’nin kucağında tuttuğu yarısı dolu sayfayı işaret etti. “Sitheler bunun var olduğunu bilselerdi onu yok etmek için hiçbir şeyden sakınmazlardı. Sırf Cthaeh’in söylediklerini işittiğimiz için bizi öldürürlerdi.”</p>

    <p>“Çünkü Cthaeh’in tesirini ağaçtan uzağa taşıyan biri...” dedi Kvothe, ellerine bakarak. Uzun müddet sessizce oturarak düşünceli bir edayla başını salladı. “Şansını arayan bir delikanlı, Cthaeh’e gidip ondan bir çiçek alır. Kralın kızı ağır hastadır ve delikanlı gidip çiçekle onu iyileştirir. Kız komşu ülkenin prensiyle sözlenmişse de birbirlerine âşık olurlar...”</p>

    <p>Kvothe konuşurken Bast onu ifadesiz bir suratla izlemekteydi.</p>

    <p>“Gece vakti cesurca bir kaçma teşebbüsünde bulunurlar,” diye devam etti hancı. “Ama delikanlı damdan düşer ve yakayı ele verirler. Prenses istememesine rağmen evlendirilir ve gerdek gecesi komşu prensi bıçaklar. Prens ölür. İç savaş çıkar. Tarlalar yakılıp tuzlanır. Kıtlık başlar. Veba...”</p>

    <p>“Oruçyolu Savaşı’nın hikâyesini anlattın,” dedi Bast hafifçe.</p>

    <p>Kvothe başını salladı. “Felurian’dan dinlediğim öykülerden biriydi. Çiçekli kısmı şimdiye dek anlamamıştım. Cthaeh’ten de hiç bahsetmemişti.”</p>

    <p>“Tabii ki bahsetmez Reshi. Onun adını anmanın kötü şans getirdiğine inanılır.” Başını iki yana salladı. “Hayır, kötü şans değil. Birinin kulağına zehir tükürmek gibidir. Yapılmaz, işte o kadar.”</p>

    <p>Kendini bir nebze toparlayan Tarihçi sandalyesini yine masaya doğru kaydırdı. Kâğıdı hâlâ temkinle tutuyordu. Hem bira hem de mürekkep lekeli kırık masaya kaşlarını çatarak baktı. “Bu yaratığın büyük bir şöhreti olduğu anlaşılıyor,” dedi. “Ama o kadar da tehlikeli olduğuna inanmakta güçlük çekiyorum.”</p>

    <p>Bast adama hayretle baktı. “Demir ve safra aşkına,” dedi usulca. “Benim bir çocuk olduğumu mu sanıyorsun? Bir kamp öyküsüyle hakikat arasındaki farkı bilmediğimi mi zannediyorsun?”</p>

    <p>Tarihçi bir eliyle yatıştırıcı bir hareket yaptı. “Öyle demek-”</p>

    <p>Bast gözlerini Tarihçi’den ayırmaksızın kanlı avcunu masaya koydu. Tahta gıcırdadı ve kırık kalaslar ani bir çatırtıyla yerlerine geri oturdu. Bast bunun ardından elini kaldırıp hızla masaya vurdu. Koyu renkli mürekkep ile bira akıntıları bir anda kıvrılarak şekil değiştirdi ve kapkara bir kargaya dönüştü. Havaya fırlayan karga ortak salonda bir tur attı.</p>

    <p>Bast kargayı iki eliyle birden yakaladı ve kuşu umursamazca ikiye ayırdı. Havaya attığı parçalar patlayarak etrafa kan rengi alevler saçtı.</p>

    <p>Tüm bunlar göz açıp kapayıncaya dek olup bitmişti. “Feyler hakkında bildiklerin bir yüksüğün içini bile doldurmaz,” dedi Bast, donuk ve sakin bir sesle. Yüzünde en ufak bir ifade yoktu. “Ne cüretle benden kuşku duyarsın? Kim olduğuma dair hiçbir fikrin yok.”</p>

    <p>Tarihçi hiç kıpırdamadan otursa da bakışlarını kaçırmadı.</p>

    <p>“Dilim ve dişlerim üstüne yemin ederim,” dedi Bast sertçe. “Taş kapılar üstüne yemin ederim. Sana üç bin kez söylüyorum. Benim dünyamda da senin dünyanda da Cthaeh’ten daha tehlikeli bir şey yoktur.”</p>

    <p>“Abartmana gerek yok Bast,” dedi Kvothe usulca. “Sana inanıyorum.”</p>

    <p>Bast dönüp ona baktı, sonra oturduğu yerde kendini sefil bir halde saldı. “Keşke inanmasaydın Reshi.”</p>

    <p>Kvothe buruk bir tebessüm etti. “Demek Cthaeh’le konuşan birinin yaptığı her seçim yanlış olur?”</p>

    <p>Yüzü solgun ve asık olan Bast başını iki yana salladı. “Yanlış değil Reshi. Yıkıcı. Jax ayı çalmadan önce Cthaeh’le konuştu ve o hareketi bütün bir yaradılış savaşını başlattı. Lanre, Cthaeh’le konuştuktan sonra Myr Tariniel’e yapacağı ihaneti planladı. İsimsiz’in yaradılışı. Scaendyne. Hepsinin izi Cthaeh’e kadar sürülebilir.”</p>

    <p>Kvothe’nin yüzü ifadesizleşti. “Eh, bu da beni ilginç bir gruba dahil ediyor, öyle değil mi?”</p>

    <p>“Ondan fazlasını yapıyor Reshi,” dedi Bast. “Tiyatro oyunlarımız sırasında Cthaeh’in ağacı arka planda gösterilirse hikâyenin korkunç bir trajediye dönüşeceğini anlarsın. Ağaç oraya seyirciler neyle karşıtaşacaklarını bilsinler diye konur. Böylece oyunun korkunç bir sona ulaşacağı gösterilir.”</p>

    <p>Kvothe öğrencisini uzun uzun süzdü. “Ah Bast,” dedi usulca. Tebessümü nazik ve kederliydi. “Ne tür bir hikâye anlattığımın farkındayım. Bu bir komedi değil.”</p>

    <p>Bast ona boş, ümitsiz gözlerle baktı. “Ama Reshi...” Doğru sözcükleri bulmaya çalışarak ağzını oynattı, ama başaramadı.</p>

    <p>Kızıl saçlı hancı eliyle boş ortak salonu gösterdi. “Hikâyenin sonu bu Bast. O kadarını hepimiz biliyoruz.” Kvothe’nin sesi dünkü hava durumunu bildirircesine sakindi. “İlginç bir hayat sürdüm ve onu böyle hatırlamanın hoş bir tarafı var. Gel gör ki...”</p>

    <p>Kvothe derin bir nefes alıp yavaşça verdi. “...gel gör ki bu romantik bir eser değil. Ölenlerin dirildiği bir halk masalı da değil. Dinleyicilerin kanını kaynatmayı amaçlayan heyecan verici bir destan hiç değil. Hayır. Bunun nasıl bir hikâye olduğunu hepimiz biliyoruz.”</p>

    <p>Bir an sözlerini sürdürecek oldu, fakat onun yerine gözleri dalgın bakışlarla boş salonda gezindi. En ufak bir öfke ya da burukluk izi taşımayan yüzü sakindi.</p>

    <p>Bast dönüp Tarihçi’ye göz ucuyla baktı, fakat bu sefer bakıştan sert değildi. Ne öfkeliydi ne de buyurgan. Bast’ın gözleri yalvarırcasına çaresiz bakıyordu.</p>

    <p>“Sen burada olduğun müddetçe bitmiş sayılmaz,” dedi Tarihçi. “Yaşıyorsan hikâyen trajedi değildir.”</p>

    <p>Bast bu sözler üzerine başını hevesle sallayarak başını tekrar Kvothe’ye doğru çevirdi.</p>

    <p>Kvothe ikisini de kısa bir süre süzdü, sonra gülümsedi ve göğsünden gelen kısık bir sesle kıkırdadı. “Ah,” dedi şefkatle, “ikiniz de o kadar gençsiniz ki.”</p>
  </div>
</body>
</html>
