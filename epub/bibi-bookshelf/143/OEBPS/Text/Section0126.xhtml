<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Yüz On Sekizinci Bölüm</h1>

    <h2 class="baslik_2 sigil_not_in_toc">Amaç</h2>

    <p>Vashet’le ben Ademre’nin eteklerinde bir ileri bir geri giderek dövüşmekteydik.</p>

    <p>Bunca zaman sonra rüzgârı artık fark etmiyordum bile. Rüzgâr ayaklarımın altındaki engebeli arazi kadar buraların bir parçasıydı. Bazı günler yavaş eserek çimlerde motifler çizmekten veya saçlarımı gözlerime savurmaktan fazlasını yapmıyordu. Diğer günlerdeyse giysilerimin bol kumaşını yelken gibi dalgalandıracak kadar güçlüydü. En ufak bir uyarıda bulunmaksızın farklı yönlerden hücum edebiliyor, kürek kemiklerinizin arasındaki bir el gibi sizi itebiliyordu.</p>

    <p>“Niye elle dövüşe bu kadar çok zaman harcıyoruz?” diye Vashet’e sordum, Yonca Toplama’yı yaparken.</p>

    <p>“Çünkü elle dövüşün yarım yamalak,” dedi Vashet, beni Su Yelleme’yle durdurarak. “Çünkü her dövüştüğümüzde beni utandırıyorsun. Ve çünkü her dört seferden üçünde yarı cüssendeki bir çocuğa yeniliyorsun.”</p>

    <p>“Ama kılıç dövüşüm daha kötü,” dedim bir açığını yakalamaya çalışarak etrafında daire çizerken.</p>

    <p>“Öyle,” diye doğruladı. “Zaten bu yüzden benden başka biriyle dövüşmene izin vermiyorum. Çok vahşisin. Birine zarar verebilirsin.”</p>

    <p>Gülümsedim. “Bunları o yüzden yaptığımızı sanıyordum.”</p>

    <p>Vashet kaşlarını çattı, sonra uzanıp hiç zorlanmadan bileğimle omzumu tutarak beni döndürdü ve Uyuyan Ayı’ya soktu. Sağ eli bileğimi başımın üstüne kaldırarak kolumu ters bir açıda bükerken sol eli omzuma sıkıca bastırdı. Çaresizce belden eğilerek yere bakmak zorunda kaldım.</p>

    <p>“Veh,” diye teslim oldum.</p>

    <p>Fakat Vashet beni bırakmadı. Kolumu biraz çevirdi ve omzumdaki baskı arttı. Bileğimdeki, ufak kemikler acımaya başladı.</p>

    <p>Beni duymadığını düşünerek, “Veh,” dedim biraz daha yüksek bir sesle. Ama o beni tutmayı sürdürdü ve bileğimi biraz daha çevirdi. “Vashet?” Ona bakmak için başımı döndürmeye çalışmama rağmen o açıdan sadece bacağını görebiliyordum.</p>

    <p>“Madem bunları birine zarar vermek için yapıyoruz,” dedi, “seni niye bırakayım?”</p>

    <p>“Demek istediğim o değil...” Vashet bana daha sert yüklenince konuşmayı kestim.</p>

    <p>“Uyuyan Ayı’nın amacı nedir?” diye soğukkanlılıkla sordu.</p>

    <p>“Rakibini etkisiz hale getirmek,” dedim.</p>

    <p>“Pekâlâ.” Bir buzulun yavaş ama önlenemez kuvvetiyle bana yüklenmeye başladı. Bileğimde olduğu kadar omzumda da donuk bir acı filizlendi. “Yakında kolun omzundan çıkacak. Kirişlerin gerilip kemikten ayrılacak. Kasların yırtılacak ve kolun ıslak bir bez gibi omzundan sarkacak. Böylece Uyuyan Ayı amacına hizmet etmiş mi olacak?”</p>

    <p>Hayvansı bir içgüdüye kapılarak biraz debelendim, ama bu yaptığım yakıcı acıyı daha sert bir şeye çevirmekten başka bir işe yaramayınca durdum. Eğitimim boyunca kurtulamadığım pek çok pozisyona sokulduğum olmuştu. Her seferinde çaresiz kalmıştım. Fakat ilk defa kendimi gerçekten öyle hissediyordum.</p>

    <p>“Uyuyan Ayı’nın amacı kontroldür,” dedi Vashet sakince. “Şu anda sana istediğimi yapabilirim. Seni kıpırdatabilirim, işini bitirebilirim veya serbest bırakabilirim.”</p>

    <p>“Serbest bırakmanı yeğlerim,” dedim, sesimin çaresizden ziyade umutlu çıkmasına uğraşarak.</p>

    <p>Bir duraksama oldu. Sonra Vashet soğukkanlılıkla sordu: “Uyuyan Ayı’nın amacı nedir?”</p>

    <p>“Kontrol.”</p>

    <p>Ellerinin beni bıraktığını hissettim. Doğruldum ve acıyı dindirmek için omzumu yavaşça esnettim.</p>

    <p>Vashet karşımda durmuş, bana kaşlarını çatarak bakıyordu. “Tüm bunları kontrol için yapıyoruz. Önce kendini kontrol etmeyi öğrenmelisin. Sonra etrafının kontrolünü kazanabilirsin. Sonra da karşısına çıkanı kontrolün altına alırsın. Lethani budur.”</p>

    <p class="paragraf">Haert’te geçirdiğim yaklaşık bir ayın sonunda işlerin iyi gittiğini düşünmeden edemiyordum. Vashet dilimin geliştiğini doğrulamış, bir geri zekâlı gibi değil de bir çocuk gibi konuşmaya başladığımı söyleyerek beni tebrik etmişti.</p>

    <p>Kılıç ağacının yanındaki çimlik alanda Celean’la buluşmayı sürdürüyordum. Her dövüşmemizde beni neşeli bir acımasızlıkla pataklamasına rağmen bu buluşmaları iple çekmekteydim. Onu ancak üç gün sonra alt edebildim.</p>

    <p>Uzun hayat hikâyeme eklemek için ilginç bir kıta, değil mi?</p>

    <blockquote class="dize">
      <p><em>Gelin hepiniz, anlatayım da dinleyin</em></p>

      <p><em>Cesur ve gözü pek başarıların öyküsünü.</em></p>

      <p><em>Kansız Kvothe’nin yarattığı harikaları,</em></p>

      <p><em>Ve yaşı onu geçmeyen körpecik bir kızla</em></p>

      <p><em>Yiğitçe dövüştüğü zamanı.</em></p>

      <p><em>Dinleyin nasıl olup bittiğini,</em></p>

      <p><em>Kızı çimlere boylu boyunca seren</em></p>

      <p><em>Kudretli darbeyi indirişini,</em></p>

      <p><em>Ve de kapıldığı sevinci.</em></p>
    </blockquote>

    <p>Kulağa rezil gelebilir, ama gururluydum. Ve bu haklı bir gururdu. Onu yendiğim zaman başarıma epeyce şaşırmış gözüken Celean bile beni tebrik etti. Orada, kılıç ağacının upuzun gölgesinde, ödül olarak bana Kıran Aslan’ın çift elle yapılan kendi versiyonunu gösterdi. Hem de afacan bir sırıtışın samimiyetiyle gururumu okşayarak.</p>

    <p>O gün, sayısı önceden belirlenmiş karşılaşmalarımızı erken bitirdik. Üstü zaman içinde düzleşerek rahat bir oturak haline gelmiş yakınlardaki bir kayaya çöktüm. Dövüşten artakalan bir düzine ufak tefek yaramı gözden geçirdim ve Vashet beni almaya gelene kadar kılıç ağacını izlemeye hazırlandım.</p>

    <p>Fakat Celean oturup bekleyecek türde biri değildi. Sekerek kılıç ağacına gitti ve rüzgârda savrularak dans eden en uzun dalların yuvarlak, jilet kadar keskin yapraklara vahşi daireler çizdirdikleri yerden sadece birkaç adım ötede durdu.</p>

    <p>Sonra omuzlarını eğdi ve dalların altından geçerek delicesine dönen binlerce yaprağın arasına daldı.</p>

    <p>Bağıramayacak kadar şaşkındım, fakat kahkahasını duymadan önce yarı yarıya kalkmayı başarmıştım. Celean’ın atılmasını, sıçramasını ve dönmesini izledim. Minik bedeni elim sende oynarcasına rüzgârın savurduğu yaprakların önünden kaçıveriyordu. Ağacın gövdesine kadar olan yolu yarılamışken durdu. Başını eğdi, elini uzattı ve onu kesmeye hazırlanan bir yaprağı vurarak defetti.</p>

    <p>Hayır, vurmadı. Uçuşan Kar’ı kullandı. Bunun ardından ileri geri mekik dokuyarak ve kendini savunarak gövdeye daha da yaklaşmasını seyrettim. Önce Saçını Tarayan Kız’ı, sonra da Geriye Dans’ı yaptı.</p>

    <p>Daha sonra Ketan’ı bir kenara bırakarak kendini bir tarafa attı. Eğildi ve yaprakların arasındaki bir boşluğu koşarak katetti. Ağacın gövdesine varınca ona eliyle bir şaplak attı.</p>

    <p>Ve yaprakların arasına geri döndü. Elma Sıkma’yı yaptı, eğilip döndü ve dalların altından çıkana kadar koştu. Birleşik Eyaletler’de yaşayan bir çocuğun yapacağı gibi utkuyla bağırmadı. Onun yerine ellerini zaferle birleştirerek havaya sıçradı. Ardından gülmeyi sürdürerek bir parende attı.</p>

    <p>Celean’ın oyununu tekrar tekrar oynamasını, ağacın dans eden yaprakları arasına dalıp çıkmasını nefesimi tutarak seyrettim. Gövdeye her zaman varamıyordu. İki defa hedefine ulaşamayıp yaprakların dışına seyirtmesi gerekti ve bu anlarda öfkeye kapıldığı oturduğum yerden bile anlaşılıyordu. Bir keresinde ayağı kaydı ve yaprakların altından sürünerek çıkmak zorunda kaldı.</p>

    <p>Yine de dört kez gövdeye kadar gidip gelmeyi başardı. Kaçışını her seferinde ellerini kaldırarak, gülerek ve mükemmel bir parende atarak kutladı.</p>

    <p>Ancak Vashet geri döndüğü zaman durdu. Vashet’in hışımla yanına gitmesini ve kızı sertçe azarlamasını uzaktan izledim. Söylenenleri duyamasam da vücut dilleri her şeyi belli ediyordu. Celean boynunu büküp ayaklarını sürüdü. Vashet bir parmağını ona doğru salladı ve küçük kızın başının yanına bir tane patlattı. Bu her çocuğun maruz kaldığı türden bir azardı. Komşunun bahçesinden uzak dur. Bentonların koyununu rahat bırak. Halkına ait kutsal ağacın fırıl fırıl dönen binlerce bıçağı arasında elim sende oynama.</p>
  </div>
</body>
</html>
