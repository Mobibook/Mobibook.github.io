<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Kırkıncı Bölüm</h1>

    <h2 class="baslik_2 sigil_not_in_toc">Kukla</h2>

    <p>“En önemli şey kibar olmak,” dedi Simmon kısık sesle, iki yanı kitaplarla dolu dar bir koridorda ilerlerken. Sempati lambalarımızdan çıkan ışık huzmeleri raflara vuruyor, gölgelerin tedirgin hareketlerle dans etmesine yol açıyordu. “Ama ona büyüklük taslamaya da kalkma. Biraz... tuhaftır, ama aptal değil. Ona herhangi birine davranacağın gibi davran yeter.”</p>

    <p>“Tabii bir de kibar olayım,” dedim alay edercesine, nasihatlerinden gına geldiği için.</p>

    <p>Simmon, “Aynen öyle,” dedi ciddi ciddi.</p>

    <p>“Bu arada nereye gidiyoruz?” diye sordum, daha ziyade dırdırından kurtulmak amacıyla.</p>

    <p>Dönüp uzun bir merdivene girerken, “Eksi üçe,” dedi Wilem. Asırların kullanımı basamakları yıpratmış, fazla dolu kitap raflarını andıracak şekilde ortadan basık durmalarına yol açmıştı. İnmeye başladığımız sırada gölgeler yerdeki taşları tıpkı kayaların arasında oyulup sonradan kurumuş bir nehir yatağı gibi düzgün ve kavisli göstermekteydi.</p>

    <p>“Orada olduğundan emin misiniz?”</p>

    <p>Wil başıyla olumladı. “Dairesinden pek çıktığını sanmıyorum.”</p>

    <p>“Dairesi mi?” diye sordum. “Orada mı yaşıyor?”</p>

    <p>Wilem bir kat daha inerken ikisi de bir şey söylemedi. O merdiven de bitince alçak tavanlı uzun, geniş bir koridora girdik. Sonunda bir köşeye kısılıp kalmış alelade bir kapıya vardık. Bilmeseydim bunun İstifler’in dört bir yanına saçılmış okuma deliklerinden biri olduğunu sanırdım.</p>

    <p>“Onu tedirgin edecek bir şey yapayım deme,” dedi Simmon kaygıyla.</p>

    <p>Ben en kibar yüz ifademi takınırken Wilem kapıyı çaldı. Kapı kolu neredeyse aynı anda çevrildi. Kapı azıcık aralandı, derken tamamen açıldı. Kapı eşiğinde duran Kukla hepimizden uzun boyluydu. Siyah cüppesinin kolları, açılan kapının rüzgârıyla çarpıcı bir görünüm sergileyerek dalgalandı.</p>

    <p>Kibirli gözlerle bizi biraz süzdü, sonra şaşırmış gözükerek elini kaldırdı ve suratının yanına dokundu. “Bekleyin, başlığımı unuttum,” dedi ve kapıyı çarparak kapadı.</p>

    <p>Bu kısa karşılaşmamız ne kadar garip olsa da gözüme daha endişe verici bir şey takıldı. “Tanrı’nın yanmış bedeni aşkına,” diye fısıldadım. “İçeride mum yakıyor. Lorren’in haberi var mı?”</p>

    <p>Simmon cevap vermek için ağzını açarken kapı yine süratle savruldu. Eşiği dolduran Kukla’nın siyah cüppesi, arkadaki mum ışığına tezat teşkil ediyordu. Başlığını takmış ve kollarını yukarı kaldırmıştı. Cüppesinin uzun kolları içeri giren havayı yakalayarak etkileyici bir görünümle dalgalandı. Aynı hava akımı başlığına da vurdu ve onu kısmen geriye attı.</p>

    <p>“Kahretsin,” dedi Kukla dalgın bir sesle. Yarısı takılı başlık bir gözünü örtüyordu. Kapıyı bir kez daha çarptı.</p>

    <p>Wilem ile Simmon istiflerini bozmadılar. Herhangi bir yorum yapmaktan kaçındım.</p>

    <p>Kısa bir sessizlik yaşandı. Nihayet kapının diğer tarafından boğuk bir ses geldi. “Tekrar çalsanız olur mu? Öteki türlü doğru gözükmüyor.”</p>

    <p>Wilem uysalca bir adım geri çekilip kapıyı çaldı. Bir defa, sonra iki. Kapı savrularak açıldı ve siyah bir cüppe giyen büyük bir sureti karşımızda bulduk. Cüppesinin başlığı yüzünü gölgeliyor, uzun kolları da esintide savruluyordu.</p>

    <p>“Ulu Taborlin’i kim görmek istiyor?” diye bağırdı Kukla. Sesi yankılı çıksa da derin başlığının içinde biraz boğuluyordu. Bir elini dramatik bir edayla uzattı. “Sen! Simmon!” Kısa bir duraksamanın akabinde sesi o dramatik tınısını yitirdi. “Seninle bugün daha önce de görüşmüştük, değil mi?”</p>

    <p>Simmon başını salladı. İçindeki kahkahaların dışarı çıkacak bir yol aradığını sezebiliyordum.</p>

    <p>“Ne kadar oldu?”</p>

    <p>“Yaklaşık bir saat.”</p>

    <p>“Hımm.” Başlık ileri geri sallandı. “Bu sefer daha mı iyiydim?” Başlığı geriye itmek için elini kaldırdığında cüppenin ona büyük geldiğini, yenlerinin parmak uçlarına kadar indiğini fark ettim. Suratı başlıktan kurtulduğu sırada ebeveynlerinin kıyafetlerini giyerek oyun oynayan bir çocuk gibi sırıtıyordu.</p>

    <p>“Önceden Taborlin taklidi yapmıyordun,” diye belirtti Simmon.</p>

    <p>“Ah.” Kukla buna biraz bozuldu. “Bu sefer nasıldım? Yani son seferinde. İyi bir Taborlin olabildim mi?”</p>

    <p>“Hiç fena değildin,” dedi Simmon.</p>

    <p>Kukla, Wilem’e baktı.</p>

    <p>“Cüppen hoşuma gitti,” dedi Wil. “Ama Taborlin’i hep nazik bir sesle hayal etmişimdir.”</p>

    <p>“Ah.” Sonunda bana baktı. “Merhaba.”</p>

    <p>“Merhaba,” dedim en kibar ses tonumla.</p>

    <p>“Seni tanımıyorum.” Kısa bir duraksama. “Kimsin sen?”</p>

    <p>“Adım Kvothe.”</p>

    <p>“Bundan emin gibisin,” diyerek beni dikkatle süzdü. Bir duraksama daha. “Bana Kukla derler.”</p>

    <p>“Kim der?”</p>

    <p>“Kimler,” diye düzeltti, bir parmağını kaldırarak.</p>

    <p>Gülümsedim. “Kimler öyle derdi?”</p>

    <p>“Kimler öyle der?”</p>

    <p>Sorumu, “Kimler öyle diyor?” diye değiştirirken tebessümüm daha da genişledi.</p>

    <p>Kukla dalgın bir edayla tebessümümü taklit etti ve bir eliyle genel bir hareket yaptı. “Bilirsin, onlar. İnsanlar.” İlginç bir taşı veya daha önce hiç görmediğim bir yaprak türünü inceleyeceğim gibi bana dikkatle bakmayı sürdürdü.</p>

    <p>“Sen kendine ne dersin?” diye sordum.</p>

    <p>Şaşırır gibi oldu ve gözleri bana daha doğal bir ifadeyle odaklandı. “Söyledim ya,” dedi azıcık sitem ederek. Sessizce bekleyen Wil ile Sim’e göz attı. “Artık içeri gelmelisiniz.” Dönüp odaya girdi.</p>

    <p>Oda pek de büyük sayılmazdı. Fakat Arşiv’in göbeğinde bulunduğu için çok yersiz görünüyordu. İçeride kalın minderli bir sandalye, büyük bir tahta masa ve başka odalara açılan bir çift kapı vardı.</p>

    <p>Her taraf kitapla doluydu. Kitaplar raflardan ve kitaplıklardan taşıyordu. Yerlere yığılı, masaya saçılı ve sandalyelere istifli duruyordu. Duvardaki çekili bir çift perde beni şaşırttı. Yerin derinliklerinde olduğumuzu bilmeme rağmen zihnim arkalarında bir pencere bulunması gerektiği izlenimiyle başa çıkmaya çalıştı.</p>

    <p>Oda fenerlerle ve mumlarla aydınlanıyordu. Uzun fitilli mumlardan damlayan balmumu kalın sütunlar oluşturmuştu. Birbirinden kıymetli yüz binlerce kitapla dolu bir binada böyle çıplak ateş yakılması içimi belirsiz bir endişeyle kaplıyordu.</p>

    <p>Bir de kuklalar vardı. Bunlar raflardan ve duvardaki kancalardan sarkıyor, köşelerde ve sandalye altlarında yığılı duruyordu. Bazıları yapım veya tamir aşamasında olup masanın üstündeki aletlerin arasına saçılmıştı. Her biri insan şeklinde ustaca oyulmuş ve boyanmış biblolarla dolu raflar mevcuttu.</p>

    <p>Kukla masasına giderken omuzlarını silkerek siyah cüppeyi çıkardı ve yere düşmesine izin verdi. Altındaki giysisi aleladeydi: kırışık beyaz bir gömlek, yine kırışık koyu renkli bir pantolon ve topukları epeyce yamalı uyumsuz çoraplar. Sandığımdan daha yaşlı olduğunu fark ettim. Yüzü düzgün ve kırışıksızdı, fakat saçları bembeyazdı ve tepesi seyrelmişti.</p>

    <p>Kukla bir sandalyenin üzerindeki ipli bir kuklayı dikkatle alıp yakındaki bir rafa kaldırarak bana yer açtı. Sonra masanın başına oturup Wilem’le Simmon’u ayakta bıraktı. Gene de bozulmuş gibi bir halleri yoktu.</p>

    <p>Masadaki eşya yığınını biraz kazdıktan sonra biçimsiz bir tahta parçası ile küçük bir bıçak çıkardı. Yüzüme yine uzun uzun ve dikkatle baktı, ardından tahtayı yontmaya koyuldu. O yonttukça beyaz renkli kıvırcık tahta yongaları masaya dökülüyordu.</p>

    <p>Neler olduğunu sormak her nedense içimden gelmiyordu. Benim kadar çok soru soran biriyseniz ne zaman susmanız gerektiğini öğrenirsiniz.</p>

    <p>Zaten cevapların ne olacağını şimdiden biliyordum. Kukla kendine Üniversite’de yer edinmiş o yetenekli fakat akli dengesi bozuk insanlardan biriydi.</p>

    <p>Gizemiye eğitimi öğrencilerin zihinlerinde anormal değişikliklere sebep olur. Bu değişikliklerin en çok göze çarpanı çoğu insanın sihir deyip geçtiği, fakat bizim sempati, sigaldri, simya, isimlendirme ve benzeri adlar verdiğimiz şeyleri yapabilme becerisidir.</p>

    <p>Bazı zihinler bunlara kolayca alışırken diğerleri zorluk çeker. En fena vakalar Çömlekhane’ye düşer. Fakat çoğu zihin Gizemiye’nin stresine maruz kalınca kırılmayıp sadece çatlar. Bazen bu çatlakların ufak belirtileri olur: yüz tikleri, kekeleme gibi. Diğer öğrenciler gaipten sesler duyarlar, unutkanlaşırlar, kör olurlar, aptallaşırlar... Bazen sadece bir saatliğine yahut bir günlüğüne. Bazense ebediyen.</p>

    <p>Kuklanın yıllar evvel çatlamış bir öğrenci olduğunu tahmin etmekteydim. Auri gibi o da Üniversite’de kendine bir yer bulmuştu. Fakat Lorren’in onun burada yaşamasına izin vermesine hayret ediyordum.</p>

    <p>Wilem’le Simon’a, “Hep bunun gibi mi görünür?” diye sordu Kukla, beni kastederek. Ellerinin etrafında küçük bir tahta yongası yığını birikmişti.</p>

    <p>“Genelde,” dedi Wilem.</p>

    <p>“Ne gibi?” diye sordu Simmon.</p>

    <p>“Tirani oynarken sonraki üç hamlesini hesaplayıp seni nasıl yeneceğini bulmuş gibi.” Kukla yüzümü yeniden inceledi ve ince bir tahta şerit daha yonttu. “Aslında epey sinir bozucu.”</p>

    <p>Wilem bir kahkaha attı. “Bu onun düşünürkenki yüz ifadesi, Kukla. Her zaman olmasa bile genellikle bu ifadeyi taşır.”</p>

    <p>“Tirani nedir?” diye sordu Simmon.</p>

    <p>“Demek bir düşünür,” diye mırıldandı Kukla, ona aldırış etmeksizin. “Şu anda ne düşünüyorsun?”</p>

    <p>“Çok dikkatli bir insan gözlemcisi olduğunu, Kukla,” dedim kibarca.</p>

    <p>Kukla başını kaldırmadan gülüp geçti. “Dikkat ne işe yarar ki? Aynı şekilde gözlemek de neymiş? İnsanlar hep bir şeyleri gözlerler. Aslında <em>görmeleri</em> gerekir. Ben baktığım şeyleri görürüm. Ben bir görücüyüm.”</p>

    <p>Önce ellerindeki tahta parçasına, sonra da yüzüme baktı. Memnun kalmış olacak ki ellerini yaptığı biblonun üstüne kapattı. Kendi profilimin tahtaya ustaca oyulduğunu son anda seçebildim. “Eskiden ne olduğunu, şimdi ne olmadığını ve ileride ne olacağını biliyor musun?” diye sordu.</p>

    <p>Sorusu kulağıma bilmece gibi geldi. “Hayır.”</p>

    <p>“Bir görücü,” dedi katiyetle, “Çünkü E’lir o demektir.”</p>

    <p>“Kvothe aslında bir Re’lar,” dedi Simmon saygılı bir üslupla.</p>

    <p>Kukla küçümsercesine burnunu çekti. “Hiç de bile,” dedi, bana daha yakından bakarak. “Zamanla bir görücü olabilirsin, ama henüz öyle değilsin. Şimdilik bir bakıcısın. Bir gün gerçek bir E’lir olacaksın. Tabii gevşemeyi öğrenirsen.” Oyduğu tahta suratı kaldırdı. “Burada ne görüyorsun?”</p>

    <p>Elindeki artık biçimsiz bir tahta parçası değildi. Düşünceli bir ifadeye bürünmüş yüz batlarım biblodan bana bakıyordu. Daha yakından görmek için öne doğru eğildim.</p>

    <p>Kukla gülerek ellerini kaldırdı. “Geç kaldın!” derken bir anlığına çocuk gibi göründü. “Çok dikkatli baktığın için yeterince göremedin. Fazla bakmak görmeye mâni olabilir, anlıyor musun?”</p>

    <p>Kukla bibloyu yan yatmış kuklalardan birine bakacak şekilde masaya koydu. “Küçük tahta Kvothe’yi görüyor musun? Nasıl baktığını? Ne kadar da dikkatli. Ne kadar da azimli. Bıraksan yüz yıl daha böyle bakar, ama önündekileri görebilir mi?” Kukla sandalyesinde arkasına yaslandı ve bakışları hoşnut bir ifadeyle odada gezindi.</p>

    <p>“E’lir görücü mü demek?” diye sordu Simmon. “Diğer unvanların da bir anlamı var mı?”</p>

    <p>“Arşiv’e tam erişime sahip bir öğrenci olarak bunu kendin de bulabilirsin,” dedi Kukla. Dikkati masanın üzerinde duran bir kukladaydı. İplerinin birbirine dolanmamasına özen göstererek kuklayı yere indirdi. Kukla gri cüppeli bir Tehlin rahibinin kusursuz bir minyatürüydü.</p>

    <p>“Simmon’un aramaya nereden başlayacağına dair bir tavsiyede bulunabilir misin?” diye sordum, içimdeki sese kulak vererek.</p>

    <p>“Renfalque’nin <em>Dictum</em>’undan.” Kukla’nın kontrolü doğrultusunda Tehlin kuklası kendini yerden kaldırdı ve uzun bir uykunun ardından gerinircesine uzuvlarını oynattı.</p>

    <p>“O kitaba aşina değilim.”</p>

    <p>Kukla dalgın bir sesle karşılık verdi. “İkinci katın güneydoğu köşesinde. İkinci sıra, ikinci dolap, üçüncü raf, sağ kanat, kırmızı deri ciltli.” Minyatür Tehlin rahibi Kukla’nın ayağı etrafında yavaşça gezindi. Kapağındaki minicik tekere kadar mükemmel bir detayla hazırlanmış <em>Yol Kitabı</em>’nın ufacık bir kopyasını elinde sıkı sıkıya tutuyordu.</p>

    <p>Üçümüz Kukla’nın küçük rahibin iplerini oynatmasını, onu bir süre ileri geri gezdirdikten sonra nihayet kendi çoraplı ayaklarından birine oturtmasını seyrettik.</p>

    <p>Wilem saygıyla genzini temizledi. “Kukla?”</p>

    <p>“Evet?” dedi Kukla, başını kaldırmaksızın. “Soracak bir sorun var. Daha doğrusu Kvothe’nin bir sorusu var ve sen onun yerine sormayı düşünüyorsun. Kvothe sandalyesinde biraz öne kaykılmış. Kaşları arasındaki kırışıklık ve dudaklarını büzüyor olması onu ele veriyor. Bırak o sorsun. Böylesi onun için daha iyi olabilir.”</p>

    <p>Kendimi tam da onun bahsettiği şeyleri yaparken yakalayınca oturduğum yerde donakaldım. Kukla minik Tehlin’in iplerini çekiştirmeyi sürdürdü. Kukla, Kukla’nın ayağının etrafında dikkatli ve korku dolu bir arayış gerçekleştirdi. Sonra da kitabını önünde sağa sola sallayarak masa bacağının etrafından dolandı ve Kukla’nın bırakıp gittiği pabuçlarından birinin içine göz attı. Hareketleri olağanüstüydü ve dikkatimi öylesine dağıtıyordu ki huzursuzluğumu unutup gevşediğimi hissettim.</p>

    <p>“Aslına bakarsan Amyrleri merak ediyordum.” Gözlerimi Kukla’nın ayaklarının etrafında cereyan eden sahneden ayırmadım. Başka bir kukla, köylü kıyafeti içindeki genç bir kız da gösteriye katıldı. Kız usulca Tehlin’e yaklaştı ve ona bir şey vermeye çalışırcasına bir elini uzattı. Hayır, rahibe bir soru soruyordu. Tehlin ona arkasını döndü. Kız çekingen bir hareketle elini adamın koluna koydu. Tehlin kibirli bir adımla ondan uzaklaştı. “Onları kimin lağvettiğini öğrenecektim. İmparator Nalto mu, yoksa kilise mi?”</p>

    <p>“Hâlâ bakıyorsun,” diye beni öncekinden daha nazik bir dille azarladı. “Evvela gidip bir süre rüzgârı kovalaman lazım. Fazla ciddisin. Bu gidişle başın belaya girecek.” Tehlin ansızın kıza döndü. Hiddetten titreyerek kızı kitabıyla korkuttu. Geriye doğru şaşkın bir adım atan kız tökezleyip dizleri üstüne düştü. “Tabii ki kilise lağvetti. Yalnızca pontiften gelen bir ferman onlara tesir edebilirdi.” Tehlin kitabını kullanarak kıza vurdu. Bir kez, iki kez... Onu yere çaldı ve kız en ufak bir kıpırtıda bulunmaksızın yatıp kaldı. “Nalto onları karşıdan karşıya bile geçirtemezdi.”</p>

    <p>Belli belirsiz bir hareket Kukla’nın dikkatini çekti. “Ah, hay aksi,” dedi, başıyla Wilem’den tarafı işaret ederek. “Neler görüyorum neler. Kafası hafifçe öne eğilmiş. Dişleri sıkılı, fakat gözleri bir yere odaklanmadığından asabiyeti kendi içine yönelmiş. Sadece bakarak hüküm veren biri olsaydım Wilem’in bir bahsi kaybettiğini tahmin ederdim. Kilisenin kumarı hoş görmediğini bilmiyor musunuz?” Kukla’nın ayağı dibindeki rahip, elindeki kitabı Wilem’e doğru salladı.</p>

    <p>Tehlin ellerini bitiştirip yerdeki kadına sırtını döndü. Azametli birkaç adımın akabinde dua edercesine başını eğdi.</p>

    <p>Dikkatimi bu sahneden zor da olsa ayırmayı başardım ve ev sahibimize baktım. “Kukla,” dedim, “Feltemi Reis’in yazdığı <em>Tarihin Işıkları</em>’nı hiç okudun mu?”</p>

    <p>Simmon ile Wilem’in kaygılı bir ifadeye büründüklerini gördüm, lakin Kukla bu soruyu tuhaf karşılamadı. Ayağının yanındaki Tehlin doğruldu ve hoplayıp zıplayarak dans etmeye başladı. “Evet.”</p>

    <p>“Reis ne diye <em>Apura Prolycia Amyr</em>’in İmparator Nalto’nun altmış üçüncü kararnamesi olduğunu yazmış?”</p>

    <p>“Reis öyle bir şey yazmaz,” dedi Kukla, bakışlarını ayağının yanındaki kukladan ayırmaksızın. “O dediğin saçmalığın daniskası.”</p>

    <p>“Ama <em>Işıklar</em>’ın aynen öyle diyen bir kopyasını bulduk,” diye belirttim.</p>

    <p>Tehlin’in dans etmesini seyreden Kukla omuz silkmekle yetindi.</p>

    <p>“Belki de bir tercüme hatası vardır,” diye sesli düşündü Wilem. “Kitabın basımına bağlı olarak o bilginin değişiminden kilise bile sorumlu olabilir. İmparator Nalto tarihin en gözde günah keçisidir. Belki de kilise Amyrlerle arasına mesafe koymak istemiştir. Ne de olsa sona doğru korkunç şeyler yaptılar.”</p>

    <p>“Ne kadar zekice,” dedi Kukla. Ayağının yanındaki Tehlin döndü ve eğilerek Wilem’i selamladı.</p>

    <p>Ansızın aklıma bir fikir geldi. “Kukla,” diye sordum, “üst kattaki kilitli kapının arkasında ne olduğunu biliyor musun? Hani o büyük taş kapının?”</p>

    <p>Tehlin dans etmeyi bıraktı ve Kukla başını kaldırdı. Bana uzun ve sert bir bakış attı. Gözleri ciddi ve berraktı. “Dört levhalı kapının bir öğrenciyi ilgilendirdiğini hiç sanmıyorum. Ya sen?”</p>

    <p>Yüzümün kızardığını hissettim. “Hayır bayım.” Gözlerimi onunkilerden kaçırdım.</p>

    <p>O anın gerginliği çan kulesinin uzaktan gelen sesiyle geçti. Simmon usulca sövdü. “Geç kaldım,” dedim. “Kusura bakma Kukla. Artık gitmem gerekiyor.”</p>

    <p>Kukla ayağa kalkıp Tehlin’i duvara astı. “Zaten benim de kitaplarıma dönmem lazım,” dedi. Kalın minderli sandalyeye gitti, oturdu ve bir kitap açtı. “Bunu daha sonra tekrar getirin.” Başını kitabından kaldırmaksızın beni işaret etti. “Ona yapacağım başka şeyler de var.”</p>
  </div>
</body>
</html>
