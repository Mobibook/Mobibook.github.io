<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Kırk Üçüncü Bölüm</h1>

    <h2 class="baslik_2 sigil_not_in_toc">Konuşup Görüşmeden</h2>

    <p>Anker’ın Yeri’nin ön penceresinden dışarı bakıyor, yağan karları seyrederek Denna’nın yüzüğünü dalgın bir halde parmaklarımda çeviriyordum. Kış olanca ağırlığıyla Üniversite’ye çökmüştü ve Denna bir ayı aşkın zamandır ortalarda görünmüyordu. Elodin’in dersine henüz üç saat vardı; düşük de olsa Denna’yı bulma ihtimalinin Imre’ye yapılacak uzun, soğuk yürüyüşe değip değmeyeceğini düşünüyordum.</p>

    <p>Ben öyle pencerenin önünde dururken içeri Cealdimli bir adam girdi. Adam çizmelerini yere vurarak üzerlerindeki tozumsu karları silkti ve merakla etrafına bakındı. Vakit henüz erkendi ve ortak salonda bir tek ben vardım.</p>

    <p>Bana doğru yürürken adamın sakalındaki kar tanecikleri eriyerek su damlalarına dönüşüyordu. “Rahatsız ettiğim için üzgünüm. Birini arıyordum,” dedi. Sesinin Cealdim aksanından bütünüyle yoksun olması beni şaşırttı. Paltosunun içine uzanıp kan kırmızı bir mührü olan kalın bir zarf çıkardı. “Ka-voth-ee,” diye yavaşça okudu, sonra da önünü görebileyim diye zarfı bana doğru çevirdi.</p>

    <blockquote class="metin_2">
      <p><strong>Kvothe - Anker’ın Hanı.</strong></p>

      <p><strong>Üniversite. (Imre’den üç kilometre mesafede.)</strong></p>

      <p><strong>Belenay - Barren</strong></p>

      <p><strong>Orta Birleşik Eyaletler</strong></p>
    </blockquote>

    <p>Zarfın üstündeki Denna’nın el yazısıydı. “Doğrusu Kvothe,” dedim dalgın bir edayla. “E harfi uzatılmıyor.”</p>

    <p>Adam omuz silkti. “O sen misin?”</p>

    <p>“Benim,” dedim.</p>

    <p>Memnuniyetle başını salladı adam. “Eh, bunu bir dönü evvel Tarbean’dayken aldım. Karşılığında herifin birine bir tamlık peni ödedim. O da bir Vintas gümüş kınğı karşılığında Junpui’deki bir denizciden almış. Denizcinin zarfı aldığı kasabanın adını hatırlayamadı, ama karanın içlerinde bir yerdeymiş.”</p>

    <p>Gözümün içine baktı. “Bunları seni kazıklamaya çalışmadığımı bil diye anlatıyorum. Önce koca bir tamlık harcadım, sonra da yolumun üstünde olmamasına rağmen kalkıp Imre’ye geldim.” Ortak salona bakındı. “Herhalde böyle güzel bir hanın sahibi kendisi için bu kadar zahmete katlanan bir adamın hakkını yemez.”</p>

    <p>Güldüm. “Bu han benim değil ki,” dedim. “Burada kalıyorum, o kadar.”</p>

    <p>“Ah,” dedi biraz hayal kırıklığına uğradığını belli ederek. “Buranın sahibiymiş gibi duruyordun. Yine de bu işten kârlı çıkmam gerektiğini sen de görüyorsundur.”</p>

    <p>“Görüyorum,” dedim. “Sence ne kadar makuldür?”</p>

    <p>Adam beni tepeden tırnağa süzerek giysilerimi inceledi. “Tamlığımı geri alıp yanında bir de yarımlık kazanabilirsem bana yeter.”</p>

    <p>Kesemi çıkarıp içini karıştırdım. Neyse ki birkaç gece önce kâğıt oynadığım için yanımda bir miktar Atur parası vardı. “Münasiptir,” deyip parayı verdim.</p>

    <p>Adam gidecek oldu, sonra duraksadı. “Meraktan soruyorum,” dedi, “zarfı almak için iki tamlık öder miydin?”</p>

    <p>“Muhtemelen,” diye itirafta bulundum.</p>

    <p>“Kist,” diye sövdü ve kapıyı arkasından çarparak dışarı çıktı.</p>

    <p>Ağır bir parşömen olan zarf sıkça el değiştirdiği için buruşup kirlenmişti. Mühürde bir fıçı ile arpın önünde şaha kalkmış bir erkek geyik görülüyordu. Onu parmaklarımın arasında sıkarak kırarken bir sandalyeye oturdum.</p>

    <p>Mektupta şöyle yazıyordu:</p>

    <blockquote class="metin_1">
      <p><em>Kvothe,</em></p>

      <p><em>Seninle konuşup görüşmeden Imre’yi terk ettiğim için özür dilerim. Ayrıldığım gece Sana bir mesaj yollamıştım, ama herhalde eline geçmemiştir.</em></p>

      <p><em>Başka ufuklar ve daha iyi İmkânlar bulmak için ülke dışına çıktım. Imre’den Hoşlanmama ve Aralıklı da olsa ahbaplığından zevk almama rağmen orası yaşamak için pahalı bir kent ve son zamanlarda kısmetim iyice kapanmıştı.</em></p>

      <p><em>Yll inişli çıkışlı tepelerle dolu çok güzel bir yer. Havası da tam bana göre; daha sıcak ve deniz kokuyor. Ciğerlerim yüzünden yataklara düşmeden bütün bir kışı geçirebileceğim gibi geliyor. Bunu başarırsam yıllardır bir ilki gerçekleştirmiş olacağım.</em></p>

      <p><em>Küçük Krallıklar’da biraz zaman geçirdim ve iki grup atlı adam arasındaki bir çatışmaya tanık oldum. Atların öyle Kişnediğini daha önce hiç duymamıştım. Bir süre denizde de bulundum ve her türlü denizci düğümünün yanı sıra doğru düzgün tükürmeyi öğrendim. Ayrıca Küfür dağarcığım oldukça gelişti.</em></p>

      <p><em>Bir sonraki karşılaşmamızda rica edersen yeni edindiğim becerilerimi sana gösterebilirim.</em></p>

      <p><em>İlk Adem fedaimi de gördüm. (Buralarda onlara kanlı gömlekler diyorlar.) Kadın benden daha iri olmasa da fevkalade gri gözlere sahip. Güzel ama tuhaf ve sessiz biri. Hep kıpır kıpır. Onu dövüşürken hiç seyretmedim ve seyretmek istediğimden emin değilim. Tabii merak etmeden de duramıyorum.</em></p>

      <p><em>Hâlâ arpa düşkünüm ve bu alandaki bilgimi arttırmak maksadıyna becerikli bir beyefendinin yanında kalıyorum. (Adını açıklamayacağım.)</em></p>

      <p><em>Bu mektubu kaleme alırken biraz şarap içtim. Yukarıdaki Maksadıyna sözcüğünü bu yüzden yanlış yazdım. Maksadıyla. Kist. Ne demek istediğimi anlamışsındır.</em></p>

      <p><em>Daha evvel yazmadığım için özür dilerim, ama epey yolculuk ettim ve Yazma fırsatını ancak Şimdi bulabildim. Mektubu sana olan uzun yolculuğunda emanet edebileceğim güvenilir birini bulmam herhalde daha da uzun sürer.</em></p>

      <p><em>Seni sık sık düşünüyorum.</em></p>

      <p><em>Sevgilerimle,</em></p>

      <p><em>D.</em></p>

      <p class="paragraf"><em>Not: Umarım yeni lavta kutun işine yarıyordur.</em></p>
    </blockquote>

    <p>Elodin’in dersi o gün bir tuhaf başladı.</p>

    <p>İlk olarak, Elodin sınıfa zamanında geldi. Onun bu davranışı dersin ilk yirmi otuz dakikasını dedikodu yaparak, kâğıt oynayarak ve ne kadar az şey öğrendiğimizden yakınarak geçirmeye alışmış biz altı öğrenciyi hazırlıksız yakaladı. Hatta dersliğin basamaklarının yarısına kadar inip dikkatimizi çekmek için ellerini çırpana kadar Baş İsimci’yi fark etmedik bile.</p>

    <p>İkinci tuhaflık Elodin’in resmi cüppesine bürünmüş olmasıydı. Elodin’i cüppesiyle görmemiş değildim, fakat onu hep gönülsüzce giyerdi. O cüppe mülakatlar esnasında bile kırışık ve hırpani bir halde olurdu.</p>

    <p>Bugünse onu giymesi gerektiği gibi giymekteydi. Cüppesi daha yeni temizlenmiş gözüküyordu. Saçı da her zamanki gibi karmakarışık olmayıp kesilmiş ve taranmıştı.</p>

    <p>Sınıfın önüne vardığı zaman dönüp podyuma çıktı ve kürsünün arkasında durdu. Herkesi yerine oturtan da asıl bu oldu. Elodin kürsüyü hiç kullanmazdı.</p>

    <p>“Uzun zaman evvel,” dedi lafı dolandırmadan, “burası insanların gizli şeyler öğrendikleri bir yerdi. Erkek ve kadınlar dünyanın işleyişini anlamak üzere Üniversite’ye gelirlerdi.”</p>

    <p>Bizi uzun uzun süzdü. “O eski Üniversite’de hiçbir beceri isimlendirmeden daha revaçta değildi. Başka her şey hava cıvaydı. İsimciler bu sokaklarda minik tanrılar gibi gezerlerdi. Korkunç ve harika şeyler yaparlar, diğer herkes onlara gıptayla bakardı.</p>

    <p>“Öğrenciler yalnızca isimlendirmedeki başarılarıyla seviye yükselirlerdi. İsimlendirme yeteneği olmayan bir simyacıya acınarak bakılır, ona bir aşçıdan daha fazla saygı gösterilmezdi. Sempati burada icat edildi, fakat isimlendirme bilmeyen bir sempaticinin bir arabacıdan farkı yoktu. Eserinin arkasına isim koyamayan bir zahiriyeci de ayakkabıcıdan yahut demirciden farksızdı.</p>

    <p>“Herkes buraya bir şeylerin ismini öğrenmek için gelirdi,” derken kara gözlerindeki bakış yoğun, sesi yankılı ve coşku vericiydi. “Fakat isimlendirme gırtlak patlatılarak öğretilemez. Birine isimci olmayı öğretmek, âşık olmayı öğretmek gibidir. Mümkün değildir. Yapılamaz.”</p>

    <p>Baş İsimci işte o zaman biraz gülümseyerek o tanıdık haline büründü. “Yine de öğrenciler öğrenmeye çalışırlardı. Öğretmenler de öğretmeye. Ve bazen başarırlardı da.”</p>

    <p>Elodin parmağıyla gösterdi. “Fela!” Ona yaklaşmasını işaret etti. “Gel.”</p>

    <p>Fela ayağa kalktı. Podyumda Elodin’e katılırken tedirgin görünüyordu.</p>

    <p>“Hepiniz öğrenmeyi umduğunuz bir isim seçtiniz,” dedi Elodin, bakışlarını üzerimizde gezdirerek. “Ve çalışmalarınızı farklı azim ve başarı seviyelerinde sürdürdünüz.”</p>

    <p>Kendi çabalarımın zoraki olduğunu bildiğim için utançtan başımı çevirme dürtümü bastırmaya çalıştım.</p>

    <p>“Siz başarısız olsanız da Fela başardı,” dedi Elodin. “Taşın adını buldu...” Ona bakmak için döndü. “Kaç kere?”</p>

    <p>“Sekiz kere,” dedi Fela, ellerini tedirginlikle ovuşturarak.</p>

    <p>Hakiki bir huşuyla kendi aramızda mırıldandık. Ders öncesindeki sızlanma seanslarımız sırasında Fela bundan hiç bahsetmemişti.</p>

    <p>Elodin tepkimizi tasvip edercesine kafa salladı. “İsimlendirmenin öğretildiği zamanlarda biz isimciler hünerlerimizi gururla sergilerdik. Bir isim üzerinde kontrol sağlayan bir öğrenci, becerisini göstermek amacıyla bir yüzük takardı.” Elodin elini parmakları kapalı olarak Fela’ya doğru uzattı. Avcunu açtığında koyu renkli ve düzgün bir nehir taşını gözler önüne serdi. “Fela da bundan böyle hünerinin ispatı olarak öyle yapacak.”</p>

    <p>Hayrete kapılan Fela, Elodin’e baktı. Gözleri onunla taş arasında gidip gelirken yüzü mustarip ve solgundu.</p>

    <p>Elodin ona cesaret verici bir tebessüm etti. “Hadi ama,” dedi nazikçe. “Bunu ve daha fazlasını yapabileceğini yüreğinde biliyorsun.”</p>

    <p>Fela dudağını ısırarak taşı tuttu. Taş onun elindeyken Elodin’de olduğundan daha büyük görünüyordu. Gözlerini bir anlığına kapayıp uzun ve derin bir nefes aldı. Nefesini yavaşça verdi, ilk göreceği şeyin o olması için taşı kaldırıp gözlerini açtı.</p>

    <p>Fela taşa bakarken uzunca bir sessizlik yaşandı. Odadaki atmosfer bir arp teli gibi olana kadar gerildi. Hava o gerginlikle titredi titreyecekti.</p>

    <p>Uzun bir dakika geçti. İki dakika. Üç.</p>

    <p>Elodin iç geçirerek o gergin havayı dağıttı. “Hayır hayır hayır,” dedi, dikkatini çekmek için parmaklarını Fela’nın yüzü önünde şıklatarak. Bir elini gözbağı gibi kullanarak onun gözlerini örttü. “Taşa bakıyorsun. Bakma. Ona <em>bak!</em>” Elini çekti.</p>

    <p>Fela taşı kaldırıp gözlerini açtı. Aynı anda Elodin elinin tersiyle onun başının arkasına bir tane patlattı.</p>

    <p>Fela öfkeli bir yüzle ona doğru döndü. Fakat Elodin onun hâlâ ellerinde tuttuğu taşı işaret etmekle yetindi. “Bak!” dedi heyecanla.</p>

    <p>Fela gözlerini taşa doğru çevirdi ve eski bir dostuyla karşılaşmışçasına gülümsedi. Taşı bir eliyle kapayıp ağzına yaklaştırdı. Dudakları oynadı.</p>

    <p>İçi kızgın yağla dolu sıcak bir tavaya bir damla su damlamış gibi ani ve sert bir çıtırtı sesi yükseldi. Bunu bir düzinesi daha izledi. Sesler o kadar sert ve çabuktu ki yaşlı bir adamın parmaklarını çıtlatmasına veya arduvaz kaplı bir çatıya dolu yağmasına benziyordu.</p>

    <p>Fela elini açınca yere kum ve çakıl taneleri döküldü. İki parmağını uzatarak gevşek taş parçacıklarını dağıttı ve aralarından kapkara bir yüzük çıkardı. Yüzük bir bardak kadar yuvarlak, yeni parlatılmış bir cam kadar pürüzsüzdü.</p>

    <p>Elodin zafer kazanmış gibi güldü ve Fela’ya şevkle sarıldı. Fela da karşılık olarak kollarını delicesine ona doladı. Yarı tökezleyerek, yarı dans ederek birlikte birkaç adım attılar.</p>

    <p>Sırıtmayı sürdüren Elodin elini uzattı. Fela yüzüğü verdi ve Elodin onu dikkatle inceledikten sonra başını salladı.</p>

    <p>“Fela,” dedi ciddiyetle, “bu vesileyle seni Re’lar ilan ediyorum.” Yüzüğü kaldırdı. “Elini ver.”</p>

    <p>Fela utangaç diye tabir edilebilecek bir edayla elini uzattı. Fakat Elodin başını iki yana salladı. “Sol el,” dedi kesin bir dille. “Sağ el bambaşka bir anlama gelir. Hiçbiriniz öyle bir şey için hazır değilsiniz.”</p>

    <p>Fela öteki elini uzattı ve Elodin taş yüzüğü onun parmağına kolaylıkla geçirdi. Sınıfın geri kalanından bir alkış tufanı koptu. Hepimiz arkadaşımızın ne yaptığına daha yakından bakabilmek için podyuma doğru atıldık.</p>

    <p>Fela ışıltılı bir tebessüm ederek görebilelim diye elini uzattı. Yüzük düşündüğüm gibi pürüzsüz değildi. Binlerce minik, düz façetayla kaplıydı. Bunlar daha önce hiç karşılaşmadığım karmaşık, dolambaçlı motiflerle birbirinin etrafını sarıyordu.</p>
  </div>
</body>
</html>
