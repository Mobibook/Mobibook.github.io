<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">On Dördüncü Bölüm</h1>

    <h2 class="baslik_2 sigil_not_in_toc">Saklı Şehir</h2>

    <p>Elodin’in kitaplarını aramakla boşa geçirdiğim saatler canımı çok fena sıksa da bu tecrübe sayesinde Arşiv’i her yönüyle öğrenmiş oldum. Edindiğim bilgilerin en önemlisiyse Arşiv’in sadece kitaplarla dolu bir depo olmadığıydı. Arşiv kendi başına bir şehir gibiydi. Sokakları ve dolambaçlı caddeleri vardı. Ara geçitleri ve kestirmeleri de.</p>

    <p>Tıpkı bir şehir gibi Arşiv’in bazı yerleri daimi bir faaliyet içerisindeydi. Kâtiphane’deki sıra sıra masalarda oturan kâtipler tercümelerle veya eskimiş metinleri taze, siyah mürekkep kullanarak yeni kitaplara kopyalamakla meşguldüler. Sıralama Salonu kitapları ayıran ve gruplayan kâtiplerle her daim doluydu.</p>

    <p>Böcekhane hiç de beklediğim gibi bir yer çıkmadı. Orada yeni kitaplar koleksiyona eklenmeden önce temizleniyordu. Anlaşılan her türden yaratık kitaplara bayılıyor, bazıları parşömen ile deriyi yerken diğerlerinin ilgisini kâğıt ve tutkal çekiyordu. Kitap kurtları bunların belki de en önemsiziydi ve Wilem’in ağzından birkaç hikâye dinledikten sonra koşa koşa gidip ellerimi yıkayasım geldi.</p>

    <p>Katalogcu Koğuşu, Ciltçi, Kumaşçı, Parşömenci... sessiz, çalışkan kâtiplerle dolu tüm bu yerler bir arı kovanı kadar işlekti.</p>

    <p>Arşiv’in diğer kısımlarıysa işleğin tam zıddıydı. Mesela tedarik bürosu ufacık ve daima karanlıktı. Pencereden baktığımda içerideki duvarlardan birinin şehirleri ve yolları gösteren devasa bir haritayla kaplı olduğunu gördüm. Harita o derece detaylıydı ki ilk bakışta iplikleri birbirine dolanmış bir dokuma tezgâhını andırıyordu. Ayrıca şeffaf bir simya verniğiyle kaplı olup çeşitli noktalara iliştirilmiş notlarda kırmızı kalemle istenilen kitaplarla ilgili söylentiler ve çeşitli tedarik ekiplerinin bilinen son konumları yazıyordu.</p>

    <p>Kitaplar bölümü halka açık kocaman bir park gibiydi. Tüm öğrenciler oraya gelip raflardaki kitapları okumakta özgürdü. Veya kâtiplerden ricada bulunabilirler, onlar da istenen kitabı olmasa bile ona yakın bir tanesini bulup getirmek için gönülsüzce İstifler’e giderlerdi.</p>

    <p>Yine de Arşiv’in büyük bölümü İstifler’den oluşuyordu. Kitapların yaşadığı asıl yer orasıydı. Ve her şehirde olduğu gibi orada da iyi ve kötü mahalleler mevcuttu.</p>

    <p>İyi mahallelerde her şey olması gerektiği gibi düzenlenmiş ve kataloglanmıştı. Buralardaki kayıt defterlerine bakarak istediğiniz kitabı şıp diye bulabilirdiniz.</p>

    <p>Tabii kötü mahallelerde durum farklıydı. Arşiv’in kimi bölümleri unutulmuş ya da ihmal edilmişti. Bazı bölümlerse o an için uğraşılamayacak kadar sorunluydu. Bu gibi yerlerdeki kitaplar ya işlevini yitirmiş eski kataloglarda listelenirdi ya da bir kataloga rastlamak bile mümkün olmazdı.</p>

    <p>Raflarla dolu duvarlardan bazıları dişleri noksan ağızlara benzerdi. Çoktan ölüp gitmiş kâtipler buralardaki eski katalogları hiçe sayıp o günlerde hangi sistem kullanılıyorsa kitapları ona göre yerleştirmişlerdi. Otuz yıl önce Larkin kayıt defterleri rakip bir grubun kâtiplerince yakıldığı zaman iki katın tamamı kötü birer mahalle haline gelmişti.</p>

    <p>Tabii bir de dört levhalı kapı vardı. Yani şehrin kalbindeki sır.</p>

    <p>İyi mahallelerde gezintiye çıkmak güzeldi. Aradığınız bir kitabı tam da beklediğiniz yerde bulmak çok hoştu. Kolaydı. Huzur vericiydi. Çabuktu.</p>

    <p>Fakat kötü mahalleler tam anlamıyla büyüleyiciydi. Oralardaki kitaplar tozlu ve eskiydi. İçlerinden birinin kapağını açtığınız zaman asırlardır hiçbir gözün görmediği sözcüklerle karşılaşabilirdiniz. Oralardaki döküntülerin arasında hazineler gizliydi.</p>

    <p>Chandrialıları işte o yerlerde aradım.</p>

    <p>Saatlerce ve günlerce aradım. Üniversite’ye gelmemin en önemli sebeplerinden biri de Chandrialılar hakkındaki gerçekleri öğrenmekti. Artık nihayet Arşiv’e erişebiliyordum ve kaybettiğim zamanı telafi etme çabasındaydım.</p>

    <p>Fakat uzun saatler süren arayışlarıma rağmen onlara dair hemen hemen hiçbir şey bulamadım. Chandrialıları turta çalmak veya güğümdeki sütü bozmak gibi ufak tefek muzipliklerle bağdaştıran birkaç çocuk kitabı vardı. Diğerleriyse onları Atur tiyatro oyunlarındaki gibi iblislerle pazarlık ederken gösteriyordu.</p>

    <p>Bu masalların arasına sıkışmış tek tük hakikatler olsa dahi bilmediğim hiçbir şeye rastlamadım. Chandrialılar lanetliydiler. Gelişlerinin bazı belirtileri vardı: mavi ateş, pas ve çürüme, aniden bastıran bir soğuk.</p>

    <p>Kimseden yardım isteyememem arayışımı daha da zorlaştırıyordu. Vaktimi çocuk masalları okuyarak geçirdiğim duyulursa bunun şöhretime bir faydası dokunmazdı.</p>

    <p>Daha da önemlisi, Chandrialılar hakkında öğrendiğim az sayıdaki şeye dayanarak onların kendileri hakkındaki her türlü bilgiyi acımasızca bastırdıklarının farkındaydım. Babam onlar hakkında bir şarkı yazdığı için kumpanyamdaki herkesi öldürmüşlerdi. Bazı misafirler antika bir çömleğin üzerinde onların resimlerini gördü diye bütün bir düğün kafilesini yok etmişlerdi.</p>

    <p>Bu bilgiler ışığında Chandrialılarla ilgili sorular sormak hiç de akıllıca bir davranış olmazdı.</p>

    <p>Ben de bu yüzden arayışımı kendi imkânlarımla sürdürdüm. Chandrialılar hakkında bir kitap, hatta bir monografi gibi faydalı bir şey bulma ümitlerim bir süre sonra söndü. Yine de bir yerlere gizlenmiş ufacık bir hakikat kırıntısıyla, tek bir yararlı bilgiyle, bir ipucuyla, herhangi bir şeyle karşılaşabilirim diye okumaya devam ettim.</p>

    <p>Lakin çocuk masalları pek ayrıntılı değildir ve bulabildiğim az sayıdaki ayrıntı da elbette abartılıydı. Chandrialılar nerede yaşarlardı? Bulutlarda. Rüyalarda. Şekerden yapılma bir kalede. Belirtileri neydi? Gök gürültüsü. Gökteki ayın kararması. Hatta bir masala göre gökkuşakları. Böyle bir şeyi kim yazardı? Niye çocukların gökkuşağından korkmaları istenirdi ki?</p>

    <p>İsim bulmak daha kolay olsa da, bunların başka kaynaklardan aşırıldığı belliydi. Karşılaştığım Chandrialı isimlerinin hemen hemen hepsi <em>Yol Kitabı</em>’ndan veya başta <em>Daeonica</em> olmak üzere bazı tiyatro eserlerinden alınmıştı. Ziyadesiyle kinayeli bir hikâyede Chandrialılara Atur İmparatorluğu’nun iyi bilinen yedi imparatorunun adı verilmişti. Bu en azından kısa, buruk bir kahkaha atmamı sağladı.</p>

    <p>En sonunda Ölü Defterler’in derinliklerine gömülmüş <em>Sırlar Kitabı</em> adlı ince bir cilt keşfettim. Bu garip bir kitaptı: hayvanları tanıtan bir eser gibi düzenlenmiş, fakat bir çocuk tekerlemesi gibi kaleme alınmıştı. Ayrıca ogreler, trovlar, dennercikler gibi peri masalı yaratıklarına ait resimler barındırıyordu. Her başlığın altında bir resim ve ona eşlik eden kısa, yavan bir şiir vardı.</p>

    <p>Elbette resimsiz tek kayıt Chandrialılara aitti. Onun yerine süslü bir çerçeveyle çevrili boş bir sayfa konmuştu. Yanındaki şiir lüzumsuzdan da beterdi:</p>

    <blockquote class="dize">
      <p><em>Oradan oraya gider Chandrialılar,</em></p>

      <p><em>Ama arkalarında bir iz bırakmazlar.</em></p>

      <p><em>Çok düşkündürler sırlarına,</em></p>

      <p><em>Meraklı değildirler tırmalamaya, ısırmaya.</em></p>

      <p><em>Kavga etmezler; yoktur patırtıları,</em></p>

      <p><em>Hatta iyidirler bize karşı.</em></p>

      <p><em>Gelip geçiverirler bir anda,</em></p>

      <p><em>Benzerler gökteki parlak bir yıldırıma.</em></p>
    </blockquote>

    <p>Böyle bir şeyi okumak ne kadar sinir bozucu olursa olsun bir hususu apaçık ortaya koyuyordu: Chandrialılar dünyanın geri kalanı için çocuksu bir peri masalından fazlası değildi. Ayak sürüyenlerden veya tek boynuzlu atlardan farkları yoktu.</p>

    <p>Tabii ben işin aslını biliyordum. Onlarla bizzat karşılaşmıştım. Kara gözlü Köz’le konuşmuştum. Haliax’ı gölgeleri bir pelerin misali üstüne giyerken görmüştüm.</p>

    <p>Bu yüzden sonuçsuz arayışımı sürdürdüm. Dünyanın geri kalanının neye inandığı önemli değildi. Ben gerçeği biliyordum ve asla kolay vazgeçen biri olmamıştım.</p>

    <p class="paragraf">Yeni bir dönemin temposuna çabuk alıştım. Önceden olduğu gibi derslere giriyor ve Anker’ın Yeri’nde müzik yapıyordum. Fakat vaktimin çoğu Arşiv’de geçiyordu. Öyle uzun zamandır orasının hayalini kurmuştum ki canım istediği zaman kapısından içeri girebilmek hâlâ rüya gibi geliyordu.</p>

    <p>Chandrialılar hakkında dişe dokunur bir bilgi edinmekteki başarısızlığıma rağmen bu durum hevesimi kırmıyordu. Avımı sürdürürken bulduğum diğer kitaplar dikkatimi giderek daha fazla dağıtır oldu. Çeşitli şifalı bitkilerin suluboya resimlerinin bulunduğu el yazması bir tıp kılavuzu. Daha önce hiç duymadığım dört piyesin yer aldığı küçük bir kitapçık. Temkinli Hevred’in son derece sürükleyici bir biyografisi.</p>

    <p>Karnımı bile doyurmadan akşamüzerlerini okuma deliklerinde geçirdiğim ve dostlarımı ihmal ettiğim oluyordu. Kâtipler geceleyin kapıları kilitlemeden önce Arşiv’den son çıkan kişi genelde bendim. İzin verilse orada uyuyacaktım.</p>

    <p>Programımın uzun uzun okumama elvermediği bazı günlerde bile dersler arasındaki kısacık zaman dilimlerini İstifler’e giderek değerlendirmekteydim.</p>

    <p>Kendimi bu yeni özgürlüğüme öylesine kaptırmıştım ki günlerce nehri aşıp Imre’ye gitmedim. Gri Adam’a geri döndüğüm zamansa yanımda bir parça parşömenden hazırladığım bir kartvizit vardı. Denna’nın böyle bir şeyden hoşlanacağını düşünmüştüm.</p>

    <p>Fakat pansiyona vardığım zaman işgüzar kapı görevlisi bana kartımı Denna’ya iletemeyeceğini söyledi. Hayır, genç bayan artık orada kalmıyordu. Hayır, onun için bir mesaj bırakamazdım. Hayır, nereye gittiğini söylememişti.</p>
  </div>
</body>
</html>
