<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Yetmiş Sekizinci Bölüm</h1>

    <h2 class="baslik_2 sigil_not_in_toc">Başka Yol, Başka Orman</h2>

    <p>Ertesi sabah güneş daha bütünüyle doğmadan Dedan’ı yolda akşamdan kalma görmekten hınzır bir zevk duydum. İri yarı adam yavaş hareket ediyor, fakat hakkını vermek gerekirse hiç şikâyet etmiyordu –tabii ara sıra ağzından çıkan kısık sesli bir inlemeye şikâyet denmezse.</p>

    <p>Artık onu daha yakından izlediğim için kara sevda belirtilerini görebiliyordum: Hespe’nin adını söyleyiş şekli, onunla konuşurken yaptığı kaba saba espriler, dakika başı ondan tarafa attığı bakışlar. Hep de bir bahaneyle: gerinerek, etrafa bakınarak, civardaki ağaçları işaret ederek.</p>

    <p>Dedan buna rağmen Hespe’nin zaman zaman kendisine gösterdiği ilgiden bihaberdi. Onları seyretmek bazen iyi oynanan bir Modeg trajedisini izlemek gibi eğlenceli oluyor, bazense ikisini de boğazlayasım geliyordu.</p>

    <p>Tempi dilsiz, terbiyeli bir köpek yavrusu misali aramızda yürümekteydi. Her şeye dikkatle bakıyordu: ağaçlara, yola, bulutlara. Gözlerinde şüpheye yer bırakmayan zeki bir bakış olmasaydı şimdiye dek onun geri zekâlı olduğunu sanırdım. Ona sorduğum az sayıdaki soruya hâlâ huzursuz kıpırdanmalarla, kafa sallamalarla ve omuz silkmelerle cevap veriyordu.</p>

    <p>O böyle davrandıkça meraktan içim içimi yiyordu. Lethani’nin yalnızca masallarda rastlanan bir saçmalık olduğunun bilincindeydim, fakat bir parçam meraka kapılmadan edemiyordu. Acaba sahiden de sözcüklerini saklıyor muydu? Bu sessizliğini zırh gibi kullanabilir miydi? Bir yılan kadar hızlı hareket edebilir miydi? İşin doğrusu, Elxa Dal ile Fela’nın ateş ve taş adlarıyla neler yapabildiklerini gördükten sonra, birinin sözcükleri ileride yakıt olarak kullanmak için sakladığını düşünmek eskisi kadar aptalca gelmiyordu.</p>

    <p>Beşimiz azar azar da olsa birbirimizi tanıyarak karşımızdakilerin acayip davranışlarına aşina olduk. Dedan geceleri döşeğini sermeden önce seçtiği alanı bir güzel süpürüyor, yalnızca çalı çırpıyı ve taşları temizlemekle kalmayıp her çim perçemi yahut her toprak parçası dümdüz olana dek ayağını yere vuruyordu.</p>

    <p>Hespe hiç kimsenin kendisini dinlemediğini sandığı zamanlarda ezgisiz bir ıslık çalıyor ve her yemekten sonra bir kürdanla dişlerini sistematik olarak karıştırıyordu. Marten üzerinde en ufak bir pembelik olan etleri yemiyor, kaynatılmamış ya da şarap karıştırılmamış hiçbir sudan içmiyordu. Aynısını yapmadığımız için günde en az iki defa bize budala olduğumuzu söylüyordu.</p>

    <p>Fakat tuhaf davranışlar söz konusu olduğunda birincimiz Tempi’ydi. Benimle göz göze gelmiyordu. Gülümsemiyordu. Kaşlarını çatmıyordu. Konuşmuyordu.</p>

    <p>Penieder’den ayrıldığımızdan beri kendi rızasıyla tek bir yorum yapmıştı. “Yağmur yağsa bu yol başka yol, bu orman başka orman olur.” Her sözcüğü ne kadar büyük bir özenle telaffuz ettiğine bakan biri, bu açıklama üzerine gün boyu kafa yorduğunu zannederdi. Tabii onu tanıdığım kadarıyla böyle bir şey yapması pekâlâ mümkündü.</p>

    <p>Tempi’nin ayrıca yıkanma saplantısı vardı. Geri kalanlarımız bir handa durduğumuz zaman hamamdan istifade ediyorduk, fakat Tempi her gün yıkanıyordu. Yakınlarda bir dere varsa hem gece hem de uyandığı zaman suya giriyordu. Yoksa da bir bez ve içme suyunun bir kısmıyla temizleniyordu.</p>

    <p>Ve hiç aksatmadan, günde iki defa, karmaşık hareketler kullanarak törensel bir gerinme faslına giriyor, elleriyle havada özenli şekiller çiziyordu. Bu bana Modeg’de düzenlenen yavaş saray danslarını anımsatıyordu.</p>

    <p>Böyle yapmanın onu esnek tuttuğu belli olsa da izlemesi bir tuhaftı. Hespe haydutların bizden dans etmemizi istemeleri halinde hoş kokulu yol arkadaşımızın büyük yardımı dokunacağına dair esprili sözler sarf ediyordu. Fakat bunu usulca ve Tempi işitme mesafesinin dışındayken yapıyordu.</p>

    <p>Sanırım tuhaf davranışları için diğerlerine laf etme hakkım yoktu. Ben de yürümekten yorgun düşmediğim hemen hemen her akşam lavta çalıyordum. Korkarım bu davranışım diğerlerinin gözündeki taktiksel bir lider yahut gizemci imajımı geliştirmiyordu.</p>

    <p>Hedefimize yaklaştıkça tedirginliğim giderek artıyordu. Aramızda böyle bir iş için uygun olan tek kişi Marten’di. Dedan ile Hespe dövüş sırasında faydalı olabilecek gibi görünüyorlarsa da onlarla çalışmak zahmetliydi. Dedan muhalefet düşkünü ve inatçıydı. Hespe tembeldi. Kendisinden istenmediği müddetçe yemeklerin hazırlanmasına veya akabinde bulaşıkların yıkanmasına nadiren yardımcı oluyordu. Olduğunda da yardımları gönülsüz ve çoğunlukla faydasızdı.</p>

    <p>Bir de Tempi vardı. Benimle göz göze gelmeyen veya hiçbir sohbete katılmayan bir kiralık katil. Bir Modeg tiyatrosunda iyi bir kariyer yapabileceğine can-ı gönülden inandığım bir fedai...</p>

    <p class="paragraf">Severen’den ayrıldıktan beş gün sonra, saldırıların düzenlendiği bölgeye, yani yöresinde tek bir kasabanın, hanın, hatta terk edilmiş bir çiftlik evinin bile bulunmadığı otuz kilometrelik dolambaçlı bir yol parçasına vardık. Kralın anayolunun tamamıyla ıssız bu kısmı, uçsuz bucaksız ve kadim bir ormanın ortasında yer alıyordu. Ayıların, deli münzevilerin ve kaçak avcıların doğal yaşam alanı olan bu bölge, bir haydut için cennetten farksızdı.</p>

    <p>Biz kamp kurarken Marten çevreyi keşfe çıktı. Bir saat sonra ağaçların arasından geri döndüğünde yorgun olmasına rağmen morali yüksekti. Yakınlarda başkalarına dair herhangi bir ize rastlamadığına dair bizi temin etti.</p>

    <p>“Vergi toplayıcılarını koruduğuma inanamıyorum,” diye tiksintiyle homurdandı Dedan. Hespe boğuk bir kahkaha attı.</p>

    <p>“Medeniyeti koruyorsun,” diye düzelttim. “Ayrıca yolları güvende tutuyorsun. Hem Maer Alveron o vergilerle önemli işler yapıyor.” Sırıttım. “Bize ücret ödemek gibi.”</p>

    <p>“Zaten ben de <em>onun</em> için buradayım,” dedi Marten.</p>

    <p>Akşam yemeğinin ardından beş gün düşünüp taşınarak bulabildiğim tek planı genel hatlarıyla açıkladım. Bir dal parçasıyla yere kıvrımlı bir çizgi çektim. “Tamam. İşte bu yol; daha doğrusu onun otuz kilometrelik kısmı.”</p>

    <p><em>“Kietre.”</em> Kulağıma gelen kısık ses Tempi’ye aitti.</p>

    <p>“Efendim?” diye sordum. Bu son bir buçuk gündür dile getirdiği tek sözcüktü.</p>

    <p><em>“Kilotte?”</em> Kendisine yabancı gelen bu sözcüğü öyle yoğun bir aksanla telaffuz ediyordu ki ‘kilometre’ dediğini anlamam biraz zaman aldı.</p>

    <p>“Kilometre,” dedim belirgince. Yoldan tarafı işaret ettim ve bir parmağımı kaldırdım. “Buradan oraya kadar bir kilometre var. Bugün yirmi kilometre katettik.”</p>

    <p>Başını bir defa salladı.</p>

    <p>Çizimime geri döndüm. “Haydutların yolun on beş kilometre civarında olduklarını farz etmemiz yanlış olmaz.” Yerdeki basit taslağımın etrafına bir kutu çizdim. “Bu da bize taramamız gereken dokuz yüz kilometrekarelik bir alan veriyor.”</p>

    <p>Herkes bu bilgiyi sindirirken kısa bir sessizlik yaşandı. Sonunda Tempi konuştu. “Çok büyük.”</p>

    <p>Başımı ciddiyetle salladım. “Böyle bir bölgeyi baştan sona aramamız aylar sürer, ama buna gerek yok.” Çizimime birkaç çizgi daha ekledim. “Marten her gün önümüzden keşfe çıkacak.” Ona baktım. “Bir günde ne kadarlık bir alanı tarayabilirsin?”</p>

    <p>Çevremizdeki ağaçlara bakarak bir saniye düşündü. “Bu ormanda mı? Bu kadar bitki varken mi? Yaklaşık iki buçuk kilometrekare.”</p>

    <p>“Dikkatli davranırsan ne kadar?”</p>

    <p>Gülümsedi. “Ben hep dikkatliyimdir.”</p>

    <p>Başımı salladım ve yola paralel bir çizgi çektim. “Marten yoldan aşağı yukarı bir buçuk kilometre uzaklıkta, yaklaşık bir kilometre genişliğinde bir şeridi keşfe çıkacak. Haydutların kampı veya gözcüleri için etrafı iyice kolaçan edecek ki geri kalanlarımız onlara kazara rastlamayalım.”</p>

    <p>Hespe başını iki yana salladı. “Bu bir işe yaramaz. Haydutlar yola o kadar yakın durmazlar. Saklanıyorlarsa daha geridedirler. En az üç dört kilometre.”</p>

    <p>Dedan başını salladı. “Onu bunu öldürmek gibi bir alışkanlığım olsaydı yoldan en az altı kilometre uzak dururdum.”</p>

    <p>“Ben de aynı fikirdeyim,” dedim. “Ama haydutların eninde sonunda yola yaklaşmaları lazım. Etrafa gözcüler bırakmak ve pusu kurmak amacıyla gidip gelmek zorundalar. Tabii bir de erzak tedarik etmek. Birkaç aydır bu civarda oldukları için büyük ihtimalle arkalarında iz bırakmışlardır.”</p>

    <p>Dal parçasıyla haritama biraz ayrıntı ekledim. “Marten önden keşif yaptıktan sonra içimizden iki kişi onun arkasından dikkatli bir arama gerçekleştirecek. Ormanın ince bir şeridinde haydutlara dair iz arayacağız. Diğer ikimizse kampta nöbet tutacak.</p>

    <p>“Bu şekilde günde üç kilometre tarayabiliriz. Yolun kuzeyinden başlayıp aramamızı batıdan doğuya doğru yapacağız. Bir iz bulmazsak yolun güney tarafına geçeceğiz ve bu sefer doğudan batıya gideceğiz.” Topraktaki çizimimi tamamlayıp ayağa kalktım. “Haydutların izini bir dönüye kalmadan buluruz. Tabii şansımıza bağlı olarak bu süre iki dönüye kadar uzayabilir.” Eğilip dal parçamı yere sapladım.</p>

    <p>Dedan kaba haritaya hoşnutsuz gözlerle baktı. “Daha fazla erzaka ihtiyacımız olacak.”</p>

    <p>Başımı salladım. “Kampı beş günde bir taşıyacağız. İçimizden iki kişi erzak almak için Crosson’a yürüyecek. Diğer iki kişiyse kampı taşıyacak. Marten o esnada dinlenecek.”</p>

    <p>Marten söz aldı. “Bundan böyle yaktığımız ateşlere de dikkat etmeliyiz," dedi. “Haydutlar bize göre rüzgârın aşağısında kalırlarsa duman kokusu bizi ele verir.”</p>

    <p>Kafamı salladım. “Her gece bir ateş çukuruna ihtiyacımız olacak ve rennel ağacı bulmaya çalışacağız.” Marten’e baktım. “Bir rennelin nasıl göründüğünü biliyorsun, değil mi?” Yüzünde şaşkın bir ifade vardı.</p>

    <p>Hespe’nin bakışları ikimizin arasında gidip geldi. “Rennel de ne?” diye sordu.</p>

    <p>“Bir ağaç,” dedi Marten. “Yakacak odun için idealdir. Temiz ve sıcak yanar. Duman çıkarmadığı gibi fazla koku da yaymaz.”</p>

    <p>“Ağaç daha yeşilken bile,” diye ekledim. “Aynı şey yaprakları için de geçerlidir. Kullanışlı bir bitkidir. Her yerde yetişmez, ama yakınlarda birkaç tane görmüştüm.”</p>

    <p>“Şehirli bir çocuk böyle bir şeyi nereden bilir?” diye sordu Dedan.</p>

    <p>“Benim işim bilmektir,” dedim ciddiyetle. “Hem şehirde büyüdüğümü de nereden çıkardın?”</p>

    <p>Dedan omuz silkerek başını çevirdi.</p>

    <p>“Bundan böyle yakacağımız tek tahta o olmalı,” dedim. “Yeteri kadar tedarik edemezsek bulduğumuzu yemek ateşi için saklayacağız. Elimizde hiç yoksa da yemeklerimizi soğuk yememiz gerekecek. O yüzden gözünüzü açık tutun.”</p>

    <p>Herkes baş salladı. Tempi diğerlerinden daha geç tepki vermişti.</p>

    <p>“Son olarak, biz onları ararken onlar bizi bulabilir diye bir masal uydurmalıyız.” Marten’i işaret ettim. “Keşif yaptığın sırada biri seni yakalarsa ne diyeceksin?”</p>

    <p>Şaşırmış gözüktü, fakat cevap verirken tereddüt etmedi. “Ben bir avcıyım.” Ağaçlardan birine dayalı duran ipi çıkarılmış yayını işaret etti. “Zaten pek de yalan söylemiş sayılmayacağım.”</p>

    <p>“Peki nerelisin?”</p>

    <p>Anlık bir tereddüde kapıldı. “Crosson’dan; buranın bir gün batısından.”</p>

    <p>“Peki adın ne?”</p>

    <p>“M-Meris,” dedi beceriksizce. Dedan güldü.</p>

    <p>Ben de tebessüm ettim. “Adın konusunda yalan söyleme. Bunu inandırıcı bir şekilde yapmak zordur. Seni yakalayıp bırakırlarsa sorun yok. Yeter ki onları kampımıza geri getirme. Seni yanlarında götürmeye kalkarlarsa duruma ayak uydur. Onlara katılmak istiyormuşsun gibi davran. Sakın kaçmayı deneme.”</p>

    <p>Marten’in huzursuz bir hali vardı. “Onlarla mı kalacağım?”</p>

    <p>Başımı salladım. “Aptal olduğunu düşünürlerse daha ilk geceden kaçmamı beklerler. Akıllı olduğunu düşünürlerse de ikinci geceden. Ama üçüncü gece sana biraz güvenmeye başlarlar. Gece yarısına kadar bekle, sonra bir kargaşa çıkar. Birkaç çadırı ateşe ver falan. Biz dikkatlerinin dağılmasını bekleyeceğiz, sonra da onları dışarıdan avlayacağız.”</p>

    <p>Diğer üçüne tek tek baktım. “Aynı plan sizin için de geçerli. Üçüncü geceye kadar bekleyin.”</p>

    <p>“Kamplarını nasıl bulacaksınız?” diye sordu Marten, alnında biriken ince bir ter tabakasıyla. Onu suçlamıyordum. Tehlikeli bir oyun oynuyorduk. “Beni yakalarlarsa izlerini sürmenize yardım edemem.”</p>

    <p>“Ben onları bulmayacağım,” dedim. “<em>Seni</em> bulacağım. Ormanda herhangi birinizi bulabilirim.”</p>

    <p>Dedan’dan en azından bir homurdanma bekleyerek kamp ateşinin etrafına bakındım, fakat hiçbirinin gizemli güçlerimden şüphe eder gibi bir hali yoktu. Acaba nelere kadir olduğumu zannediyorlardı?</p>

    <p>İşin aslı, son birkaç gündür belli etmeksizin her birinden bir saç teli toplamıştım. Bu sayede bir dakikadan kısa sürede gruptaki herhangi bir kişi için eğreti bir arama pusulası oluşturabilirdim. Tabii batıl inançları sebebiyle konunun ayrıntılarını öğrenmenin onları mutlu edeceğini pek zannetmiyordum.</p>

    <p>“Bizim hikâyemiz ne olacak?” Hespe elinin tersiyle Dedan’ın göğsüne vurarak sert deri yeleğinden kof bir ses çıkmasına sebep oldu.</p>

    <p>“Onları haydutluğa atılmaya karar vermiş kervan muhafızları olduğunuza inandırabilir misiniz?”</p>

    <p>Dedan güldü. “Öyle bir şeyi birkaç kez düşünmedim değil.” Hespe’den gelen sert bakış üzerine burun kıvırdı. “Sakın aynı şeyin aklından geçmediğini söyleme. Dönüler boyunca yağmur altında yürümek, fasulye yemek, yerde yatmak... Hem de günlüğü bir peniye ha?” Omuz silkti. “Tanrı’nın dişleri aşkına. Şimdiye kadar ormana dalmadığımıza şaşıyorum.”</p>

    <p>Gülümsedim. “Başınızın çaresine bakabilecek gibi görünüyorsunuz.”</p>

    <p>“Peki ya o?” Hespe başparmağıyla Tempi’yi işaret etti. “Hiç kimse onun haydutluğa atıldığına inanmaz. Ademler bir günlük iş karşılığında bizden on kat fazla kazanırlar.”</p>

    <p>“Yirmi kat,” diye homurdandı Dedan.</p>

    <p>Ben de aynı şeyi düşünüyordum. “Tempi, haydutlar seni bulursa ne yaparsın?”</p>

    <p>Tempi biraz kıpırdansa bile konuşmadı. Bana kısa süre baktı, sonra göz temasını keserek başını yana çevirdi. Düşünüyor muydu yoksa sadece kafası mı karışıktı bilemedim.</p>

    <p>“Adem kırmızısı giysileri olmasa çok da matah görünmeyecek,” dedi Marten. “Kılıcı bile pek bir şeye benzemiyor.”</p>

    <p>“Benden yirmi kat daha fazla görünmediği kesin.” Dedan kısık sesle konuşmuştu, ama herkesin duyamayacağı kadar değildi.</p>

    <p>Tempi’nin kıyafeti beni de endişelendiriyordu. Bu sorunu halletmeyi umarak ben de Adem’le konuşmayı birkaç kez denemiştim, fakat çabalarım bir kediyle konuşmaya çalışmaktan farksız olmuştu.</p>

    <p>Fakat ‘kilometre’ sözcüğünü bilmemesi çok daha önceden düşünmem gereken bir şeyi fark etmemi sağlamıştı. Aturca onun anadili değildi. Son zamanlarda Üniversite’de Siarucamı geliştirmeye çalışırken o dili konuşup aptal gibi gözükmektense sessiz kaldığım için hislerini anlayabiliyordum.</p>

    <p>“O da bizim gibi rol yapabilir,” dedi Hespe şüpheyle.</p>

    <p>“Dili iyi konuşamadığın zaman inandırıcı bir yalan söylemek güçtür,” dedim.</p>

    <p>Biz konuşurken solgun gözleri aramızda hızla gidip geldiyse de Tempi hiçbir yorumda bulunmadı.</p>

    <p>“İnsanlar iyi konuşamayan birini hep hafife alırlar,” dedi Hespe. “Belki biraz... aptal rolü yapabilir. Yolunu kaybetmiş gibi şaşkın davranabilir.”</p>

    <p>“Aptal rolü yapmasına gerek yok,” diye bıyık altından konuştu Dedan. “Şimdiki gibi aptal olsa yeter.”</p>

    <p>Tempi’nin yüzü ifadesiz kalsa bile gözleri daha yoğun bakmaya başladı. Konuşmadan önce kasıtlı olarak yavaş bir soluk aldı. “Sessiz, aptal değil,” dedi boğuk bir sesle. “Sen? Devamlı konuşuyor. <em>Çek çek çek çek çek.</em>” Eliyle bir ağzın açılıp kapanmasını andıran hareketler yaptı. “Devamlı. Gece boyunca ağaca havlar köpek gibi. Büyük olmak istiyor. Hayır. Sadece gürültü. Sadece köpek.”</p>

    <p>Gülmemem gerekirdi, fakat onun bu sözleri beni tamamıyla hazırlıksız yakaladı. Kısmen Tempi o kadar suskun ve pasif olduğu, kısmen de söylediklerindeki haklılık payı için. Dedan bir köpek olsaydı hiç yoktan havlayıp dururdu. Sırf kendi havlamasını duymak için havlardı.</p>

    <p>Yine de gülmemem gerekirdi. Fakat güldüm. Hespe de güldü ve bu yaptığını saklamaya çalıştı. Ki öylesi daha beterdi.</p>

    <p>Yüzü öfkeden mosmor kesilen Dedan ayağa kalktı. “Sıkıyorsa gel de yanımda konuş.”</p>

    <p>Tempi yüzünde yine herhangi bir ifade olmaksızın doğruldu ve ateşin etrafından dolanıp Dedan’ın karşısında durdu. Şey... <em>karşısında</em> durdu dememi yanlış anlayabilirsiniz. Çoğu insan sizinle konuşurken arada bir metre kadar boşluk bırakır. Fakat Tempi aralarında otuz santim kalana dek Dedan’a yaklaştı. Daha da yaklaşması için ona sarılması veya tepesine çıkması gerekirdi.</p>

    <p>Yalan söyleyebilir ve olayın benim araya girmeme fırsat bırakmayacak kadar çabuk gerçekleştiğini anlatabilirim, fakat öylesi doğru olmaz. İşin aslı, böyle bir durumu önlemenin kolay bir yolunun aklıma gelmemesiydi. Ayrıca ben de Dedan’dan iyice bıkmıştım.</p>

    <p>Dahası Tempi’yi hiç bu kadar konuşkan görmemiştim. Onunla tanıştığımdan beri ilk defa seyyar bir bostan korkuluğu gibi değil de bir insan gibi davranıyordu.</p>

    <p>Ve onu dövüşürken izlemek için meraklanıyordum. Ademlerin efsanevi maharetleri hakkında çok şey duymuştum ve şimdi o maharetin Dedan’ın kalın kafasına biraz terbiye sokmasını umuyordum.</p>

    <p>Tempi ona iyice yaklaşıp kollarını gövdesine dolayabilecek kadar yakın durdu. Dedan karşısındaki adamdan bir kelle boyu daha uzundu, omuzları daha genişti ve göğsü daha iriydi. Tempi başını kaldırıp Dedan’a bakarken, öyle bir durumda görmeyi bekleyebileceğiniz hiçbir ifade yoktu yüzünde. Ne bir diklenme, ne alaycı bir tebessüm, ne de başka bir şey.</p>

    <p>“Sadece köpek,” dedi Tempi usulca, herhangi bir vurgu yapmaksızın. “Koca gürültü köpek.” Yine elini bir ağız gibi oynattı. <em>“Çek. Çek. Çek.”</em></p>

    <p>Dedan elini kaldırıp Tempi’yi göğsünden sertçe itti. Bu tür şeyleri Üniversite’nin yakınındaki tavernalarda defalarca görmüştüm. Böyle bir itiş adamı geriye doğru sendeletir, ona dengesini kaybettirir, onu tökezletip düşürürdü.</p>

    <p>Lakin Tempi sendelemedi. Yalnızca... geri çekildi. Derken sakin bir hareketle uzanıp tıpkı pazar yerinde şımarık çocuğuna tokat atan bir ebeveyn gibi Dedan’ın başının yanına bir tane patlattı. Darbesi Dedan’ın kafasını oynatacak sertlikte değildi, fakat yumuşak <em>çat</em> sesini hepimiz duyduk ve Dedan’ın saçları, üzerine üflenmiş bir ipekotu kozası misali uçuştu.</p>

    <p>Dedan neler olduğunu anlayamamışçasına kısa bir süre hareketsiz durdu. Ardından kaşlarını çattı ve Tempi’yi daha sert itmek için bu sefer iki elini birden uzattı. Tempi bu hamle karşısında da geri çekildi, sonra Dedan’ın kafasına öteki taraftan vurdu.</p>

    <p>Dedan kaşlarını çattı, homurdandı ve ellerini kaldırıp yumruk yaptı. İri cüsseli bir adamdı ve kolları kalkarken deri zırhı gıcırdayıp omuz kısımlarından gerildi. Biraz bekledi: belli ki ilk hamleyi Tempi’nin yapmasını umuyordu. Sonra ileri doğru sert bir adım attı. Kolunu geri çekti ve balta savuran bir oduncu gibi sert ve ağır bir yumruk savurdu.</p>

    <p>Yumruğun geldiğini gören Tempi üçüncü kez çekildi. Fakat beceriksizce yaptığı hamlenin orta yerinde Dedan’la ilgili her şey değişiverdi. Topuklarından destek alarak doğruldu ve o ağır kroşesi yok oldu. Artık hiç de hantal bir boğaya benzemiyordu. Süratle ileri atılıp bir kuşun kanat çırpışları kadar hızlı üç yumruk savurdu.</p>

    <p>Tempi ilkinden yana çekilerek kurtuldu, ikincisini eliyle bertaraf etti, fakat üçüncüsü omzunun üst kısmına isabet ederek onu kısmen yan çevirdi ve geriye savurdu. Hızla iki adım atarak Dedan’ın erişebileceği mesafenin dışına çıktı, dengesini geri kazandı ve hafifçe silkindi. Akabinde gür ve neşeli bir kahkaha attı.</p>

    <p>Çıkan ses Dedan’ın yüz ifadesini yumuşattı. Ona sırıtarak karşılık verse bile ne ellerini indirdi ne de duruşunu gevşetti. Tempi buna rağmen tekrar yaklaştı, bir diğer kroşeden kaçındı ve avcuyla Dedan’ın suratına vurdu. Sahnede tartışan sevgililer gibi yanağına değil. Tempi’nin eli yukarıdan savruldu ve Dedan’ın yüzüne alnından çenesine dek çarptı.</p>

    <p>“Aarrrggg!” diye bağırdı Dedan. “Kahrolası!” Burnunu tutarak geriye doğru sendeledi. “Senin derdin ne? Bana tokat mı attın?” Parmakları arasından Tempi’ye baktı. “Kadın gibi dövüşüyorsun.”</p>

    <p>Tempi bir an karşı çıkacak gibi oldu. Sonra o güne dek gördüğüm ilk tebessümünü etti ve başını hafifçe sallayıp omuz silkti. “Evet. Kadın gibi.”</p>

    <p>Dedan tereddüt etti, sonra gülerek Tempi’nin omzunu sertçe sıvazladı. Tempi’nin bu dokunuştan kaçmasını bekledim, fakat Adem harekete aynı şekilde karşılık verdi. Hatta Dedan’ın omzunu sıkarak onu şaka yollu itip çekti.</p>

    <p>Bu davranış günlerdir içine kapanık yaşayan birinden geldiği için bana tuhaf gözükmüştü, ama bulup da bunayacak halim yoktu. O kıpır kıpır sessizliğinden sonra Adem’in yaptığı herhangi bir şey bana göre bir lütuftu.</p>

    <p>Daha da iyisi, artık Tempi’nin dövüş yeteneği hakkında fikir sahibiydim. Dedan itiraf etse de etmese de Tempi ona baskın gelmişti. Ademlerin şöhretinin boşuna olmadığını tahmin ediyordum.</p>

    <p>Marten, Tempi’nin yerine geçmesini izledi. “Giysileri bizim için hâlâ bir sorun,” dedi ormancı, hiçbir şey olmamış gibi. Tempi’nin kan kırmızısı gömleğini ve pantolonunu inceledi. “onları ağaçların arasında giyeceğine eline bir bayrak alıp sallasa daha iyi.”</p>

    <p>“Ben onunla konuşurum,” dedim diğerlerine. Eğer Tempi yeteri kadar Aturca bilmediği için utanıyorsa onunla yalnız konuşmak daha kolay olurdu. “Ve haydutlarla karşılaşırsa ne yapması gerektiğini de anlatırım. Siz üçünüz gidip yerleşin ve akşam yemeğini hazırlayın.”</p>

    <p>Üçü de oradan ayrılarak döşeklerini serecek en iyi yerleri seçmeye koyuldu. Tempi onların uzaklaşmasını seyretti, sonra bana baktı. Hemen akabinde gözlerini yere çevirdi ve ayağını sürüyerek benden biraz uzaklaştı.</p>

    <p>“Tempi?”</p>

    <p>Başını yana eğip bana baktı.</p>

    <p>“Kıyafetin hakkında konuşmalıyız.”</p>

    <p>Ben ağzımı açar açmaz aynı şey tekrarlandı. Dikkati benden yavaşça koptu ve gözleri yine yana çevrildi. Sanki dinleme zahmetine girmek istemiyordu. Sanki somurtkan bir çocuktu.</p>

    <p>“Tempi.” Dikkatini çekmek için parmaklarımı şıklatma dürtüme direndim. “Giysilerin kırmızı,” dedim, açıklamamı mümkün olduğunca basit tutmaya çalışarak. “Görmesi kolay. Tehlikeli.”</p>

    <p>Uzunca bir müddet tepki vermedi. Sonra soluk gözleriyle benimkilere baktı ve başını hafifçe salladı.</p>

    <p>Burada, Eld’de niçin bulunduğumuzu anlamamış olabileceğine yönelik feci bir şüphe uyanmaya başladı içimde. “Tempi, ormanda ne yaptığımızı biliyor musun?”</p>

    <p>Tempi’nin gözleri önce topraktaki basit çizime, sonra da bana çevrildi. Omuz silkti ve iki eliyle birden muğlak bir hareket yaptı. “Nedir fazla ama hepsi değil?”</p>

    <p>İlk başta garip bir felsefe sorusu sorduğunu sandım, ama sonra bir sözcüğü öğrenmeye çalıştığını anladım. Elimi kaldırıp iki parmağımı gösterdim. “Bazı?” Üç parmağımı gösterdim. “Çoğu?”</p>

    <p>Ellerime dikkatle bakan Tempi başını salladı. “Çoğu,” dedi kıpırdanarak. “Çoğunu bildim. Hızlı konuştun.”</p>

    <p>“Bazı adamları arıyoruz.” Ben söze başlar başlamaz gözleri kaydı ve iç geçirmemek için kendimi zor tuttum. “Bazı adamları bulmaya çalışıyoruz.”</p>

    <p>Başımı salladı. “Evet. Adam <em>avlıyoruz.</em>” Sözcüğü vurguladı. “<em>Visantha</em> avlıyoruz.”</p>

    <p>En azından burada niçin bulunduğumuzun farkındaydı. “Kırmızı?” Uzanıp gömleğini gövdesine yapışık tutan kırmızı deri kayışlardan birine dokundum. Kayış şaşırtıcı ölçüde yumuşaktı. “Av için başka giysilerin var mı? Kırmızı olmayan?”</p>

    <p>Tempi kıpırdanarak kıyafetine baktı. Sonra başını salladı ve heybesine kadar gidip gri renkli sade bir dokuma gömlek çıkardı. Gömleği bana uzattı. “Ava. Ama değil dövüşe.”</p>

    <p>Aradaki farkın ne olduğunu anlayamadım, fakat şimdilik konuyu uzatmamaya razıydım. “Eğer <em>visantha</em> seni ormanda bulursa ne yaparsın?” diye sordum. “Konuşur musun, dövüşür müsün?”</p>

    <p>Biraz düşündü. “Konuşma iyi değilim,” diye itirafta bulundu. “<em>Visantha?</em> Dövüşürüm.”</p>

    <p>Başımı salladım. “Bir haydut, dövüş. İki, konuş.”</p>

    <p>Omuz silkti. “İkiyle dövüşebilirim.”</p>

    <p>“Dövüşüp kazanabilir misin?”</p>

    <p>Yine kayıtsızca omuz silkti ve Dedan’ın topraktaki dal parçalarını dikkatle temizlemekte olduğu yeri işaret etti. “Onun gibi? Üç dört.” Bir şey ikram edercesine avcu yukarı bakacak şekilde elini uzattı. “Üç haydut, dövüşürüm. Dört haydut, en iyi konuşurum. Üç gece beklerim. Sonra...” İki eliyle birden tuhaf, detaylı bir hareket yaptı. “Çadırlarda yangın.”</p>

    <p>Önceden söylediklerimi anladığına sevinerek gevşedim. “Evet. Güzel. Teşekkürler.”</p>

    <p>Beşimiz çorbadan, ekmekten ve Crosson’dayken satın aldığımız pek de güzel olmayan yapışkan bir peynirden oluşan sessiz bir akşam yemeği yedik. Dedan ile Hespe dostane bir üslupla atıştılar ve ben de Marten’le beraber sonraki birkaç günde havanın nasıl olacağına dair tahminler yürüttüm.</p>

    <p>Onun haricinde fazla bir muhabbet dönmedi. İçimizden ikisi çoktan yumruklaşmıştı. Severen’den yüz elli kilometre uzaktaydık ve hepimiz de halletmemiz gereken çirkin işin farkındaydık.</p>

    <p>“Dur bakalım,” dedi Marten. “Haydutlar ya <em>seni</em> yakalarlarsa?” Bana baktı. “Haydutların bizi ele geçirmeleri halinde hepimizin bir planı var. Onlarla beraber kamplarına gideceğiz ve sen de üçüncü gün bizi bulacaksın.”</p>

    <p>Kafamı salladım. “Kargaşa çıkarmayı da unutma.”</p>

    <p>Marten kaygılı görünüyordu. “Peki ya seni yakalarlarsa? Bende hiç sihir yok. Üçüncü geceye kadar yerini bulabileceğimi garanti edemem. Tabii muhtemelen bulabilirim. Ama iz sürmenin sonucu kesin değildir...”</p>

    <p>“Ben zararsız bir müzisyenim sadece,” diye temin ettim onu. “Baronet Banbride’ın yeğeni olan kızla aramda bir sorun çıktı ve ben de bir süre ormanda kalmaktan zarar gelmeyeceğine karar verdim.” Sırıttım. “Beni soyabilirler, ama üzerimde fazla bir şey olmadığı için herhalde gitmeme izin verirler. İnsanları ikna etmekte becerikliyimdir ve tehlikeli bir halim yok.”</p>

    <p>Dedan duyamadığıma sevindiğim bir şeyler homurdandı yine.</p>

    <p>“Marten haksız sayılmaz,” diye üsteledi Hespe. “Ya seni yanlarında götürürlerse?”</p>

    <p>Öyle bir durumda ne yapacağımı henüz düşünmemiştim, fakat akşamı karamsar bir havada bitirmektense en emin tebessümümü ettim. “Beni kamplarına götürürlerse onları fazla zorlanmadan öldürebileceğimi sanıyorum.” Abartılı bir kayıtsızlıkla omuz silktim. “İş bittikten sonra da sizinle kampta buluşurum.” Sırıtarak yere vurdum.</p>

    <p>Uçarı cevabım karşısında en azından Marten’in kıkırdayacağından emin olarak bu lafları espri niyetine etmiştim. Fakat Vintlilerin batıl inançlarının ne kadar derine indiğini hafife almıştım anlaşılan. Yorumum huzursuz bir sessizliğe sebep oldu.</p>

    <p>O noktadan sonra fazla konuşulmadı. Nöbet sırası için kura çektik, ateşi söndürdük ve teker teker uykuya daldık.</p>
  </div>
</body>
</html>
