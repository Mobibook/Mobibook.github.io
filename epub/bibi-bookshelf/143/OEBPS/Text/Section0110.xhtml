<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Yüz İkinci Bölüm</h1>

    <h2 class="baslik_2 sigil_not_in_toc">Hiç Durmayan Ay</h2>

    <p>Felurian’la beraber gölete doğru yürürken ışık seviyesinde ufak bir değişiklik fark ettim. Başımı kaldırınca, üstümüzdeki ağaçların arasından ayın soluk kıvrımını görüp hayrete kapıldım.</p>

    <p>En ince hilalinde bile olsa, ömrüm boyunca gördüğüm ayı hemen tanıdım. Onunla bu yabancı yerde karşılaşmak, uzun zamandır kayıp olan bir dostumla evden uzaklarda buluşmak gibiydi.</p>

    <p>“Bak!” dedim parmağımla işaret ederek. “Ay!”</p>

    <p>Felurian hoşgörüyle tebessüm etti. “yeni doğmuş bir kuzu gibisin. bak! orada bir de bulut var! <em>amouen!</em> sevinçten dans edesim geliyor!” Kahkaha attı.</p>

    <p>Yüzüm utançla kızardı. “Sadece onu şeyden beri...” Zamanı ölçmemin bir yolu olmadığı için cümlemi yarım bıraktım. “Uzun zamandır görmüyordum. Hem buradaki yıldızlar başka. Ayınızın da farklı olabileceğini düşünmüştüm.”</p>

    <p>Felurian parmaklarını nazikçe saçlarımda gezdirdi. “budala tatlım, sadece bir ay vardır, zaten biz de onu bekliyorduk. shaedini eğirmemize yardım edecek.” Bir su samurunun zarafetiyle suya girdi. Yüzeye çıktığında saçları mürekkep gibi omuzlarını kaplıyordu.</p>

    <p>Göletin kenarındaki bir kayaya oturup ayaklarımı sarkıttım. Su hamam suyu kadar sıcaktı. “Bu farklı bir gökyüzüyse,” dedim, “ay nasıl burada olabiliyor?”</p>

    <p>“burada yalnızca incecik bir parçası bulunur,” dedi Felurian. “artık çoğunlukla fanilerin yanındadır.”</p>

    <p>“Ama nasıl?” diye sordum.</p>

    <p>Felurian yüzmeyi kesip suda sırtüstü yattı ve göğe baktı. “ey ay,” dedi kederli bir sesle. “öpücüğe hasret kaldım. niye bir erkek arzuladığım halde bana bir baykuş gönderdin?” İçini çekti, sonra da geceye usulca öttü: <em>nasıl? nasıl? nasıl?</em></p>

    <p>Ben de suya girdim. Bir su samuru kadar zarif olmasam da öpüşmekte biraz daha başarılıydım.</p>

    <p>Bir süre sonra sığ bir kısımda, üzerinden akan suların dümdüz ettiği geniş bir kaya tabakasının üzerinde yatıyorduk. “teşekkürler ay,” dedi Felurian, hoşnut gözlerle göğe bakarak. “bu tatlı ve şehvetli insancık için.”</p>

    <p>Gölette ışıklı balıklar vardı. Elinizden daha büyük olmayan bu balıkların her biri farklı renklerde hafifçe parıldayan bir şeride veya lekeye sahipti. Yarattığımız çalkantıdan ürkerek kaçıştıkları saklanma yerlerinden çıkmalarını izledim. Ateşteki korlar kadar turuncu, düğün çiçekleri kadar sarı, öğle göğü kadar maviydiler.</p>

    <p>Felurian suya geri kaydı, sonra da bacağımı çekiştirdi. “gel benim öpüşen baykuşum,” dedi. “gel de sana ayın nasıl işlediğini göstereyim.”</p>

    <p>Onun peşinden, omuzlarım suya batana kadar gölete girdim. Keşfe gelen balıklardan cesur olanlar aramızdan geçecek kadar yakınımızda yüzüyorlardı. Hareketleri Felurian’ın suyun altında kalan gizli siluetini açığa çıkarmaktaydı. Çıplaklığını en ince ayrıntısına dek incelemiş olsam da, kısmen gözüken sureti beni adeta büyüledi.</p>

    <p>Balıklar daha da yaklaştı. Biri bana sürtündü ve kaburgalarımda nazik bir çimdik hissettim. Balığın ısırığı bir parmağın dokunuşu kadar yumuşak olsa bile yerimden sıçradım. Başka balıkların da etrafımızda daireler çizmelerini, arada bir bizi ısırmalarını seyrettim.</p>

    <p>“balıklar bile seni öpmeye bayılıyor,” dedi Felurian, ıslak bedenini benimkine yaslayacak denli yaklaşarak.</p>

    <p>“Herhalde tenimdeki tuzun peşindedirler,” dedim onlara bakarak.</p>

    <p>Felurian kızarak beni itti. “belki de baykuş tadı hoşlarına gidiyordur.”</p>

    <p>Ben ona münasip bir cevap veremeden ciddi bir ifadeye büründü, parmaklarını birleştirdi ve elini aramızdaki suya soktu.</p>

    <p>“sadece bir ay vardır,” dedi. “senin fani göğünle benimki arasında hareket eder.” Avcunu göğsüme bastırdı, sonra da geri çekip kendi göğsüne dayadı. “ileri geri gidip gelir.” Durup bana kaşlarını çattı. “sözlerime ilgi göster.”</p>

    <p>“Gösteriyorum,” diye yalan söyledim.</p>

    <p>“hayır. göğüslerime ilgi gösteriyorsun.”</p>

    <p>Doğru söylüyordu. Memeleri su yüzeyiyle flört etmekteydi. “İlgiyi hak ediyorlar,” dedim. “Onlara dikkat etmemek feci bir hakaret olurdu.”</p>

    <p>“önemli şeylerden bahsediyorum, bana sağ salim geri döneceksen bilmen gereken şeylerden.” Bezgin bir iç geçirdi. “birine dokunmana izin verirsem söylediklerime ilgi gösterecek misin?”</p>

    <p>“Evet.”</p>

    <p>Elimi tuttu ve kendisine doğru çekerek göğsünü avuçlattı. “zambaklara vuran dalgaları yap.”</p>

    <p>“Zambaklara vuran dalgaları henüz göstermedin.”</p>

    <p>“öyleyse daha sonra yaparsın.” Elini aramızdaki suya yatay olarak daldırdı ve gözlerini kısmen kapatarak usulca iç geçirdi. “ah,” dedi. “ah.”</p>

    <p>Çok geçmeden balıklar saklanma yerlerinden tekrar çıktılar.</p>

    <p>“benim aklı bir karış havada baykuşum,” dedi Felurian sevecen bir sesle. Göletin dibine daldı ve yassı, yuvarlak bir taşla geri geldi. “şimdi söyleyeceklerime ilgi göster. sen fanisin, ben fey.</p>

    <p>“işte ay,” diyerek taşı avuçlarımız arasına aldı ve düşmemesi için parmaklarımızı iç içe geçirdi. “bağlı güzelce hem fey hem de fani gecesine.”</p>

    <p>Öne doğru bir adım atarak taşı göğsüme bastırdı. “ay böyle hareket eder,” diyerek parmaklarım arasındaki parmaklarını sıktı. “şimdi baksam da yukarı, göremem çok sevdiğim ışıltısını. bir çiçek gibi açılmış taç yaprakları, senin fani dünyana vurur ışığı.”</p>

    <p>Ellerimiz ayrılmadan kollarımız dümdüz uzanana dek geri gitti. Sonra taşı kendi göğsüne doğru çekerek beni suda sürükledi. “şimdi fani kızların gözünde yaş kalmaz ağlaya ağlaya, çünkü ay yalnız benim semamda.”</p>

    <p>Anlayarak başımı salladım. “Hem feyler hem de insanlarca sevilir. Öyleyse ayımız şen şakrak bir gezgin midir?”</p>

    <p>Felurian başını iki yana salladı. “hiç de bile değildir. evet, bir yolcu gibidir. ama hayır, seyyah gibi gezemez. hareket etse bile alıp başını gidemez.”</p>

    <p>“Bir keresinde bir hikâye duymuştum,” dedim. “Ayı çalan bir adam hakkında.”</p>

    <p>Felurian’ın yüz ifadesi ciddileşti. Parmaklarını benimkilerden çözdü ve elindeki taşa baktı. “o olay her şeyin sonu oldu.” İç geçirdi. “ay çalınana dek barış için ümit vardı.”</p>

    <p>Rahat ses tonu dolayısıyla afalladım. “Ne?” diye sordum aptal aptal.</p>

    <p>“ayın çalınışı.” Şaşırarak başını yan yatırdı. “bildiğini söyledin ya.”</p>

    <p>“Bir hikâye duyduğumu söyledim,” dedim. “Ama saçma sapan bir şeydi. Gerçek olayları anlatmıyordu. Bir pe... çocuklara anlatılan türden bir hikâyeydi.”</p>

    <p>Felurian yine gülümsedi. “onlara peri masalları dediğinizi biliyorum. hepsi uydurmadır. biz de zaman zaman çocuklarımıza insancık masalları anlatırız.”</p>

    <p>“Peki ay sahiden de çalındı mı?” diye sordum. “O olay uydurma değil miydi?”</p>

    <p>Felurian kaşlarını çattı. “ben de sana bunu gösteriyorum ya!” dedi ve elini öfkeyle gölete vurarak etrafa su sıçrattı.</p>

    <p>Kendimi suyun altında Ademlerin <em>özür</em> işaretini yaparken buldum ve bunun her iki açıdan da anlamsız olduğunu fark ettim. “Özür dilerim,” dedim. “Ama bu hikâyeyi bilmeden söylediklerini kavramam mümkün değil. Anlatman için sana yalvarıyorum.”</p>

    <p>“eski bir öyküdür. kederlidir de.” Beni uzun uzun süzdü. “karşılığında bana ne vereceksin?”</p>

    <p>“Suskun yürek,” dedim.</p>

    <p>“yani sana verilmiş bir hediyeyi hediye edeceksin,” diye cilve yaptı. “başka?”</p>

    <p>“Ayrıca bin eli yapacağım,” dedim ve yüz ifadesinin yumuşamasını izledim. “Ve bizzat düşündüğüm yeni bir şey göstereceğim. Adına rüzgâra karşı salınmak diyorum.”</p>

    <p>Felurian kollarını göğsünde kavuşturup başını çevirerek büyük bir umursamazlık taklidi yaptı. “senin için yeni olabilir. ben onu hiç şüphesiz farklı bir adla tanıyorumdur.”</p>

    <p>“Olabilir,” dedim. “Ama görmeden bilemezsin.”</p>

    <p>“pekâlâ,” diye iç geçirerek razı oldu. “lakin sırf bin eli güzel yaptığın için.”</p>

    <p>Felurian incecik aya bir müddet baktı, sonra söze girdi. “insanların kentlerinden uzun zaman önce. insanlardan önce. feylerden önce. gözleri açık yürüyenler vardı. bunlar her şeyin en derin adını bilirlerdi.” Duraksayıp bana baktı. “anlıyor musun?”</p>

    <p>“Bir şeyin adını bilirsen onun üzerinde hâkimiyet kurabilirsin,” dedim.</p>

    <p>“hayır,” diyerek sesindeki sitemle beni şaşırttı. “hâkimiyet yoktu. bunlar her şeyin derinini bilirlerdi. hâkimiyet değil. yüzmek suyun üzerinde egemenlik kurmak değildir. bir elmayı yemek onun üzerinde hâkimiyet kurmak değildir.” Bana sert bir bakış attı. “anlıyor musun?”</p>

    <p>Anlamıyordum. Yine de onu kızdırmamak veya hikâyeyi bölmemek için başımı salladım.</p>

    <p>“bu eski isim biliciler dünyada gönüllerince gezerlerdi. tilki ile tavşanı ve aralarındaki boşluğu bilirlerdi.”</p>

    <p>Derin bir nefes aldı ve iç geçirerek saldı. “sonra bir şeyi görüp onu değiştirmeyi düşünenler çıkageldi. işte <em>onların</em> aklı fikri hâkimiyetti.</p>

    <p>“onlar şekilciler, mağrur hayalperestlerdi.” Eliyle uzlaşmacı bir hareket yaptı. “ilk başta her şey o kadar kötü değildi. harikalar yaratıldı.” Yüzü anılarla ışıldadı ve parmakları heyecanla kolumu kavradı. “bir keresinde murellanın duvarlarında oturmuş, gümüş bir ağaçtan aldığım bir meyveyi yiyordum. meyve parıldıyordu ve onun tadına bakmış herkesin ağzını ve gözlerini karanlıkta seçebiliyordun!”</p>

    <p>“Murella, Fae’de miydi?”</p>

    <p>Felurian kaşlarını çattı. “hayır. söyledim ya, bu daha önceydi. sadece tek bir gökyüzü vardı. tek bir ay. tek bir dünya. murella da bunun içindeydi. ve de meyve. ben onu yiyor, gözlerin parıltısını karanlıkta görebiliyordum.”</p>

    <p>“Bu ne kadar zaman önceydi?”</p>

    <p>Hafifçe omuz silkti. “uzun zaman önce.”</p>

    <p>Uzun zaman önce. Gördüğüm ya da duyduğum tüm tarih kitaplarından önce. Arşiv’de iki bin yıl evveline dayanan Caluptena tarih kitapları vardı ve bunlarda Felurian’ın bahsettiği şeylerin en ufak bir bahsi dahi geçmiyordu.</p>

    <p>Mümkün olduğunca kibar bir tavırla, “Sözünü kestiğim için beni bağışla,” dedim ve bütünüyle suya dalmadan yapabildiğim kadar önünde eğildim.</p>

    <p>Yatışan Felurian, kaldığı yerden devam etti. “meyve sadece bir ilkti; bir bebeğin attığı ilk adımlar gibi. sonra daha gözü pek, daha cesur, daha vahşi oldular. eski biliciler onlara, ‘durun,’ dedi, fakat şekilciler kabul etmedi. tartıştılar, kavgaya tutuştular ve şekilcilere yasak koydular. bu tür bir egemenliğe karşı çıktılar.” Felurian’ın gözleri parladı. “ama ah,” deyip iç geçirdi, “neler yarattılar neler!”</p>

    <p>Bana gölgelerden pelerin ören bir kadın vardı karşımda. Hayran kalabileceği şeyleri düşünemiyordum bile. “Neler yarattılar?”</p>

    <p>Çevremizi işaret etti.</p>

    <p>“Ağaçları mı?” diye sordum huşuyla.</p>

    <p>Ses tonuma güldü. “hayır. fae âlemini.” elini geniş geniş salladı. “burası onların arzuları doğrultusunda biçimlendi. içlerinden en üstünü onu bütün bir kumaştan dikti. gönüllerince yaşayabilecekleri bir yer yarattı. ve tüm uğraşlarının sonunda, her bir şekilci yeni ve boş göğü doldurmak için bir yıldız yaptı.”</p>

    <p>Felurian bana gülümsedi. “işte o zaman iki dünya oldu. iki gökyüzü. iki grup yıldız.” Yassı taşı kaldırdı, “ama hâlâ tek bir ay. ve o fanilerin göğünde yusyuvarlak keyif çatıyor.”</p>

    <p>Tebessümü kayboldu. “ama bir şekilci diğer hepsinden daha üstündü. bir yıldız yapmak ona yetmedi. iradesini bütün dünyaya yaydı ve ayı evinden çekip aldı.”</p>

    <p>Felurian yassı taşı göğe doğru kaldırıp bir gözünü dikkatle kapadı. Taşı üstümüzdeki hilalin boş kollarının arasına oturtmak istercesine başını biraz çevirdi. “kırılma noktası oydu. eski biliciler hiçbir sözün şekilcileri durduramayacağını anladılar.” Elleri suya geri düştü. “ayın çalınmasıyla beraber savaş çıktı.”</p>

    <p>“Ayı kim çaldı?” diye sordum.</p>

    <p>Ağzı minik bir tebessümle kıvrıldı. <em>“kim? kim?”</em> diye öttü baykuş gibi.</p>

    <p>“Fey erkânından biri miydi?” diye nazikçe sordum.</p>

    <p>Felurian keyiflenerek başını iki yana salladı. “hayır. dedim ya, bu olaylar feyler ortaya çıkmadan önce yaşandı. o adam şekilcilerin ilki ve en üstünüydü.”</p>

    <p>“Adı neydi?”</p>

    <p>Başını yine sağa sola salladı. “burada isim söylemek yok. taş kapıların ardına kapatılmasına rağmen ondan bahsetmeyeceğim.”</p>

    <p>Ben başka bir soru soramadan, Felurian elimi tutup taşı yine avuçlarımızın arasına koydu. “bu karanlık ve değişken gözlü şekilci elini uzattı kapkara semaya. ayı çekip aldı, ama onu ikna edemedi kalmaya. o yüzden ay artık gidip geliyor fanilerle feyler arasında.”</p>

    <p>Bana güzel yüzünde nadiren rastlanan o ciddi bakışlarından birini attı. “öykünü aldın. <em>nasılını</em> ve <em>kimini.</em> son bir sır daha var. asıl şimdi kullan baykuşumsu dinlemeni.” Bitişik ellerimizi tekrar su yüzeyine indirdi. “asıl bu kısma göstermelisin ilgi.”</p>

    <p>Felurian’ın gözleri o loş ışıkta kapkaraydı. “ay ikimizin de dünyasının çeliyor aklını, dersin ki ebeveynler çekiştiriyorlar çocuklarını. bir o asılıyor, bir öteki. bırakmak istemiyor hiçbiri.”</p>

    <p>Geri çekildi ve taşı ellerimizde tutmayı sürdürebileceğimiz kadar birbirimizden uzaklaştık. “bir yarısını senin göğünde bırakıp ikiye bölündüğünde, ne kadar ayrı durduğumuzu o zaman görürsün işte.” Boştaki eliyle bana uzanarak suyu tutmak istercesine beyhude bir hareket yaptı, “ne kadar öpüşsek de uzun uzun, aramızdaki boşluk değildir buna uygun.”</p>

    <p>Yine yaklaştı ve taşı göğsüme bastırdı. “ve dolunay çıktığı zaman sizde, tüm feyler kapılır çekimine. size yaklaştırır tüm parıltısıyla bizi ve artık çok kolaydır gece ziyaretleri. geçmek gibidir bir kapıdan ya da inmeye benzer kıyıya yanaşmış bir sandaldan.” Bana gülümsedi. “işte gezerken vahşi ormanları, seni gidi çocuk insan, buldun Felurian’ı.”</p>

    <p>Şişen ayın yakına çektiği fey yaratıklarıyla dolu bambaşka bir dünyayı düşünmek endişe vericiydi. “Bu durum tüm feyler için geçerli mi?”</p>

    <p>Felurian omuzlarını silkip başını salladı. “istekleri varsa ve yolu biliyorlarsa. açık bin kapı vardır dünyalarımız arasında.”</p>

    <p>“Bunu daha önce niye hiç duymadım? Fanilerin çimleri üzerinde dans eden bir feyi gözden kaçırmak kolay değildir herhalde...”</p>

    <p>Felurian güldü. “iyi de olmadı mı aynen öyle? dünya büyük ve zaman uzun, ama beni görmeden önce sesimi duydun. orada söylüyordum şarkımı, tarıyordum saçlarımda ay ışığını.”</p>

    <p>Kaşlarımı çattım. “Yine de dünyalar arasında gelip gidenlere dair daha fazla ize rastlamalıymışım gibi geliyor.”</p>

    <p>Felurian omuz silkti. “feylerin çoğu kurnaz ve mahirdir; usulca yürürken baca dumanı gibidir. bazıları türünün arasında bürünür shaede, dönüşür sırtı tepeleme yük dolu bir eşeğe, veya elbiseler giyer hepsi layık kraliçelere.” Bilgiç bir bakış attı bana. “alışığız size görünmemeye.”</p>

    <p>Elimi tekrar tuttu. “daha kara kalpli olanlar sizinle kafa bulmaya bayılırlar. mehtaplı ihlalden alıkoyan nedir bunları? demir, ateş ve ayna camı. unutmamalı karaağacı, dişbudağı ve bakır bıçakları, tabii bir de gözü pek çiftçi karılarını. onlar oynadığımız oyunun kurallarını bilir ve uzak duralım diye bize ekmek verirler. ama en kötüsü halkım ürker harcadığımız güçten, fani toprağa adım attığımız andan itibaren.”</p>

    <p>“Bu kadar emeği sahiden de hak etmiyoruz,” diye gülümseyerek itiraf ettim.</p>

    <p>Felurian uzanıp bir parmağını ağzıma değdirdi. “dolunayken gül istediğin kadar, ama bil ki ayın karanlık bir tarafı da var.” Dönerek kol mesafesine dek uzaklaştı ve yavaş bir spiral çizdirerek beni de yanına çekti. “akıllı bir fani kapılır korkuya, eğer gecede ayın o tatlı ışığı yoksa.”</p>

    <p>Elimi göğsüne doğru çekmeye başladı ve kendisi dönerken beni de suda sürükledi. “attığın her adım öyle bir gecede, takabilir seni karanlık ayın peşine. ve bulabilirsin kendini faede, istesen de istemesen de.”</p>

    <p>Felurian beni de çekiştirerek suda geri gitti. “ve bir fani boğulmaz da ne yapar öyle yabancı bir yerde?”</p>

    <p>Ona doğru bir adım attım, ama ayağımın altında hiçbir şey bulamadım. Elim Felurian’ınkinden kurtuldu ve karanlık sulara gömülüverdim. Kör ve boğulur bir halde delicesine çırpınmaya başlayarak yüzeye çıkmaya çalıştım.</p>

    <p>Uzun ve korku dolu bir anın sonunda Felurian’ın elleri beni tuttu ve bir kedi yavrusundan daha ağır değilmişim gibi kolayca sudan çıkardı. Yüzümü yüzüne yaklaştırdı. Kara gözleri sert ve ışıltılıydı.</p>

    <p>Berrak bir sesle konuştu. “yaptım bunu anlayasın diye. bilge bir adam korkuyla bakar aysız bir geceye.”</p>
  </div>
</body>
</html>
