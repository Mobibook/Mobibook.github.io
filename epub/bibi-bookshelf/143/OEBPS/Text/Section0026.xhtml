<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">On Sekizinci Bölüm</h1>

    <h2 class="baslik_2 sigil_not_in_toc">Şarap ve Kan</h2>

    <p>Sonunda Wil ile Sim beni Arşiv’in şefkatli kollarından kopardılar. Onlara karşı koyup küfürler savurdum, fakat inatlarından vazgeçmediler ve üçümüz birlikte Imre yolunun soğuğunu göğüsledik.</p>

    <p>Eolian’a vardığımızda hem sahneyi görebilmek hem de sırtlarımızı sıcak tutmak için doğu duvarındaki ocağın yakınında bir masa seçtik. İçimdeki kitap hasretinin donuk bir sızı halini aldığını hissedebiliyordum. Üçümüz bol bol sohbet edip köşe oynadık ve Denna oralarda bir yerde Ambrose’un kollarında olmasına rağmen zaman geçtikçe keyfim yerine gelmeye başladı.</p>

    <p>Birkaç saat sonra yakındaki ateşin etkisiyle sıcacık ve miskin bir vaziyette sandalyemde kaykılmış oturuyordum. Wil’le Sim ise Modeg kralının gerçek bir hükümdar mı yoksa sadece bir kukla mı olduğunu tartışıyorlardı. Tam içim geçecekti ki ağır bir şişe güm diye masamıza indi ve bunu şarap kadehlerinin çınlaması izledi.</p>

    <p>Denna masamızın yanında duruyordu. “Bozuntuya vermeyin,” diye fısıldadı. “Gelmemi bekliyordunuz. Geç kaldığım için de kızgınsınız.”</p>

    <p>Sersem bir halde sandalyemde dik oturmaya ve gözlerimi kırpıştırarak kendime gelmeye çalıştım.</p>

    <p>Sim rolüne hemen ısındı. “Bir saat oldu,” diyerek haşince kaşlarını çattı. İki parmağıyla masaya hızlı hızlı vurmayı da ihmal etmedi. “Sakın içki ısmarlayarak kendini affettirebileceğini sanma. Senden özür bekliyorum.”</p>

    <p>“Suç tamamen bende değil,” dedi Denna, büyük bir utanç sergileyerek. Dönüp bardan tarafı işaret etti.</p>

    <p>Ambrose’u orada durmuş, kahrolası şapkasının altından pişkin gözlerle beni süzerken görmekten korkarak bara baktım. Fakat barda kafası dazlak Cealdimli bir adam vardı yalnızca. Başını yarı selam yarı özür niteliğindeki bize doğru salladı.</p>

    <p>Sim adama kaşlarını çatarak baktı, sonra da Denna’ya doğru döndü ve karşımdaki boş sandalyeyi gönülsüzce işaret etti. “İyi. Oynayacaksak oynayalım artık.”</p>

    <p>Denna odaya sırtını verip yerine geçti ve eğilip Simmon’u alnından öptü. “Harikasın,” dedi ona.</p>

    <p>“Ben de kaş çatıyordum,” dedi Wilem.</p>

    <p>Denna yanında getirdiği şişeyi ona doğru kaydırdı. “Madem öyle, hiç değilse içkileri sen koy.” Her birimizin önüne bir bardak bıraktı. “Israrcı talibimden bir hediye.” Asabiyetle iç geçirdi. “Hep bir şeyler vermek istiyorlar.” Beni meraklı gözlerle süzdü. “Bu gece çok sessizsin.”</p>

    <p>Elimle yüzümü ovuşturdum. “Seni görmeyi beklemiyordum,” dedim. “Beni tam uyuyacakken yakaladın.”</p>

    <p>Wilem soluk pembe renkli şarabı bardaklara dökerken Denna şişenin tepesindeki gravürü inceledi. “Cerbeor,” diye mırıldandı. “Bunun doğru düzgün bir mahsul olup olmadığını bile bilmiyorum.”</p>

    <p>“Değil,” diye açıkladı Simmon, bardağını alırken. “Cerbeor aslında Atur imalatıdır. Teknik olarak sadece Vintas şarapları mahsule göre sınıflandırılır.” İçkisinden bir yudum aldı.</p>

    <p>“Sahi mi?” diye sordum, kendi bardağıma bakarak.</p>

    <p>Sim başını salladı. “Fazla bilinen bir husus değildir.”</p>

    <p>Denna da içkiden bir yudum alıp başını kendi kendine salladı. “Yine de güzel şarapmış,” dedi. “Adam hâlâ barda mı?”</p>

    <p>“Evet,” dedim bakmaksızın.</p>

    <p>“Eh,” dedi gülümseyerek, “öyleyse başınıza kaldım gibi gözüküyor.”</p>

    <p>“Hiç köşe oynadın mı?” diye umutla sordu Sim.</p>

    <p>“Korkarım hayır,” dedi Denna. “Ama çabuk öğrenirim.”</p>

    <p>Sim benim ve Wil’in de yardımlarıyla oyunun kurallarını açıkladı. Denna isabetli birkaç soru sorarak anladığını gösterdi. Bundan memnundum. Karşımda oturduğu için oyundaki eşim o olacaktı.</p>

    <p>“Genelde neyine oynarsınız?” diye sordu Denna.</p>

    <p>“Değişir,” dedi Wil. “Bazen el başına oynarız. Bazen de oyununa.”</p>

    <p>“Öyleyse oyununa olsun,” dedi Denna. “Peki bahis ne kadar?”</p>

    <p>“Önce bir deneme eli çevirebiliriz,” dedi Sim, saçlarını gözlerinin önünden çekerek. “Ne de olsa daha yenisin.”</p>

    <p>Denna’nın gözleri kısıldı. “Özel muameleye ihtiyacım yok.” Elini cebine atıp masaya bir sikke bıraktı. “Bir mangır siz beylere fazla mı?”</p>

    <p>Benim için öyleydi, özellikle de oyunu yeni öğrenen biriyle eşleştiğim düşünülürse. “Bu ikisine dikkat et,” dedim. “Rakiplerinden kan almak için birbirleriyle yarışırlar.”</p>

    <p>“Aslına bakarsan,” dedi Wilem, “kan hiçbir işime yaramaz. O yüzden parasına oynarım.” Bir mangır bulana dek kesesini karıştırdı ve sikkeyi masaya sertçe bıraktı. “Ben bir deneme eli çevirmeye razıyım, ama madem bunu onur kırıcı buluyor, neyi var neyi yoksa alıp onu haşat edeceğim.”</p>

    <p>Denna bu söz üzerine sırıttı. “Tam benim kafadasın Wilem.”</p>

    <p>İlk el epey iyi geçti. Denna yanlış kartı oynadıysa da elimiz kötü olduğu için zaten kazanamazdık. Fakat ikinci elde bahsi arttırırken hata yaptı. Sim onu düzelttiği zaman kızıp iyice açık verdi. Sonra da sırayı karıştırdı. Aslında kabahati büyük değildi, fakat kupa valeyle başlayarak nasıl bir eli olduğunu herkese belli etti. Bunu o da fark etti. Bıyık altından bir hanımefendiye hiç yakışmayan sözler sarf ettiğini duydum.</p>

    <p>Dediklerini yapmakta kararlı gözüken Wil ile Sim onun bu durumundan istifade etmek için acımasızca üstüne geldiler. Elimdeki kartlar kötü olduğu için oturup beklemekten başka yapabileceğim bir şey yoktu. Sonraki iki eli onlar kazandılar ve aç kurtlar gibi Denna’nın işini bitirmeye hazırlandılar.</p>

    <p>Fakat yapamadılar. Denna iyi bir kart çekti, sonra kupa papazını oynadı. Daha evvelden açılışta vale oynadığı için bu yaptığı anlamsızdı. Ama sonra as da çıktı.</p>

    <p>Önceki hatasının Wil ile Sim’i kandırmaya yönelik bir hile olduğunu anladım. Yüzümde belirecek olan tebessümü ertelemeyi başardım, ta ki o ikisi neler döndüğünü yavaş yavaş anlamaya başlayana dek. Daha fazla dayanamayıp güldüm.</p>

    <p>“Kendini bir şey sanma,” dedi Denna bana. “Seni de kandırdım. Valeyi gösterdiğim zaman kusacak gibi bir halin vardı.” Eliyle ağzını kapatıp gözlerini masumane bir edayla kocaman açtı. “Amanın, daha önce hiç köşe oynamadım. Bana öğretir misiniz? Bazen parasına oynandığı doğru mu?”</p>

    <p>Masaya başka bir kart atıp ortadakileri topladı. “Hak ettiğiniz gibi elinizde avcunuzda ne varsa almayıp sizi azıcık tokatladığım için halinize şükredin.”</p>

    <p>Elin geri kalanını da aman vermeden döndürdü ve iki rakibimize öyle büyük bir fark attı ki oyun bitmeden sonucu belli oldu. Denna bir daha tek bir kart dahi kaçırmadı ve öyle güzel bir oyun çıkardı ki onun yanında Manet bile sönük kaldı.</p>

    <p>“Bu çok bilgilendiriciydi,” dedi Wil, mangırını Denna’ya doğru iterken. “Artık biraz ara verip yaralarımı sarsam iyi olacak.”</p>

    <p>Denna kadehini şerefe kaldırdı. “İyi eğitimli insanların enayiliğine.”</p>

    <p>Bardaklarımızı onunkine değdirip kafalarımıza diktik.</p>

    <p>“Nedense bir süredir ortalarda yoktun,” dedi Denna bana. “Neredeyse iki dönüdür seni arıyordum.”</p>

    <p>“Niye ki?” diye sordu Sim.</p>

    <p>Denna dönüp Wil ile Sim’e dikkatle baktı. “Siz ikiniz de Üniversite’de öğrencisiniz, değil mi? Hani şu sihir öğrenilen özel okulda?”</p>

    <p>“Aynen öyle,” dedi Sim içtenlikle. “Ağzımıza kadar gizemle doluyuz.”</p>

    <p>“Yanına bile yaklaşılmaması gereken karanlık güçlerle uğraşırız,” dedi Wil sakin sakin.</p>

    <p>“Ayrıca oraya Gizemiye denir,” diye belirttim.</p>

    <p>Başını sallayan Denna ciddi bir yüz ifadesiyle öne doğru eğildi. “Herhalde üçünüz nasıl işlediğini az buçuk biliyorsunuzdur.” Bize tek tek baktı. “Eh, söyleyin bana. Nasıl işliyor?”</p>

    <p>“Ne nasıl işliyor?” diye sordum.</p>

    <p>“Sihir,” cevabını verdi. “Gerçek sihir.”</p>

    <p>Wil, Sim ve ben bakıştık.</p>

    <p>“Bu karmaşık bir mesele,” dedim.</p>

    <p>Denna omuz silkip arkasına yaslandı. “Bol bol vaktim var,” dedi. “Ve nasıl işlediğini bilmem gerekiyor. Bana biraz sihir gösterin.”</p>

    <p>Üçümüz de sandalyelerimizde huzursuzca kıpırdandık. Denna güldü.</p>

    <p>“Öyle bir şey yapmamız doğru olmaz,” dedim.</p>

    <p>“Niye?” diye sordu. “Yaparsanız kozmik dengeyi mi bozarsınız?”</p>

    <p>“İnzibatların kafasını bozarız, o kadar,” dedim. “Burada öyle şeyleri hiç sevmezler.”</p>

    <p>“Hocaların da hoşuna gitmez,” dedi Wil. “Üniversite’nin şöhretine çok düşkündürler.”</p>

    <p>“Hadi ama,” dedi Denna. “Bizim Kvothe’nin bir tür rüzgâr iblisi çağırdığını duymuştum.” Başparmağıyla arkasındaki kapıyı işaret etti. “Hem de dışarıdaki meydanın orada.”</p>

    <p>Acaba bunu ona Ambrose mu söylemişti? “Sadece rüzgâr çıkmıştı,” dedim. “Ortada iblis falan yoktu.”</p>

    <p>“Üstelik Kvothe o yüzden kırbaçlandı da,” dedi Wil.</p>

    <p>Denna ona şaka yapıp yapmadığını bilemiyormuş gibi baktı, ardından omuz silkti. “Neyse, kimsenin başını belaya sokmak istemem,” dedi hiç de dürüst olmayan bir ifadeyle. “Ama meraktan çatlıyorum. Üstelik benim de karşılığında sizinle paylaşabileceğim sırlarım var.”</p>

    <p>Sim bunu duyunca dikkat kesildi. “Ne tür sırlar?”</p>

    <p>“Kadınlığa dair ne kadar çok ve çeşitli sır varsa onlar,” dedi Denna gülümseyerek. “Daha zarif cinsiyetle olan kusurlu ilişkilerinizi geliştirmenize yardımcı olabilecek pek çok şey biliyorum.”</p>

    <p>Sim sandalyesinde Wil’e doğru eğildi ve abartılı bir fısıltıyla, “<em>Kusurlu mu</em> dedi, yoksa <em>korkulu mu?</em>” diye sordu.</p>

    <p>Wil parmağıyla önce kendi göğsünü işaret etti, sonra da Sim’inkini. “Ben: kusurlu. Sen: korkulu.”</p>

    <p>Denna bir kaşını kaldırdı ve başını yan yatırarak üçümüze ilgiyle baktı.</p>

    <p>Genzimi huzursuzca temizledim. “Gizemiye sırlarını paylaşmamız istenmez. Üniversite’nin kurallarına aykırı değilse de-”</p>

    <p>“Aslında aykırı,” diye sözümü kesti Simmon, bana af dilemesine bir bakış atarak. “Hem de birkaç kurala birden.”</p>

    <p>Denna dramatik bir sesle iç geçirip bakışlarını tavana dikti. “Yanılmamışım,” dedi. “Anca laf üretiyorsunuz, itiraf edin, sütü tereyağına bile çeviremezsiniz.”</p>

    <p>“Sim’in sütü tereyağına çevirebileceğini adım gibi biliyorum,” dedim. “Çevirmiyorsa da tembelliğindendir.”</p>

    <p>“Sizden bana sihir <em>öğretmenizi</em> istemiyorum,” dedi Denna. “Sadece nasıl işlediğini bilmem gerekiyor.”</p>

    <p>Sim, Wil’e baktı. “Böyle bir şey İzinsiz Bilgi Paylaşımı kapsamına girmez, değil mi?”</p>

    <p>“Yasadışı İfşa kapsamına girer,” dedi Wil ciddiyetle.</p>

    <p>Denna komplo planları kurarcasına öne doğru eğilerek dirseklerini masaya dayadı. “Madem öyle,” dedi, “önünüzdeki basit şişenin çok daha ötesinde felekten bir gece geçirmeniz için tüm masraflarınızı karşılamaya da hazırım.” Gözlerini Wil’e çevirdi. “Buradaki barmenlerden biri kısa süre önce bodrumda tozlu bir şişe bulmuş. Üstelik bu sadece Cealdim krallarının içkisi olan eski mi eski bir kuyruklu olmakla kalmayıp, aynı zamanda bir Merovani’ymiş de.”</p>

    <p>Wilem’in yüz ifadesi değişmese de kara gözleri parladı.</p>

    <p>Büyük ölçüde boşalmış olan salona bakındım. “Orden gecelerinde burası fazla dolu olmaz. Gürültü yapmazsak sorun yaşamayız,” dedim ikisine.</p>

    <p>Sim’in suratında yine o çocuksu sırıtışı vardı. “Kulağa makul geliyor. Bir sırra karşılık başka bir sır.”</p>

    <p>“Eğer o dediğin sahiden de bir Merovani’yse,” diye ekledi Wilem, “hocaları biraz kızdırmayı göze alabilirim.”</p>

    <p>“Tamam öyleyse,” dedi Denna geniş bir tebessümle. “Önce siz.”</p>

    <p>Sim sandalyesinde öne eğildi. “Öğrenilmesi en kolay olan herhalde sempatidir,” dedi, sonra da nasıl devam edeceğini bilememişçesine duraksadı.</p>

    <p>Sözü ben aldım. “Makara ve ip kullanarak normalde kaldıramayacağın bir şeyi kaldırırsın ya,” dedim.</p>

    <p>Denna başını salladı.</p>

    <p>“İşte sempati de öyle şeyler yapmamızı sağlar. Ama bir sürü makarayla ipe gerek kalmadan.”</p>

    <p>Wilem masanın üstüne bir çift demir metelik bırakıp bir bağ fısıldadı. Sağdakini bir parmağıyla itince soldaki de onun hareketini taklit ederek onunla aynı anda kaydı.</p>

    <p>Bunu görünce Denna’nın gözleri kocaman açıldı. Bir hayret nidası savurmadıysa da burnundan derin bir nefes aldı. Muhtemelen daha önce hiç böyle bir şey görmediğini ancak o zaman düşünebildim. Aldığım eğitimden sonra Üniversite’den sadece birkaç kilometre uzakta yaşayan birinin en basit sempatiye bile tanıklık etmemiş olabileceğini unutmam kolaydı.</p>

    <p>Yine de Denna’ya hakkını vermek lazım. Kendini çabucak toparladı ve ufacık bir tereddüdü takiben parmağıyla sikkelerden birine dokundu. “Demek odamdaki çıngırak böyle çalışıyordu,” diye sesli düşündü.</p>

    <p>Başımı salladım.</p>

    <p>Wil önündeki meteliği ona doğru kaydırdı ve Denna sikkeyi eline aldı. Diğer sikke de masadan yükselerek havada asılı durdu. “Ağırmış,” dedi Denna, sonra da başını kendi kendine salladı. “Çünkü bu bir makara. İkisini birden kaldırıyorum.”</p>

    <p>“Isı, ışık ve hareket hep enerjidir,” dedim. “Enerjiyi yaratamayacağımız gibi yok da edemeyiz. Ama sempati onu nakletmemizi veya bir türden diğerine dönüştürmemizi sağlar.”</p>

    <p>Denna meteliği masaya geri koydu ve diğeri de ona uyum sağladı. “Peki bu bir işe yarar mı?”</p>

    <p>Wil keyifle homurdandı. “Su çarkı işe yarar mı?” diye sordu. “Peki ya yel değirmeni?”</p>

    <p>Elimi pelerinimdeki ceplerden birine attım. “Hiç sempati lambası görmüş müydün?” diye sordum.</p>

    <p>Denna başını salladı.</p>

    <p>Lambamı masaya koyup ona doğru ittim. “Sempati lambası da aynı prensiple çalışır. Biraz ısı alıp onu ışığı çevirir. Bir enerji türünü bir diğerine dönüştürür.”</p>

    <p>“Tıpkı bir sarraf gibi,” dedi Wil.</p>

    <p>Denna lambayı ellerinde merakla çevirdi. “Peki ısıyı nereden alır?”</p>

    <p>“Metal kısmı ısıyı saklar,” diye açıkladım. “Lambayı açık bırakırsan bir süre sonra metalinin soğumaya başladığını hissedersin. Fazla soğursa çalışmaz.” Parmağımla gösterdim. “Bunu ben yaptım, o yüzden oldukça verimli çalışıyor. Elinin ısısı bile onun sürekli çalışmasına yetmeli.”</p>

    <p>Denna düğmeyi itince lambadan donuk kızıl renkli dar bir ışık huzmesi çıktı. “Isıyla ışık arasındaki ilişkiyi anlayabiliyorum,” dedi düşünceli bir edayla. “Güneş parlak ve sıcaktır. Mum da öyle.” Kaşlarını çattı. “Ama hareket onlara benzemez. Bir ateş hiçbir şeyi itemez.”</p>

    <p>“Sürtünmeyi düşün,” diye lafa karıştı Sim. “Bir şeyi bir yere sürttüğün zaman ısınır.” Elini pantolonunun kumaşına hızla sürterek dediğini uygulamalı olarak gösterdi. “Aynen böyle.”</p>

    <p>Hevesle sürtmeye devam ettiği eli masanın altında kaldığı için bu hareketinin biraz müstehcen göründüğünün farkında değildi. “İş enerjide bitiyor. Böyle yaptıkça ısı üretirsin.”</p>

    <p>Denna bir şey belli etmediyse de Wilem gülmeye başlayarak Sim’le aynı masada oturduğuna utanır gibi eliyle yüzünü örttü.</p>

    <p>Simmon durumun ayırdına varınca donakaldı ve utançtan yüzü kıpkırmızı kesildi.</p>

    <p>İmdadına ben yetiştim. “İyi bir örnekti. Bir araba tekerinin göbeğine dokunursan sıcak olduğunu hissedersin. Isı tekerin hareketinden doğar. Bir sempatici de enerjiyi dönüştürebilir, ısıyı harekete çevirebilir.” Lambamı işaret ettim. “Veya ısıyı ışığa.”</p>

    <p>“İyi,” dedi Denna. “Sizler enerji sarraflarısınız. Peki bunu nasıl yapıyorsunuz?”</p>

    <p>“Alar adlı özel bir düşünme yöntemi vardır,” dedi Wilem. “Bir şeye o kadar çok inanırsın ki gerçek olur.” Meteliklerden birini kaldırınca diğeri onu taklit etti. “Bu iki meteliğin birbirine bağlı olduğuna inandığım için öyleler.” Havada asılı duran sikke ansızın masaya düştü. “İnanmayı bırakırsam öyle olmazlar.”</p>

    <p>Denna meteliği eline aldı. “Yani iman gibi bir şey, öyle mi?”</p>

    <p>“Daha ziyade irade gücü,” dedi Sim.</p>

    <p>Denna başını yana yatırdı. “Öyleyse niye ona irade gücü demiyorsunuz?”</p>

    <p>“Alar kulağa daha güzel geliyor,” diye açıkladı Wil.</p>

    <p>Başımı salladım. “Yaptığımız şeyler için kulağa etkileyici gelen isimler bulmasaydık kimse bizi ciddiye almazdı.”</p>

    <p>Başımı sallayarak anladığını gösteren Denna’nın güzelim ağzının köşeleri bir tebessümle kıvrıldı. “Bu kadar mı? Enerji ve irade gücü?”</p>

    <p>“Ve sempati bağı,” dedim. “Wil’in su çarkı benzetmesi epey yerinde. Aradaki bağ, suyu çarka taşıyan borunun işlevini görür. Kötü bir bağ delik deşik bir boruya benzer.”</p>

    <p>“İyi bir bağ nasıl kurulur?” diye sordu Denna.</p>

    <p>“İki nesne birbirine ne kadar çok benziyorsa aralarındaki bağ da o kadar sağlam olur. Bunun gibi.” Bardağıma o solgun renkli şaraptan biraz koydum ve parmağımı içine batırdım. “İşte şarap için mükemmel bir bağ,” dedim. “Şarabın ta kendisinden bir damla.”</p>

    <p>Ayağa kalkıp yakındaki ocağa kadar gittim. Bir bağ mırıldandım ve parmağımdaki şarap damlasını yanan kütükleri bir arada tutan sıcak metal ayaklığa damlattım.</p>

    <p>Yerime döndüğüm esnada bardağımdaki şaraptan dumanlar çıkıyordu. Sonra da kaynamaya başladı.</p>

    <p>“İşte bu yüzden,” dedi Wilem ciddiyetle, “bir sempaticiye asla kanından bir damla vermemelisin.”</p>

    <p>Önce Wilem’e, sonra da bardağa bakan Denna’nın beti benzi attı.</p>

    <p>“Eh be Wil,” dedi Simmon dehşet dolu gözlerle. “Söylenecek şey mi bu?” Denna’ya baktı. “Hiçbir sempatici böyle bir işe kalkışmaz,” dedi olanca samimiyetiyle. “Buna Kasıtlı Zarar Verme denir ve bizler böyle bir şey yapmayız. Asla.”</p>

    <p>Denna biraz zoraki de olsa tebessüm etti. “Hiç kimse böyle bir şey yapmıyorsa neden bir adı var?”</p>

    <p>“Eskiden yaparlardı,” dedim. “Ama artık değil. Yüz yıldır öyle bir olay yaşanmadı.”</p>

    <p>Bağı kaldırdım ve şarabın kaynaması kesildi. Denna uzanıp şişeye dokundu. “Niye bu şarap da kaynamıyor?” diye hayretle sordu. “Bu da aynı şarap.”</p>

    <p>Parmağımla şakağıma vurdum. “Alar. Zihnim ona yön ve odak veriyor.”</p>

    <p>“Bu iyi bir bağsa,” dedi Denna, “kötüsü nasıl oluyor?”</p>

    <p>“Dur göstereyim.” Wilem’in yorumundan sonra sikkelerin daha az endişe vereceğini tahmin ederek kesemi çıkardım. “Sim, yanında gümüş bir peni var mı?”</p>

    <p>Vardı. Sikkeleri Denna’nın önüne iki sıra halinde dizdim. Bir çift demir meteliği göstererek bir bağ mırıldandım. “Kaldır bakalım,” dedim.</p>

    <p>Denna meteliklerden birini kaldırınca diğeri onu taklit etti.</p>

    <p>İkinci çifti işaret ettim: bir metelik ve yegâne gümüş talentim. “Şimdi de şunu.”</p>

    <p>Denna ikinci meteliği kaldırınca talent de onunla beraber kalktı. Denna bir tartının kefeleri gibi ellerini kaldırıp indirdi. “Bu ikincisi daha ağır.”</p>

    <p>Başımı salladım. “Farklı metaller. Birbirlerine daha az benziyorlar, o yüzden daha fazla enerji harcaman gerekiyor.” Meteliği ve Sim’in verdiği gümüş peniyi işaret ederek üçüncü bir bağ mırıldandım.</p>

    <p>Denna ilk iki meteliği sol, üçüncüsünü sağ eline aldı. Gümüş peni de onlarla beraber yükseldi. Denna kendi kendine başını salladı. “Bu seferki daha da ağır, çünkü hem farklı bir şekle hem de farklı bir metale sahip.”</p>

    <p>“Aynen öyle,” dedim. Dördüncü ve son çifti gösterdim: bir metelik ile bir parça tebeşir.</p>

    <p>Denna parmaklarını peninin altına zar zor geçirebildi. “Diğer hepsinin toplamından daha ağır,” dedi. “En az bir buçuk kilo vardır!”</p>

    <p>“Demirle tebeşir arasındaki bağ kötü bir bağdır,” dedi Wilem. “Enerji aktarımı yetersizdir.”</p>

    <p>“Ama enerjinin yaratılamayacağını veya yok edilemeyeceğini söylediniz,” dedi Denna. “Ben bu minicik tebeşiri kaldırmak için bu kadar uğraşıyorsam enerjinin fazlası nereye gidiyor?”</p>

    <p>“Akıllıca,” dedi Wilem kıkırdayarak. “Hem de çok. Bunu sormak aklıma gelene dek bir sene geçmesi gerekmişti.” Denna’yı beğeniyle süzdü. “Enerjinin bir kısmı havada kaybolur.” Bir elini salladı. “Bir kısmı nesnelere, bir kısmı da bağı kontrol eden sempaticinin vücuduna gider.” Kaşlarını çattı. “Kulağa tehlikeci geliyor.”</p>

    <p>“Tehlikeli,” diye nazikçe düzeltti Simmon.</p>

    <p>Denna bana baktı. “Yani sen şu anda meteliklerin tüm bu şeylere bağlı olduğuna mı inanıyorsun?”</p>

    <p>Başımı salladım.</p>

    <p>Ellerini havada gezdirdi. Sikkeler ve tebeşir yükselip alçaldı. “Peki bu... zor değil mi?”</p>

    <p>“Öyle,” dedi Wilem. “Ama Kvothe’miz biraz gösteriş budalasıdır.”</p>

    <p>“Ben de bu yüzden sessiz kaldım,” dedi Sim. “Aynı anda dört bağ birden kurulabileceğini bilmiyordum. Yaptığı şey çok etkileyici.”</p>

    <p>“Gerekirse beş tane de kurabilirim,” dedim. “Ama sınırım bundan ibaret.”</p>

    <p>Sim Denna’ya gülümsedi. “Bir şey daha var. İzle bak!” Havada asılı duran tebeşir parçasını işaret etti.</p>

    <p>Hiçbir şey olmadı.</p>

    <p>“Hadi ama,” diye yaltaklandı Sim. “Kıza bir şey göstermeye çalışıyorum.”</p>

    <p>“Göster öyleyse,” dedim kibirli bir edayla, sandalyemde arkama yaslanarak.</p>

    <p>Sim derin bir nefes alıp gözlerini tebeşir parçasına dikti. Tebeşir titredi.</p>

    <p>Wil açıklama yapmak için Denna’ya sokuldu. “Bir sempatici bir diğerinin Alarına karşı gelebilir,” dedi. “İşin sırrı meteliğin gümüş peniyle hiç de aynı <em>olmadığına</em> inanmakta yatıyor.”</p>

    <p>Wil işaret etti ve peni masaya düştü.</p>

    <p>“Faul yaptın,” diye gülerek itiraz ettim. “Bire karşı iki hiç de adil değil.”</p>

    <p>“Bu durumda adil,” dedi Simmon ve tebeşir yine titredi.</p>

    <p>“İyi,” deyip derin bir soluk aldım. “Elinizden geleni ardınıza koymayın.”</p>

    <p>Tebeşir çabucak masaya düştü ve onu metelik izledi. Fakat gümüş peni yerini korudu.</p>

    <p>Sim arkasına yaslandı. “Sen ucubenin tekisin,” dedi başını iki yana sallayarak.</p>

    <p>“İyi, sen kazandın.” Wilem de gevşedi.</p>

    <p>Denna bana baktı. “Yani Alar’ın ikisininkinin toplamından daha mı güçlü?”</p>

    <p>“Muhtemelen hayır,” dedim insafa gelerek. “Birlikte pratik yaparlarsa herhalde beni alt edebilirler.”</p>

    <p>Denna’nın gözleri masaya dağılmış sikkelerde gezindi. “Hepsi bu kadar mı?” diye sorarken sesi hüsrana uğramış gibi çıktı. “Her şey enerji sarraflığından mı ibaret?”</p>

    <p>“Başka sanatlar da var,” dedim. “Mesela Simmon simya bilir.”</p>

    <p>“Bense,” dedi Wilem, “yakışıklı görünmekle yetinirim.”</p>

    <p>Denna ciddi gözlerle bizi süzdü. “Peki bu sihirler arasında hiç...” Parmaklarını anlamsızca oynattı. “Bir şeyler yazılarak yapılanı var mı?”</p>

    <p>“Sigaldri,” dedim. “Odandaki o çıngırağı hatırla. Sigaldri kalıcı bir sempati gibidir.”</p>

    <p>“Ama o da sarrafçılık, değil mi?” diye sordu Denna. “Sadece enerji?”</p>

    <p>Başımla olumladım.</p>

    <p>Denna utanmış gözüktü. “Ya biri size bundan fazlasını yapabilen bir sihir türü olduğunu söyleseydi? Bir şeyler yazdığın ve bu yazdıklarının gerçek olduğu bir sihir?”</p>

    <p>Parmaklarıyla tahta üzerinde desenler çizerken bir yandan da tedirgin gözlerle masaya baktı. “Biri o yazıyı gördüğünde okuyamasa bile yazılı olanların gerçekleştiği bir sihirden bahsediyorum. Mesela ne yazdığına bağlı olarak insanlar belli bir şekilde düşünecekler veya davranacaklar.” Merak, umut ve kararsızlığın tuhaf bir karışımını içeren bir yüz ifadesiyle tekrar başını kaldırdı.</p>

    <p>Üçümüz bakıştık. Wilem omuz silkti.</p>

    <p>“Kulağa simyadan çok daha kolay geldiği kesin,” dedi Simmon. “Bütün gün çözümleme prensipleriyle uğraşacağıma öyle bir şey yapmayı yeğlerim.”</p>

    <p>“Bana peri masallarındaki sihir gibi geldi,” dedim. “Gerçekte olmayan bir safsata. En azından Üniversite’de böyle bir şey hiç duymadım.”</p>

    <p>Denna parmaklarının tahta üzerinde şekiller çizmeyi devam ettiği masaya baktı. Ağzı hafifçe büzülmüş, gözleri uzaklara dalıp gitmişti.</p>

    <p>Hayal kırıklığına mı uğradığını, yoksa yalnızca düşüncelere mi daldığını kestiremedim. “Niye sordun?”</p>

    <p>Başını kaldıran Denna’nın yüzünde muzip bir tebessüm belirdi. Omuz silkerek sorumu geçiştirdi. “Sadece bir şeyler duydum,” dedi meseleyi kapatırcasına. “Kulağa gerçek olamayacak kadar güzel geliyordu.”</p>

    <p>Başını bara doğru çevirdi. “Israrcı talibimden kurtulmuşa benziyorum,” dedi.</p>

    <p>Wil avcu ileri bakacak şekilde elini kaldırdı. “Bir anlaşmamız vardı,” dedi. “İçki ve bir kadının sırrı konuşulmuştu.”</p>

    <p>“Gitmeden önce barmenle iki çift laf edeceğim,” dedi Denna neşeli gözlerle. “Sırra gelince: Arkanızda iki bayan oturuyor. Ne zamandır gözleri üzerinizde. Yeşil giyen Sim’den hoşlanırken kısa sarı saçlının yakışıklı görünmekle yetinen Cealdimli adamlara ilgi duyar gibi bir hali var.”</p>

    <p>“Onlardan haberdarız,” dedi Wilem dönüp bakmadan. “Maalesef halihazırda genç bir Modegli beyefendinin refakatindeler.”</p>

    <p>“Beyefendi romantik anlamda onlarla <em>beraber</em> değil,” diye karşılık verdi Denna. “Hanımlar size bakarken beyefendi kızıl saçlılara ilgi duyduğunu açıkça belli etti.” Sahiplenen bir edayla kolumu tuttu. “Ama yanlış kişiye göz koydu.”</p>

    <p>Bahsettiği masaya bakmamak için kendimi zor tuttum. “Ciddi misin?” diye sordum.</p>

    <p>“Endişelenmeyin,” dedi Denna, Wil’le Sim’e. “Dikkatini dağıtması için Deoch’u Modeglinin yanına gönderirim. Böylece siz de kızlara sokulabilirsiniz.”</p>

    <p>“Deoch ne yapacak ki?” diye gülerek sordu Sim. “Hokkabazlık mı?”</p>

    <p>Denna ona manalı bir bakış attı.</p>

    <p>“Ne?” dedi Simmon. “N... Deoch o biçim değildir.”</p>

    <p>Denna bir hayret ifadesiyle gözlerini kırpıştırdı. “Eolian’ı o ve Stanchion beraber işletiyorlar,” dedi. “Bunu bilmiyor muydun?”</p>

    <p>“Burası onların,” dedi Sim. “Ama... bilirsin işte, <em>beraber</em> değiller.”</p>

    <p>Denna bir kahkaha patlattı. “Tabii ki öyleler.”</p>

    <p>“İyi de Deoch’un etrafı hep kadınlarla çevrili,” diye itiraz etti Simmon. “O... O asla-”</p>

    <p>Denna ona safmış gibi baktı, sonra Wil’le bana döndü. “Siz ikiniz biliyordunuz, değil mi?”</p>

    <p>Wilem omuz silkti. “O konuda bir şey duymuşluğum yoktu. Ama onun bir <em>Basha</em> olmasına şaşırmadım. Yeterince çekici biri.” Tereddüde kapılarak kaşlarını çattı. “<em>Basha.</em> Onun buradaki karşılığı nedir? Hem kadınlarla hem de erkeklerle yakınlaşan bir adama ne denir?”</p>

    <p>“Şanslı?” diye tahmin yürüttü Denna. “Yorgun? Çift taraflı?”</p>

    <p>“Çift cinsiyetli,” diye şaka yollu düzelttim.</p>

    <p>“Bak bu olmadı,” diye beni payladı Denna. “Kulağa etkileyici gelen isimler kullanmazsak kimse bizi ciddiye almaz.”</p>

    <p>Durumu hâlâ kabullenemediği anlaşılan Sim ona bön bön bakıyordu.</p>

    <p>“Görüyorsunuz ya,” dedi Denna, bir çocuğa açıklama yapar gibi yavaşça, “her şey enerjide bitiyor. Onu farklı biçimlerde yönlendirebiliyoruz.” Meseleyi Sim’e açıklamak için mükemmel bir yol bulmuşçasına büyük bir tebessüm etti. “İşte böyle.” Ellerini bacaklarına ileri geri sürtmeye başlayarak onun önceki hareketini taklit etti. “Her şey enerjiden ibaret.”</p>

    <p>Wilem artık yüzünü elleriyle gizliyor, bastırdığı kahkahalarıyla vücudu sarsılıyordu. Simmon’un ifadesi halen şaşkın ve kuşkulu olsa da yüzü kızarmaya başlamıştı.</p>

    <p>Ayağa kalkıp Denna’yı dirseğinden tuttum. “Zavallıcığı rahat bırak,” deyip onu nazikçe kapıya doğru götürdüm. “O Aturlu. Oranın halkı iffetine bizden daha düşkündür.”</p>
  </div>
</body>
</html>
