<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">On Birinci Bölüm</h1>

    <h2 class="baslik_2 sigil_not_in_toc">Çömlekhane</h2>

    <p>Altına girdiğim yeni borç yüküne rağmen Üniversite’ye döndüğümde moralim yüksekti. Birkaç öteberi satın aldım, lavtamı sırtıma vurdum ve damlara çıktım.</p>

    <p>Bir mantıksız koridorlar ve hiçbir yere çıkmayan merdivenler labirenti olan Fakülte binası içinde yer bulmak kâbus gibiydi. Fakat inişli çıkışlı çatısında ilerlemek gayet kolaydı. Binada yapılan inşaatların bir noktasında kehribara sıkışan bir sinek misali tamamıyla erişilmez hale gelmiş o küçük avluya kadar gittim.</p>

    <p>Auri beni beklemiyordu, fakat burası onunla ilk tanıştığım yerdi ve havanın bulutsuz olduğu bazı gecelerde yıldızları seyre gelirdi. Avluya bakan sınıfların karanlık ve boş olup olmadıklarını kontrol ettikten sonra lavtamı elime alıp akort etmeye koyuldum.</p>

    <p>Çalmaya başlayalı bir saat olmuşken aşağıdaki avlunun çalılarından bir hışırtı duydum. Hemen sonra Auri onların arasından fırladı ve dalları yukarılara dek uzanan elma ağacına tırmanarak çatıya çıktı.</p>

    <p>Çıplak ayakları katran kaplı çatıda hafif adımlarla seken Auri, saçlarını peşi sıra dalgalandırarak bana doğru koştu. “Seni duydum!” dedi yaklaşırken. “Seni ta Hoplar’ın oradan duydum!”</p>

    <p>“Birisi için,” dedim ağır ağır, “lavta çalacağımı hatırlar gibiyim.”</p>

    <p>“O benim!” Sırıtarak ellerini göğsüne yaklaştırdı. O hevesle dans eder gibi ağırlığını bir ayağından ötekine aktarıp duruyordu. “Benim için çal! Bir değil iki taş kadar sabrettim,” dedi. “Tam zamanında geldim, çünkü üç taş kadar sabredemezdim.”</p>

    <p>“Eh,” dedim tereddütle, “çalıp çalmayacağım bana ne getirdiğine bağlı.”</p>

    <p>Gülerek ellerini göğsünde birleştirdi ve topuklarında ileri geri sallandı. “Sen bana ne getirdin?”</p>

    <p>Diz çöküp bohçamı açmaya başladım. “Sana üç şey getirdim,” dedim.</p>

    <p>“Ne kadar geleneksel,” dedi sırıtarak. “Bu gece tam bir beyefendisin.”</p>

    <p>“Öyleyim.” Koyu renkli büyük bir şişeyi havaya kaldırdım.</p>

    <p>Onu iki eliyle birden tuttu. “Bunu kim yaptı?”</p>

    <p>“Bal arıları,” dedim. “Ve Bredon biracıları.”</p>

    <p>Auri gülümsedi. “Üç B etti,” deyip şişeyi ayaklarının dibine bıraktı. Ardından ona bir somun taze arpa ekmeği gösterdim. Uzanıp ona bir parmağıyla dokundu ve beğenmişçesine başını salladı.</p>

    <p>Bohçadan son olarak bütün bir tütsülenmiş somon balığı çıkardım. Bana tam dört mangıra mal olmuştu, fakat yanına uğramadığım zamanlarda Auri’nin yeterince beslenmediğinden endişeleniyordum. Bu balık ona iyi gelecekti.</p>

    <p>Auri başını yana eğerek balığın açık duran gözlerinden birine merakla baktı. “Merhaba balık,” dedi, sonra başını kaldırdı. “Sakladığı bir sır var mı?”</p>

    <p>Başımı salladım. “Göğsünde kalp yerine bir arp taşıyor.”</p>

    <p>Balığa tekrar baktı. “Öyleyse bu kadar şaşkın görünmesi normal.”</p>

    <p>Auri balığı ellerimden alıp dikkatle çatıya bıraktı. “Ayağa kalk. Benim de sana verecek üç şeyim var. Zaten adil olan da bu.”</p>

    <p>Doğruldum ve Auri elime kumaşa sarılı bir şey tutuşturdu. Lavanta kokulu kalın bir mumdu. “İçinde ne var?” diye sordum.</p>

    <p>“Mutlu düşler,” dedi. “onları oraya senin için koydum.”</p>

    <p>Mumu ellerimde çevirirken bir şüpheye kapıldım. “Bunu sen mi yaptın?”</p>

    <p>Başını sallayarak mutlu bir ifadeyle sırıttı. “Evet. Çok akıllıyım da ondan.”</p>

    <p>Mumu pelerinimin ceplerinden birine dikkatle yerleştirdim. “Teşekkürler Auri.”</p>

    <p>Auri ansızın ciddileşti. “Şimdi gözlerini kapa ve eğil ki sana ikinci hediyeni verebileyim.”</p>

    <p>Gözlerimi kapayıp eğilirken yoksa bir de şapka mı verecek diye merak ediyordum.</p>

    <p>Ellerini yüzümün iki yanında hissettim, sonra Auri alnımın ortasına küçük, zarif bir öpücük kondurdu.</p>

    <p>Şaşırıp gözlerimi açtım. Fakat çoktan birkaç adım uzaklaşmış ve ellerini tedirginlikle arkasında kavuşturmuştu. Aklıma söyleyecek bir şey gelmedi.</p>

    <p>Auri bana doğru bir adım attı. “Benim için çok özelsin,” dedi ciddi bir yüzle. “Sana göz kulak olacağımı bil.” Çekinerek uzandı ve yanaklarımı okşadı. “Hayır, bu geceliğine değil. İşte üçüncü hediyen. Başın sıkışırsa gelip benimle birlikte Şeyaltı’nda kalabilirsin. Orası iyi ve güvenli bir yer.”</p>

    <p>“Sağ ol Auri,” dedim konuşabildiğim zaman. “Sen de benim için çok özelsin.”</p>

    <p>“Tabii ki öyleyim,” diye kendinden emin bir karşılık verdi. “Gökteki ay kadar güzelim.”</p>

    <p>Ben kendimi toparlarken Auri de bir bacadan çıkıntı yapan metal bir borunun yanına koştu ve onu kullanarak bira şişesinin kapağını açtı. Sonra şişeyi iki eliyle birden dikkatle taşıyarak geri geldi.</p>

    <p>“Auri,” dedim, “ayakların üşümüyor mu?”</p>

    <p>Onlara baktı. “Katran var ya,” dedi ayak parmaklarını oynatarak. “Güneş altında kaldığı için hâlâ sıcak.”</p>

    <p>“Bir çift pabuç ister misin?”</p>

    <p>“İçlerinde ne olacak?” diye sordu.</p>

    <p>“Ayakların,” dedim. “Yakında kış gelecek.”</p>

    <p>Omuz silkti.</p>

    <p>“Ayakların üşüyecek.”</p>

    <p>“Kışın şeylerin üstüne pek çıkmam,” dedi Auri. “O zaman burası pek hoş olmuyor.”</p>

    <p>Benim bir karşılık vermeme fırsat kalmadan Elodin akşamüstü gezintisi yaparmış gibi sakin bir edayla büyük bir tuğla bacanın arkasından çıktı.</p>

    <p>Üçümüz bir müddet birbirimize baktık. Elodin ile ben sadece şaşkındık, fakat göz ucuyla Auri’nin kaçıp gitmeye hazırlanan korkmuş bir geyik gibi tamamen kıpırtısız kaldığını fark ettim.</p>

    <p>“Elodin Hoca,” dedim en nazik, en dostane ses tonumla. Auri’yi ürkütüp kaçırtacak bir şey yapmamasını can-ı gönülden umuyordum. Yeraltına son kaçtığında Auri’nin tekrar yüzeye dönmesi bir dönüyü bulmuştu. “Sizi görmek ne güzel.”</p>

    <p>“Selamlar,” dedi Elodin, gecenin bir yarısı damlarda karşılaşmamızda en ufak bir tuhaflık yokmuş gibi sakin ses tonumu kusursuzca taklit ederek. Tabii bu durum ona sahiden de tuhaf gelmiyor olabilirdi.</p>

    <p>“Elodin Hoca.” Auri bir ayağını diğerinin arkasına koydu ve yırtık pırtık elbisesinin kenarlarını tutarak minik bir reverans yaptı.</p>

    <p>Elodin yüksek tuğla bacanın ay ışığı altındaki gölgesinde kalmayı sürdürdü ve o da karşılık olarak ciddi bir baş selamı verdi. Yüzünü net göremesem de saçları bir hale gibi başının etrafında uçuşan yalınayak, çirozumsu kızı merakla incelediğini tahmin edebiliyordum. “İkinizi bu güzel gecede buraya getiren nedir?” diye sordu.</p>

    <p>Gerildim. Sorular Auri için tehlikeliydi.</p>

    <p>Neyse ki Auri bu seferkinden rahatsız olmuşa benzemiyordu. “Kvothe birbirinden güzel şeyler getirdi,” dedi. “Bana bal arısı birası, arpa ekmeği ve kalbinin olması gereken yerde bir arp olan tütsülenmiş bir balık verdi.”</p>

    <p>“Ah,” diyen Elodin bacanın yanından ayrıldı. Cebinde bir şey bulana dek cüppesini yokladı ve çıkardığı şeyi Auri’ye uzattı. “Korkarım ben sana sadece bir cinnas meyvesi getirdim.”</p>

    <p>Geriye doğru ufak bir dansçı adımı atan Auri onu almaya davranmadı. “Peki Kvothe için bir şey getirdin mi?”</p>

    <p>Elodin bu soruya hazırlıksız yakalanmış gibi gözüktü. Kolu ileri uzanmış olarak şaşkın bir halde kalakaldı. “Korkarım hayır,” dedi. “Ama Kvothe’nin de bana bir şey getirdiğini sanmıyorum.”</p>

    <p>Gözlerini kısan Auri haşin ve hoşnutsuz bir ifadeyle kaşlarını çattı. “Kvothe müzik getirdi,” dedi kararlı bir sesle. “Müzik herkes içindir.”</p>

    <p>Elodin yine duraksadı. İtiraf etmeliyim ki onun bir kerecik olsun başka birinin davranışları karşısında hayrete düşmesi hoşuma gitti. Bana bakarak küçük bir selam verdi. “Özür dilerim.”</p>

    <p>Bağışlayıcı bir el hareketi yaptım. “Hiç önemi yok.”</p>

    <p>Elodin yeniden Auri’ye doğru dönüp elini ikinci kez uzattı.</p>

    <p>Auri ileri doğru iki küçük adım attı, tereddüde kapıldı, sonra iki adım daha attı. Usulca uzandı, küçük meyveyi tutup biraz bekledi, sonra da iki elini birden göğsüne bastırarak süratle geri kaçtı. “Çok teşekkürler,” diyerek ufak bir reverans daha yaptı. “Şimdi istersen bize katılabilirsin. Ve uslu durursan burada kalıp Kvothe’nin yaptığı müziği dinleyebilirsin.” Başını azıcık eğerek cümlesini bir soru haline getirdi.</p>

    <p>Elodin önce tereddüt etti, akabinde başını salladı.</p>

    <p>Auri tez adımlarla çatının karşı tarafına geçti ve elma ağacının çıplak dallarına tutunarak avluya indi.</p>

    <p>Elodin onun uzaklaşmasını seyretti. Başını yana eğdiğinde yüzündeki düşünceli ifadeyi görebileceğim kadar ay ışığı vardı. Ani ve yoğun bir kaygıyla karnımın düğümlendiğini hissettim. “Elodin Hoca?”</p>

    <p>Dönüp bana baktı. “Hımm?”</p>

    <p>Tecrübelerime dayanarak, Auri’nin neyi almaya gittiyse onu Şeyaltı’ndan getirmesinin üç veya dört dakika süreceğini biliyordum. Derdimi çabucak anlatmam gerekiyordu.</p>

    <p>“Durumun tuhaf gözüktüğünün farkındayım,” dedim. “Ama dikkatli olmanız lazım. Auri çok ürkektir. Ona dokunmaya kalkmayın. Ani hareketler yapmayın. Yoksa korkup kaçar.”</p>

    <p>Gölgeler Elodin’in yüzünü bir defa daha gizledi. “Öyle mi?”</p>

    <p>“Aynı şey yüksek sesler için de geçerli. Gürültülü bir kahkaha bile onu korkutmaya yeter. Ve ona hiçbir kişisel soru soramazsınız. Sorarsanız kaçar.” Hızlı düşünerek derin bir nefes aldım. Ağzım iyi laf yapar ve yeteri kadar zaman verilirse herkesi her şeye ikna edebileceğime inanırım. Fakat Elodin’in sağı solu hiç belli değildi.</p>

    <p>“Onun burada olduğunu hiç kimseye söyleyemezsiniz.” Sesim niyetlendiğimden daha sert çıktı ve sözlerimden hemen pişman oldum. Kafayı üşütmüş bile olsa bir hocaya emir verebilecek durumda değildim. “Yani,” diye çabucak ekledim, “ondan kimseye bahsetmezseniz çok memnun olurum.”</p>

    <p>Elodin bana uzun ve düşünceli bir bakış attı. “Niyeymiş o Re’lar Kvothe?”</p>

    <p>Sesindeki serinkanlı keyfi duyunca vücudumu soğuk bir ter bastı. “Onu Çömlekhane’ye kapatırlar,” dedim. “Siz bunu herkesten daha iyi...” Boğazım kuruyunca cümleyi yarım bıraktım.</p>

    <p>Elodin beni uzun uzun süzdü. Yüzü gölgelerde olsa bile kaşlarını çattığını sezebiliyordum. “Ben bunu herkesten daha iyi ne, Re’lar Kvothe? Çömlekhane’ye karşı hislerimi anladığını mı sanıyorsun?”</p>

    <p>İyi düşünülmüş ikna planımın darmadağın olduğunu anladım. Ve ansızın kendimi yine Tarbean sokaklarındaymış, karnım açlıktan kazınırmış gibi hissettim. Sanki yeniden denizcilerin ve tüccarların ayaklarına çaresizce yapışıyor, yarım peni alabilmek için var gücümle dileniyordum. Dileniyordum ki bir lokma ekmek yiyebileyim.</p>

    <p>“Lütfen,” dedim ona. “Lütfen Elodin Hoca. Onu yakalamaya kalkarlarsa kaçıp gider ve onu bir daha bulamam. Aklı yerinde değil, ama burada mutlu. Ona bakıyorum. Belki fazla değil, ama olsun. Onu yakalarlarsa durumu çok daha kötü olur. Çömlekhane onu öldürür. Lütfen Elodin Hoca. Ne isterseniz yaparım. Yeter ki kimseye söylemeyin.”</p>

    <p>“Şşt,” dedi Elodin. “Geliyor.” Uzanıp omzumu tuttuğunda ay ışığı suratına vurdu. Yüz ifadesi hiç de haşin veya sert değildi. Orada hayretten ve endişeden başka hiçbir şey yoktu. “Tanrı aşkına, tir tir titriyorsun. Nefes al ve kendini topla. Seni böyle görürse çok korkar.”</p>

    <p>Derin bir nefes alarak gevşemeye çalıştım. Elodin’in kaygılı yüz ifadesi silindi ve omzumu bırakıp bir adım geri çekildi.</p>

    <p>Dönüp baktığımda Auri’yi kolları dolu vaziyette çatılardan bize doğru koşarken gördüm. Yakın bir mesafede durup bizi gözledi, ardından yolun geri kalanını da katetti. Bir dansçı gibi dikkatle adım atarak önceden durduğu yere kadar geldi. Sonra bacaklarını altına alarak dama çöktü. Onun kadar zarifçe olmasa bile Elodin ve ben de oturduk.</p>

    <p>Auri yanındaki kumaşı açıp aramıza serdi, sonra da ortaya büyük, düz bir tahta tabak koydu. Cinnas meyvesini çıkarıp koklarken Elodin’e bakıyordu. “Bunun içinde ne var?” diye sordu ona.</p>

    <p>“Gün ışığı,” dedi Elodin rahatça, bu soruyu beklermiş gibi. “Üstelik sabah erken saatlerdeki gün ışığı.”</p>

    <p>Birbirlerini tanıyorlardı. Elbette. Auri o yüzden onu görür görmez kaçmamıştı. Kürek kemiklerim arasındaki gerilimin azıcık yumuşadığını hissettim.</p>

    <p>Auri meyveyi tekrar kokladı ve bir müddet düşündü. “Çok iyi,” diye ilan etti. “Ama Kvothe’nin getirdikleri daha iyi.”</p>

    <p>“Bu çok normal,” dedi Elodin. “Kvothe benden daha iyi biri.”</p>

    <p>“Ona ne şüphe,” diye laf yetiştirdi Auri.</p>

    <p>Akabinde yemek servisi yaparak ekmeği ve balığı her birimize pay etti. Ayrıca salamura zeytinle dolu basık bir kil kavanoz da çıkardı. Gelemediğim zamanlarda başının çaresine bakabildiğini görmek beni sevindirdi.</p>

    <p>Auri her zamanki porselen çay fincanıma bira koydu. Elodin’e dükkânlarda rastlayabileceğiniz türden küçük bir reçel kavanozu düştü. Boşaldıktan sonra onun bardağını ikinci kez doldurmadı. Bunu bardak uzakta durduğu için mi, yoksa hoşnutsuzluğunu belli etmek amacıyla mı yaptığını bilemedim.</p>

    <p>Konuşmadan yemeğimizi yedik. Auri dimdik oturarak minik minik lokmalar kopartıyordu. Elodin yavaşça yiyor, nasıl davranacağından emin değilmişçesine bazen benden tarafa göz atıyordu. Onun bu davranışına bakarak daha önce Auri’yle hiç aynı sofraya oturmadığını tahmin ettim.</p>

    <p>Önümüzdekiler bitince Auri küçük, parlak bir bıçak çıkardı ve cinnas meyvesini üç parçaya ayırdı. Kabuğu yarılır yarılmaz meyvenin hoş ve yoğun kokusu burnuma çarptı. Hemen ağzım sulandı. Cinnas meyvesi uzaklardan geliyordu ve benim gibiler için çok pahalıydı.</p>

    <p>Auri’nin uzattığı parçamı nazikçe aldım. “Çok teşekkür ederim Auri.”</p>

    <p>“Çok rica ederim Kvothe.”</p>

    <p>Elodin’in bakışları ikimiz arasında gidip geldi. “Auri?”</p>

    <p>Sorusunu bitirmesini bekledim, ama galiba hepsi o kadardı.</p>

    <p>Auri benden önce anladı. “İsmim,” dedi gururla sırıtarak.</p>

    <p>“Öyle mi?” dedi Elodin merakla.</p>

    <p>Auri başını salladı. “Onu bana Kvothe taktı.” Bana doğru kocaman gülümsedi. “Harika, değil mi?”</p>

    <p>Elodin başını salladı. “Çok hoş bir isim,” dedi kibarca. “Ve sana yakışıyor.”</p>

    <p>“Evet,” diye katıldı Auri. “Sanki kalbimde bir çiçek var.” Elodin’e ciddi gözlerle baktı. “İsmin ağır gelmeye başladıysa Kvothe’ye söyle, sana da yeni bir tane taksın.”</p>

    <p>Elodin tekrar başını salladı ve meyvesinden bir ısırık daha aldı. Onu çiğnerken dönüp bana baktı. Ay ışığı altında gözlerini gördüm. Sakin, düşünceli ve akli dengesi tamamen yerindeydi.</p>

    <p class="paragraf">Yemeğimiz bittikten sonra birkaç şarkı söyledim ve vedalaştık. Elodin’le ben oradan beraber ayrıldık. Fakülte’nin damından inmek için en az yarım düzine farklı yol biliyordum, fakat onun önden gitmesine izin verdim.</p>

    <p>Damdan yükselen yuvarlak taş gözlemevinin yanından geçip nispeten düz olan uzun bir kurşun çatı kaplamasına çıktık.</p>

    <p>“Ne zamandan beri onu görmeye geliyorsun?” diye sordu Elodin.</p>

    <p>Biraz düşündüm. “Yarım sene mi oldu? Saymaya ne zaman başladığınıza bağlı. Onunla karşılaşmadan önce iki dönü lavta çaldım. Konuşacak kadar bana güvenmesi için aradan daha da fazla zaman geçmesi gerekti.”</p>

    <p>“Benden daha başarılısın,” dedi Elodin. “Yıllardır buraya gelirim. İlk defa bana on adımdan fazla yaklaştı. En iyi gününde bile bana bir düzineden fazla söz söylemezdi.”</p>

    <p>Geniş, alçak bir bacanın üstünden atladık ve kat kat katranla sıvanmış kalın kerestelerden oluşan hafif eğimli yüzeye geri döndük. Yürüdükçe endişem artıyordu. Elodin ne diye Auri’ye yaklaşmaya çalışmıştı?</p>

    <p>Alder Whin adlı gileri ziyaret etmek için Elodin’le beraber Çömlekhane’ye gittiğim günü düşündüm. Minik Auri’yi kendi kendine zarar vermesin veya biri onu kaşıkla beslerken çırpınıp durmasın diye kalın deri kemerlerle bir yatağa bağlanmış vaziyette hayal ettim.</p>

    <p>Yürümeyi bıraktım. Elodin birkaç adım daha attıktan sonra bana doğru döndü.</p>

    <p>“Auri benim dostum,” dedim yavaşça.</p>

    <p>Başını salladı. “O kadarı belli.”</p>

    <p>“Ve içlerinden birini kaybetmeye katlanabileceğim kadar çok dostum yok,” dedim. “Hele onu asla. Auri’den kimseye bahsetmeyeceğinize veya onu Çömlekhane’ye postalamayacağınıza söz verin. Orası ona uygun bir yer değil.” Boğazım kuruduğu için yutkundum. “Bana söz vermeniz gerek.”</p>

    <p>Elodin başını yana eğdi. “Sanki bir <em>yoksa</em> duyar gibiyim,” dedi keyifli bir sesle. “Açık açık dile getirmesen bile. Söz vermeniz gerek, <em>yoksa...</em>” Ağzının bir köşesi küçük ve muzip bir tebessümle yukarı doğru kıvrıldı.</p>

    <p>Onu gülümserken görünce içimde kaygı ve korkuyla karışık bir öfke dalgası kabardı. Bunu ani bir erik ve hindistan cevizi tadı izledi. Pantolonumun altında baldırıma bağlı duran bıçağı her zamankinden daha net hissettim. Elim yavaş yavaş, cebime doğru gitmeye başladı.</p>

    <p>Sonra çatının kenarını Elodin’in iki metre arkasında gördüm ve ayaklarımın hafifçe açıldığını, yerimden fırlayıp ona çarpmaya ve ikimizi de damdan düşürüp aşağıdaki sert sokak taşlarına yapıştırmaya hazırlandığımı hissettim.</p>

    <p>Ansızın vücudumu soğuk bir ter bastı. Gözlerimi kapadım. Derin, yavaş bir nefes aldım ve ağzımdaki erik tadı geçti.</p>

    <p>Gözlerimi yeniden açtım. “Bana söz vermelisiniz,” dedim. “Yoksa akıl almaz derecede aptalca bir şey yapacağım sanırım.” Yutkundum. “Ve ikimiz de bundan zararlı çıkacağız.”</p>

    <p>Elodin beni süzdü. “Ne denli dürüst bir tehdit,” dedi. “Normalde tehditler bundan çok daha kaba ve kıkırdaklı olur.”</p>

    <p>“Kıkırdaklı mı?” diye sordum. “Korkulası demek istiyor olmayasınız?”</p>

    <p>“İkisi de,” dedi. “Genellikle tehditlerde <em>dizlerini kırarım, boynunu kırarım</em> gibi laflar havada uçuşur.” Omuz sikti. “Öyle şeyler duyunca aklıma hep tavuk keserken olduğu gibi kıkırdaklar gelir.”</p>

    <p>“Ah,” dedim, “anlıyorum.”</p>

    <p>Uzunca bir süre bakıştık.</p>

    <p>“Hiç kimseyi onun peşinden yollamayacağım,” dedi en sonunda. “Tımarhane bazı kimseler için uygun bir yer. Hatta öyleleri için tek yer. Ama yapılabilecek daha iyi bir şey varsa kuduz bir köpeğin bile oraya kapatılmasını istemem.”</p>

    <p>Dönüp tekrar yürümeye başladı. Onu takip etmediğim zaman bana baktı.</p>

    <p>“Bu kadarı yetmez,” dedim. “Söz vermeniz lazım.”</p>

    <p>“Annemin sütü üzerine yemin ederim,” dedi Elodin. “Adım ve gücüm üzerine yemin ederim. Yerinde hiç durmayan ay üzerine yemin ederim.”</p>

    <p>Yeniden yola koyulduk.</p>

    <p>“Daha sıcak giysilere ihtiyacı var,” dedim. “Çoraplara ve pabuçlara da. Ve bir de battaniyeye. Tüm bunların yeni olması lazım. Auri başka birinin giydiği bir şeyi asla giymez. Denedim.”</p>

    <p>“Onları benden almayacaktır,” dedi Elodin. “Onun için bazı şeyler bıraktığım olmuştu. Hiçbirine elini sürmedi.” Dönüp bana baktı. “Onları sana versem Auri’ye götürür müsün?”</p>

    <p>Başımı salladım. “Madem öyle yirmi talente, yumurta iriliğinde bir yakuta ve yeni bir gravür setine de ihtiyacı var.”</p>

    <p>Elodin samimi ve gür bir sesle kıkırdadı. “Yeni lavta tellerine de ihtiyacı var mı?”</p>

    <p>Başımla evetledim. “Mümkünse iki çift.”</p>

    <p>“Niye Auri?” diye sordu.</p>

    <p>“Çünkü kimsesi yok,” dedim. “Benim de öyle. Biz birbirimize destek olmazsak kim olacak?”</p>

    <p>Başını iki yana salladı. “Hayır. Niye onun için bu ismi seçtin?”</p>

    <p>“Ah,” dedim utanarak. “Çünkü öyle neşeli ve tatlı ki. Olması için hiçbir sebep yok, ama öyle. <em>Auri</em> güneşli anlamına gelir.”</p>

    <p>“Hangi dilde?” diye sordu.</p>

    <p>Tereddüt ettim. “Sanırım Siarucadaydı.”</p>

    <p>Elodin başını sağa sola salladı. “Siarucada güneşlinin karşılığı <em>leviriet</em> kelimesidir.”</p>

    <p>Sözcüğü nereden öğrendiğimi anımsamaya çalıştım. Yoksa ona Arşiv’de mi rastlamıştım?..</p>

    <p>Ben cevabı bulamadan Elodin konuştu. “Bir ders vermeye hazırlanıyorum,” dedi hiçbir şey olmamış gibi. “İsimlendirme denen gizli ve incelik gerektiren sanata ilgi duyanlar için.” Bana göz ucuyla baktı. “Böyle bir şeyin senin için tam bir vakit kaybı olmayabileceği kanaatindeyim.”</p>

    <p>“Düşünürüm,” dedim dikkatle.</p>

    <p>Başını salladı. “Öyleyse hazırlık amacıyla Teccam’ın <em>Temel Prensipler</em> adlı eserini okumalısın. Uzun değilse de kalın bir kitaptır, bilmem anlatabildim mi?”</p>

    <p>“Bana bir kopyasını verirseniz okumayı çok isterim,” dedim. “Yoksa onsuz idare etmem gerekecek.” Bana anlamadan baktı. “Arşiv bana yasak,” diye belirttim.</p>

    <p>“Ne, hâlâ mı?” diye hayretle sordu Elodin.</p>

    <p>“Hâlâ.”</p>

    <p>Bunu duyunca üstüne alınır gibi oldu. “Ne kadar oldu? Yarım sene mi?”</p>

    <p>“Üç gün sonra bir senenin dörtte üçü olacak,” dedim. “Lorren Hoca bana izin verme konusundaki hislerini açıkça gösterdi.”</p>

    <p>“Bu tam bir saçmalık,” diyen Elodin’in sesinde sanki korumacı bir tını mevcuttu. “Sen artık benim Re’larımsın.”</p>

    <p>Elodin yönünü değiştirerek kilden yapılma kiremitlerle kaplı olduğu için benim genellikle uzak durduğum bir çatıya yöneldi. Oradan dar bir ara geçide atladık, bir hanın eğimli çatısını katettik ve perdahlı taşlardan yapılmış geniş bir dama adım attık.</p>

    <p>Nihayet arkasında parlak bir mum ışığı bulunan geniş bir pencereye vardık. Elodin kapı çalar gibi cama sertçe vurdu. Etrafıma bakınınca Hocalar Salonu’nun tepesinde olduğumuzu fark ettim.</p>

    <p>Az sonra Lorren Hoca’nın uzun ince sureti pencerenin ardındaki mum ışığını örttü. Lorren mandalı çevirdi ve pencere bir menteşenin üzerinde savrularak açıldı.</p>

    <p>“Elodin, senin için ne yapabilirim?” diye sordu Lorren. Durumu tuhaf bulmuşsa bile yüz ifadesine yansıtmıyordu.</p>

    <p>Elodin başparmağını geriye atarak beni gösterdi. “Bu çocuk hâlâ Arşiv’e giremediğini söylüyor. Doğru mu?”</p>

    <p>Lorren’in ifadesiz gözleri önce bana, sonra yine Elodin’e çevrildi. “Doğru.”</p>

    <p>“Eh, bu kadar yeter,” dedi Elodin. “Okuması gereken şeyler var. Ona haddini bildirdin.”</p>

    <p>“Çok pervasız,” dedi Lorren lafını esirgemeden. “Onu bir sene ve bir günlüğüne Arşiv’e almayacaktım.”</p>

    <p>Elodin iç geçirdi. “Evet, evet, ne kadar geleneksel bir ceza. Niye ona ikinci bir şans vermiyorsun? Ben kefilim.”</p>

    <p>Lorren beni uzun uzun süzdü. Mümkün olduğu kadar sorumluluk sahibi görünmeye çalıştım. Gecenin bir vakti damda dikildiğim düşünülürse pek de başarılı olduğum söylenemezdi.</p>

    <p>“Pekâlâ,” dedi Lorren. “Ama sadece Kitaplar’a.”</p>

    <p>“Kabir kendi lokmalarını bile çiğneyemeyen beceriksizler içindir,” diye aşağıladı Elodin. “Benim oğlan bir Re’lar. Yirmi adamın becerikliliğine sahip! İstifler’i keşfetmeye ve her türden lüzumsuz şey bulmaya ihtiyacı var.”</p>

    <p>“Ben oğlan için endişelenmiyorum,” dedi Lorren alabildiğine soğukkanlılıkla. “Asıl endişem Arşiv için.”</p>

    <p>Elodin uzanıp beni omzumdan tuttu ve biraz öne çıkardı. “Peki buna ne dersin? Onu yine şaklabanlık yaparken yakalarsan başparmaklarını kesmene izin vereceğim. Hem böyle bir ceza herkese ders olur, değil mi?”</p>

    <p>Lorren ikimizi yavaşça süzdü. Sonra başını salladı. “Peki, öyle olsun,” deyip pencereyi kapadı.</p>

    <p>“İşte oldu,” diye böbürlendi Elodin.</p>

    <p>Ellerimi ovuşturarak, “O da neydi öyle?” diye öfkeyle sordum. “Ben... o da neydi öyle?”</p>

    <p>Elodin bana şaşkın gözlerle baktı. “Ne? Yasağın kalktı. Sorun çözüldü.”</p>

    <p>“Ona başparmaklarımı kesmesini öneremezsiniz!” dedim.</p>

    <p>Elodin bir kaşını kaldırdı. “Yoksa yine kuralları çiğnemeyi mi düşünüyordun?” diye imalı bir sesle sordu.</p>

    <p>“Ne- Hayır. Ama...”</p>

    <p>“Öyleyse endişelenecek bir şeyin yok,” dedi. Dönüp çatıdan yukarı çıkmaya başladı. “Muhtemelen. Yine de yerinde olsam dikkatli davranırdım. Lorren’in espri yapıp yapmadığını asla anlayamazsın.”</p>

    <p class="paragraf">Ertesi gün kalkar kalkmaz saymanlık bürosuna gittim ve Üniversite’nin kesesinden sorumlu Riem adındaki suratsız adamla hesabımı kapadım. Zar zor kazandığım dokuz buçuk talenti ödeyerek Üniversite’de bir dönem daha kalmayı garantiledim.</p>

    <p>Çizelgeler ve Dökümler’e giderek Revir’de gözlem, Fizyonomi ve Fizik derslerini seçtim. Sonra Balıkhane’de Cammar’ın verdiği Demir ve Bakır Metalürjisi dersini işaretledim. Son olarak da Elxa Dal’ın Üst Düzey Sempatisini.</p>

    <p>Ancak o zaman Elodin’in dersinin adını bilmediğimi fark ettim. Elodin’in adını bulana dek kayıt defterini karıştırdım, sonra da aynı satırı parmağımla takip ederek koyu renk mürekkeple daha yeni yazılmış ders adını okudum: ‘Budala Bir Baş Belası Olmamaya Giriş.’</p>

    <p>İç geçirip adımı dersin altındaki tek satırlık boş alana yazdım.</p>
  </div>
</body>
</html>
