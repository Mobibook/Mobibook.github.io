<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Yüz Otuz Sekizinci Bölüm</h1>

    <h2 class="baslik_2 sigil_not_in_toc">Notlar</h2>

    <p>Maer’le yapacağım görüşmeye neredeyse beş saat olduğu için nihayet Aşağı Severen’e inmekte serbesttim. Atlı asansörden bakıldığında gökyüzü o kadar açık ve maviydi ki manzara yürek sızlatıcıydı. Onu aklımda tutarak Dört Mum hanına yollandım.</p>

    <p>Ortak salon kalabalık değildi, o yüzden arka merdivenlere giderken hancı tarafından fark edilmem sürpriz olmadı. “Dur sen!” diye seslendi bozuk bir Aturcayla. “Öde! Odalar sadece ödeyen adamlara!”</p>

    <p>Olay çıkarmak istemediğimden bara yaklaştım. Hancı yoğun bir Lanett aksanıyla konuşan ince, üstü başı yağlı bir adamdı. Ona gülümsedim. “Bir dostumu ziyaret ediyordum. Üç numaralı odadaki kadını. Uzun kahverengi saçlı.” Ne kadar uzun olduğunu elime gösterdim. “Hâlâ burada mı?”</p>

    <p>“Ah,” dedi adam, bana çokbilmiş bir bakış atarak. “O kız. Adı Dinay?”</p>

    <p>Denna’nın diğer bazı kadınların saç modellerini değiştirdikleri kadar sık isim değiştirdiğini bilerek kafa salladım.</p>

    <p>Üstü başı yağ içindeki adam yine başını salladı. “Evet. Güzel kara gözlü? Uzun zaman yok.”</p>

    <p>Bunca zaman sonra halen şehirde bulunmasını beklememem gerektiğini bilmeme rağmen moralim bozuldu. “Nereye gitmiş olabileceğini biliyor musun?”</p>

    <p>Adam kısa bir kahkaha attı. “Hayır. Sen ve diğer tüm kurtlar peşinden kokluyorsun. Bilgisini hepinize satsam ağır kesem olur. Ama hayır, yok hiç fikrim.”</p>

    <p>Umuda kapılmadan, “Bana bir mesaj bırakmış olabilir mi?” diye sordum. Alveron’un sarayında beni bekleyen bir mektup veya notla karşılaşmamıştım. “Kendisini burada bulmamı bekliyordu da.”</p>

    <p>“Öyle mi?” dedi alay edercesine, sonra aklına bir şey gelmiş gibi gözüktü. “Galiba not buldum. Belki. Fazla okuma yok bende. İster misin?” Gülümsedi.</p>

    <p>Moralim biraz düzelerek başımı salladım.</p>

    <p>“Gitti oda parasını ödeme yok,” dedi adam. “On yedi buçuk peni.”</p>

    <p>Gümüş bir sikke çıkartıp ona gösterdim. Elini uzattı, fakat parayı masaya koydum ve iki parmağımla üstüne bastırdım.</p>

    <p>Hemen arka odalardan birine doğru seyirtti ve beş uzun dakika boyunca ortalarda gözükmedi. Nihayet elinde tuttuğu sıkıca katlanmış bir kâğıt parçasıyla geri geldi. “Ben bulur,” dedi utkuyla, kâğıdı bana doğru sallayarak. “Burada kâğıdı yakmaktan başka iş yok.”</p>

    <p>Kâğıt parçasına bakarken biraz ümitlendim. Teslim etmesi için tenekeciye verdiğim kâğıtla aynı şekilde kendi içine katlanmıştı. Denna bu numarayı kopyaladıysa mektubumu okumuş ve bu notu benim için bırakmış olmalıydı. Nereye gittiğini, onu nasıl bulabileceğimi yazdığını umuyordum. Sikkeyi hancıya doğru kaydırdım ve notu aldım.</p>

    <p>Handan çıkar çıkmaz işlek bir sokakta bulabileceğim en tenha yer olduğunu bilerek aceleyle kuytu bir kapı eşiğine gittim. Kâğıdı dikkatle yırtıp açtım ve ışığa tuttum. Notta şöyle yazıyordu:</p>

    <blockquote class="metin_1">
      <p><em>Denna,</em></p>

      <p><em>Hamimin verdiği bir görev sebebiyle şehirden ayrılmak zorunda kaldım. Bir süre, belki birkaç dönü olmayacağım. Bu ani ve kaçınılmaz bir durum, yoksa gitmeden önce seni mutlaka görürdüm.</em></p>

      <p><em>Son konuşmamızda ettiğim pek çok laftan pişmanım ve senden yüz yüze özür dilemek istiyorum.</em></p>

      <p><em>Döndüğümde seni bulacağım.</em></p>

      <p><em>Sevgilerle,</em></p>

      <p><em>Kvothe.</em></p>
    </blockquote>

    <p>Sekizinci çanda Durgu’yu geride bırakıp Maer’in dairesine yollandım. Kılıcım olmadan kendimi nedense çıplak gibi hissediyordum. Böyle şeylere ne kadar çabuk alışıyoruz.</p>

    <p>Stapes beni Maer’in oturma odasına soktu ve Alveron uşağını ne zaman uygun görürse bize katılması için Meluan’ı çağırmaya yolladı. Kadının gelmek istememesi halinde neler olacağını biraz merak ettim. Acaba Maer onu da üç günlük bir sessizlikle cezalandırır mıydı?</p>

    <p>Alveron bir kanepeye oturup bana düşünceli bir gözle baktı. “Son maceranla ilgili bazı söylentiler duydum,” dedi. “İnanmakta zorlandığım fantastik şeyler. Belki bana <em>gerçekte</em> neler olduğunu anlatmak istersin.”</p>

    <p>Bir an için Levinshir yakınlarındaki faaliyetlerimden nasıl bu kadar çabuk haberdar olabildiğini merak ettim. Sonra Eld’deki haydut avımızın ayrıntılarını bilmek istediğini anladım. İçimden derin bir oh çektim. “Herhalde Dedan sizi kolaylıkla bulabilmiştir?” diye sordum.</p>

    <p>Alveron başını salladı.</p>

    <p>“Yerime onu göndermek zorunda kaldığım için üzgünüm ekselansları. Dedan pek yol yordam bilmez.”</p>

    <p>Maer omuz silkti. “Zararı yok. O bana gelene kadar gizlilik ihtiyacı ortadan kalkmıştı.”</p>

    <p>“Öyleyse mektubumu size ulaştırdı mı?”</p>

    <p>“Ah evet, mektup.” Alveron onu yakındaki bir çekmeceden aldı. “Garip bir tür şaka olduğunu sandım.”</p>

    <p>“Ekselansları?”</p>

    <p>Bana sert bir bakış attı, sonra gözlerini mektubuma çevirdi. <em>“Yirmi yedi adam,”</em> diye sesli okudu. <em>“Faaliyetlerine ve görünüşlerine bakılırsa tecrübeli fedailer... Basit tahkimatlara sahip iyi kurulmuş bir kamp.”</em> Başını tekrar kaldırdı. “Bunun gerçek olduğuna inanmamı bekleyemezsin. Beşinizin bu kadar çok sayıda kişiye karşı başarı sağlamanız mümkün değil.”</p>

    <p>“Onları şaşırttık ekselansları,” dedim az da olsa kibirli bir hafife almayla.</p>

    <p>Maer’in yüzü asıldı. “Hadi ama. Taşralı mizahı bir yana, bu şakayı çok yavan buldum. Bana gerçeği söyle, olsun bitsin.”</p>

    <p>“Size gerçeği söyledim ekselansları. Kanıt isteyeceğinizi bilsem Dedan’ın size bir torba dolusu başparmak getirmesine izin verirdim. Bu fikri kafasından kovmam için onunla bir saat tartışmam gerekti.”</p>

    <p>Sözlerim Maer’i beklediğim gibi inandırmadı. “Belki de ona izin vermeliydin,” dedi.</p>

    <p>Durumun esprisi benim için hızla kayboluyordu. “Ekselansları, size yalan söylemek isteseydim daha inandırıcı bir öykü seçerdim.” Bunu biraz düşünmesini bekledim. “Hem istediğiniz kanıtsa bu durumu doğrulamak için birini gönderin yeter. Cesetleri yaktık, ama kafatasları hâlâ orada. Kamplarının yerini bir haritada işaretleyebilirim.”</p>

    <p>Maer farklı bir yaklaşım denedi. “Peki ya mektubun diğer kısmı? Liderleri? Bacağına ok yemeyi umursamayan adam? Çadıra girip ‘ortadan kaybolan’?”</p>

    <p>“Doğru ekselansları.”</p>

    <p>Alveron beni uzun uzadıya süzdü, sonra iç geçirdi. “Öyleyse sana inanıyorum,” dedi. “Yine de bu garip ve buruk bir haber,” diye neredeyse kendi kendine mırıldandı.</p>

    <p>“Sahiden öyle ekselansları.”</p>

    <p>Bana düşünceli gözlerle baktı. “Bu durumdan nasıl bir sonuç çıkarıyorsun?”</p>

    <p>Ben cevap veremeden önce dış odalardan bir kadın sesi duyuldu. Yüzündeki çatık kaşlı ifade kaybolan Alveron’un sandalyesinde daha dik oturdu. Ağzımı elimle saklayarak tebessüm ettim.</p>

    <p>“Meluan geldi,” dedi Alveron. “Yanılmıyorsam bize daha önceden bahsettiğim o soruyu getiriyor.” Kurnaz bir ifadeyle bana gülümsedi. “Senin de hoşuna gideceğini düşünüyorum. Sahiden de kafa karıştırıcı.”</p>
  </div>
</body>
</html>
