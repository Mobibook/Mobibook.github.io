<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Yirminci Bölüm</h1>

    <h2 class="baslik_2 sigil_not_in_toc">Hercai Rüzgâr</h2>

    <p>Ertesi akşam Altın Midilli’de, yani nehrin Üniversite tarafındaki tartışmasız en iyi hanındaydım. Han tertemiz bir mutfağa, iyi bir ahıra ve marifetli olduğu kadar yağcı bir personele sahipti. Kısacası sadece en zengin öğrencilerin karşılayabileceği türden lüks bir işletmeydi.</p>

    <p>Ben içeride değildim elbette. Çatının koyu gölgeleri arasında çömelmiş, kalkıştığım işin Uygunsuz Davranış’ın çok daha ötesine geçtiğini düşünmemeye çalışıyordum. Ambrose’un odasındayken yakalanırsam hiç şüphesiz okuldan atılırdım.</p>

    <p>Güçlü bir rüzgârın estiği bulutsuz bir sonbahar akşamıydı. Esinti benim için hem iyi hem de kötüydü. Uçuşan yaprakların hışırtısı çıkaracağım ufak tefek sesleri bastırırdı, fakat rüzgârda dalgalanan pelerinimin dikkat çekeceğinden endişeleniyordum.</p>

    <p>Planımız bir hayli basitti. Ambrose’un kapısının altından bir not atmıştım. Imre’de buluşmaya yönelik, isimsiz ve cilveli bir talep. Sim’le ben en kadınsı el yazısının Wil’e ait olduğunu düşündüğümüz için notu ona yazdırmıştık.</p>

    <p>Aslında olacak iş değildi, ama Ambrose’un zokayı yutacağını tahmin ediyordum. Onu bizzat oyalayacak birini yeğlerdim, ama planımıza ne kadar az kişi bulaşırsa o kadar iyiydi. Denna’dan yardım alabilirdim, fakat yüzüğü ona geri verdiğimde sürpriz olmasını istiyordum.</p>

    <p>Wil ile Sim gözcülerimdi. Wil ortak salonda otururken Sim arka kapının açıldığı ara sokakta bekliyordu. Görevleri Ambrose’un binayı terk ettiğini bana haber vermekti. Daha da önemlisi, odasını aramam bitmeden geri gelecek olursa beni ikaz edeceklerdi.</p>

    <p>Sağ cebimdeki küçük meşe dalının iki kez sertçe titrediğini hissettim. Hemen akabinde sinyal tekrarlandı. Wilem bana Ambrose’un handan ayrıldığını haber veriyordu.</p>

    <p>Sol cebimde bir parça söğüt dalı vardı. Hanın arka kapısını gözetleyen Simmon da onun gibi bir dala sahipti. Yeterince sempati biliyorsanız bu basit fakat etkili bir uyarı sistemiydi.</p>

    <p>Ağır kil kiremitler üzerinde dikkatle hareket ederek çatının kenarına doğru indim. Tarbean’da geçirdiğim çocukluk yıllarımdan bu tür tuğlaların çatlayıp kaymaya yatkın olduğunu ve öyle bir durumda damdan düşebileceğimi biliyordum.</p>

    <p>Çatının kenarına eriştiğimde yerden beş metre yüksekteydim. Bu baş döndürücü bir yükseklik olmasa bile bacağımı veya boynumu kırmam için yeter de artardı bile. Çatının uç kısmı, ikinci kat pencerelerinden oluşan uzun bir sıranın altında kalıyordu. Toplam on pencere vardı ve ortadaki dördü Ambrose’a aitti.</p>

    <p>Esnesinler diye parmaklarımı birkaç kez açıp kapadım, sonra da dar çatı kenarında yarı yarı ilerlemeye koyuldum.</p>

    <p>İşin sırrı yaptığım işi düşünmemek, aşağıya bakmamak, başımı çevirmemekti. Dünyaya aldırış etmiyor ve ondan da bana aynı muameleyi bekliyordum. Zaten pelerinimi giymemin altında yatan sebep de buydu. Biri beni görürse gece karanlığında tanımlanması mümkün olmayan kara bir siluetten ibaret olacaktım. En azından öyle umuyordum.</p>

    <p>İlk pencere karanlıktı ve ikincisinin perdeleri çekiliydi. Fakat üçüncüsünün arkasında loş bir ışık mevcuttu. Tereddüde kapıldım. Benim gibi açık tenliyseniz gece vakti bir pencereden içeri bakmak istemezsiniz. Kafamı uzatma riskine girmektense pelerinimin ceplerini karıştırdım ve Balıkhane’den alıp eğreti bir aynaya dönüştürdüğüm teneke parçasını çıkardım. Sonra onu dikkatle pencereye yaklaştırıp içerisini gözetledim.</p>

    <p>Odada kısık yanan birkaç fener ve Anker’ın Yeri’ndeki odam büyüklüğünde perdeli bir yatak vardı. Yatak doluydu. Hem de faal olarak. Dahası iki insana ait olamayacak bollukta çıplak uzuv var gibi gözüküyordu. Maalesef teneke parçam küçük olduğu için sahneyi bütün ayrıntılarıyla göremiyordum; yoksa çok ilginç şeyler öğrenebilirdim.</p>

    <p>Geri gidip Ambrose’un odasına diğer taraftan yaklaşmayı düşündüm, fakat rüzgâr aniden şiddetlenerek sokaktaki yaprakları süpürdü ve beni üzerinde durduğum daracık çıkıntıdan koparmaya çalıştı, küt küt atan kalbimle pencerenin önünden geçme riskine girmeye karar verdim. İçerideki insanların dışarısını seyretmekten daha önemli işleri olduğunu düşünüyordum.</p>

    <p>Pelerinimin başlığını kafama geçirip başlığın kenarını da dişlerim arasında tuttum ki ellerim boş kalabilsin. O kör halimle pencerenin önünden santim santim geçerken bir yandan da görüldüğümü haber veren herhangi bir ses çıkacak mı diye dinliyordum. Bazı bağırışlar yükseldiyse de bunların hiçbiri benimle alakalı değil gibiydi.</p>

    <p>Ambrose’un pencerelerinden ilki detaylı bir vitraydı. Güzel görünmesine rağmen açılmak için tasarlanmamıştı. Bir sonrakiyse mükemmeldi: çift kanatlı geniş bir pencere. Pelerinimdeki ceplerin birinden ince bir bakır tel çıkardım ve onu pencere kanatlarını bitişik tutan basit mandalı kaldırmak için kullandım.</p>

    <p>Pencere açılmayınca Ambrose’un bir de sürgü eklemiş olduğunu fark ettim. Onu kaldırmak için tek elimi kullanarak neredeyse zifiri karanlıkta uzun dakikalar boyunca uğraşmam gerekecekti. Neyse ki rüzgâr –en azından o an için– kesilmişti.</p>

    <p>Sürgüyü kaldırmama rağmen pencere kıpırdamadı. Ambrose’un paranoyaklığına söverek üçüncü kilidi aramaya başladım. Yaklaşık on dakika geçmişti ki pencerenin sadece sıkışmış olduğunu anladım.</p>

    <p>Kanatlara birkaç kez asıldım. Bu yaptığım göründüğü kadar kolay değildi. Unutmayın, pencerelerin dışına kulp yerleştirmezler. Sonunda dayanamayıp çok sert asıldım. Pencere hızla açıldı ve ağırlığım geriye kaydı. Çatının kenarından düşecek gibi olunca dengemi sağlamam için ayağımı geriye atmamı söyleyen reflekslerimi bastırmaya çalıştım. Arkamda beş metrelik bir boşluktan başka hiçbir şey olmadığının farkındaydım.</p>

    <p>Sandalyenizin ön ayaklarını fazlaca kaldırıp da geriye doğru düşecek gibi olduğunuzda kapıldığınız o hissi bilir misiniz? İşte ben de pişmanlık ve ölüm korkusunun da karıştığı öyle bir hisse kapıldım. Yardımı olmayacağını bile bile kollarımı salladım ve zihnim ani bir panikle boşalıverdi.</p>

    <p>Beni rüzgâr kurtardı. Çatının kenarında bocalarken dengemi ucu ucuna sağlayacak kadar beni itti. Sallanan kollarımdan biri artık açık olan pencereyi tuttu ve ne denli gürültü çıkardığıma aldırış etmeksizin kendimi çaresizce içeri attım.</p>

    <p>Pencereden geçtikten sonra nefes nefese kalarak yere çömeldim. Tam kalp atışlarım normale dönmeye başlarken rüzgâr pencereyi başımın hemen üzerinde hızla çarptı ve yine korkudan ödümü patlattı.</p>

    <p>Sempati lambamı çıkardım, düğmeyi düşük bir ayara ittim ve dar ışık huzmesini odaya tuttum. Kilvin ona bir hırsız feneri derken yanılmamıştı. Lambam bu nevi gizli kapaklı işler için dört dörtlüktü.</p>

    <p>Imre kilometrelerce uzaklıktaydı ve Ambrose’un merakına yenik düşerek en az yarım saat boyunca gizli hayranını bekleyeceğine güveniyordum. Normalde yüzük kadar küçük bir şeyi bulmak tam günlük bir işti. Fakat Ambrose’un onu saklamayı aklından bile geçirmemiş olduğunu tahmin ediyordum. Kendi bakış açısına göre yüzüğü çalmamıştı. Onu ya değersiz bir zırva ya da bir ganimet olarak görüyor olmalıydı.</p>

    <p>Ambrose’un dairesini sistematik bir şekilde aramaya koyuldum. Yüzük sandığında veya yatağının yanındaki sehpada değildi. Masasının çekmecelerinde ya da soyunma odasındaki mücevherat tepsisinde de. Evet, kilitli bir mücevher kutusu bile yoktu; her türden broşun, yüzüğün ve zincirin özensizce üstüne saçıldığı bir tepsisi vardı sadece.</p>

    <p>Piç kurusunu soyup soğana çevirmeyi aklımdan geçirsem de her şeyi bulduğum gibi bıraktım. Takılarından yalnızca birkaçı bile bir senelik harç ücretimi ödemeye yeterdi. Fakat böyle bir şey planıma aykırıydı. İçeri girecek, yüzüğü bulacak ve hemen dışarı çıkacaktım. Ziyaretime dair bir iz bırakmadığım müddetçe Ambrose’un yüzüğün yokluğunu fark etmeyeceğini tahmin ediyordum. Kısacası kusursuz bir suç işlemekteydim: şüphe yok, takip yok, bedel yok.</p>

    <p>Zaten Imre kadar küçük kasabalarda çalıntı mücevher satmak çok zordur. Birileri izimi sürerek beni kolayca bulabilirdi.</p>

    <p>Yine de bir rahip olduğumu asla iddia etmedim. Ambrose’un dairesinde hınzırlık yapmak için pek çok fırsat mevcuttu. Ben de aynen öyle yaptım. Ambrose’un ceplerini kontrol ederken birkaç dikişi gevşettim ki bir dahaki sefere bir yere oturduğunda veya atına binmeye kalktığında pantolonunun kıçı yırtılsın. Şöminesinin baca kapağını gevşettim ki eninde sonunda düşsün ve Ambrose onu takmakla uğraşırken her taraf dumanla dolsun.</p>

    <p>Tam o sinir bozucu tüylü şapkasına da bir şeyler yapmayı düşünürken cebimdeki dal parçası şiddetle titreyerek yerimden sıçramama sebep oldu. Sonra tekrar titreyip ortadan ikiye kırıldı. Bıyık altından galiz küfürler savurdum. Ambrose gideli yirmi dakika ya geçmiş ya geçmemişti. Bu kadar çabuk geri dönmesine sebep olan neydi?</p>

    <p>Sempati lambamı kapatıp pelerinime soktum ve pencereden kaçmak için hemen yandaki odaya geçtim. Oradan elim boş ayrılmak hiç hoşuma gitmiyordu, fakat Ambrose dairesine girildiğini bilmediği sürece başka bir gece geri gelebilirdim.</p>

    <p>Fakat pencere bir türlü açılmadı. Rüzgâr onu çarptığı zaman sıkıştığından kuşkulandım.</p>

    <p>Derken pencere pervazının iç kısmı boyunca uzanan ince bir pirinç şerit gözüme takıldı. O loş ışıkta sigaldriyi okuyamasam da sembolleri görür görmez tanıdım. Ambrose’un hana neden bu kadar çabuk döndüğü şimdi anlaşılıyordu. Dairesine gizlice girildiğinin farkındaydı. Dahası kaliteli koruma efsunları bir davetsiz misafiri haber vermekle kalmaz, aynı zamanda kapıyı yahut pencereyi kapatarak hırsızı içeri hapsedebilirdi.</p>

    <p>Kapıya doğru koşarken kilidi bozabilecek uzun ince bir şey bulmak için pelerinimin ceplerini yokladım. Elime uygun bir nesne gelmeyince yazı masasından bir kalem kaptım, onu anahtar deliğine soktum ve abanarak kalemin metal başını kilidin içinde kırdım. Hemen akabinde arka taraftan metalik bir gıcırtı çıktı. Kilidi kendi tarafından açmaya çalışan Ambrose anahtarını bir türlü deliğe sokamayınca küfretti.</p>

    <p>Ben o zamana dek arkadaki pencereye geri dönmüş, lambamı pirinç şeridin üzerinde gezdirerek usulca semboller mırıldanıyordum. Sigaldri pek de karmaşık değildi. Birbiriyle bağlantılı bazı sembollerin üstünü çizerek onu bozabilir, sonra da pencereyi açıp kaçabilirdim.</p>

    <p>Oturma odasına geri koştum ve masanın üstündeki mektup açacağını kaptım. Acele ederken ağzı kapalı mürekkep hokkasını da devirdim. Tam sembolleri bozmaya başlıyordum ki bunun ne kadar aptalca olacağını fark ettim. Basit bir hırsız bile Ambrose’un odasına girebilirdi, fakat bir koruma efsununu bozabilecek insanların sayısı çok daha azdı. Pencere pervazına imzamı atsam daha iyiydi.</p>

    <p>Kafamı toparlamak için kısa bir müddet duraksadım, ardından mektup açacağını masaya bırakıp mürekkep hokkasını düzelttim. Geri gidip uzun pirinç şeridi daha yakından inceledim. Bir şeyi bozmak kolay, anlamaksa zordur. Hele hele yakınınızdaki bir kapının arkasından gelen boğuk küfürleri ve kilidi açmaya çalışan birinin çıkardığı takırtıları dinlerken işiniz daha da zorlaşır.</p>

    <p>Sonra dışarıdaki koridora sessizlik çöktü ki bu daha da huzursuz ediciydi. Ben tam sembollerin sıralamasını çözdüğüm anda koridordan birkaç çift ayak sesi geldi. Zihnimi üç parçaya ayırdım ve Alarımı odaklayarak pencereye yüklendim. Koruma efsununa karşı gelirken ellerim ve ayaklarım soğudu. O sırada ağır bir şeyin kapıya çarptığını işittim ve paniğe kapılmamaya çalıştım.</p>

    <p>Pencerenin kanatları savrularak açıldı ve pervazına arkamı dönüp geri geri dışarı çıktım. Ben çatıya adım atarken kapıya yine bir şey çarptı ve kırılan tahtanın o sert çatırtısını işittim. Oradan güvenle kaçma imkânım hâlâ vardı, fakat sağ ayağımı çatının kenarına bastığımda kil kiremitlerden birinin ağırlığım altında çatladığını hissettim. Ayağım kayarken dengemi koruyabilmek için iki elimle birden pencere pervazına tutundum.</p>

    <p>Rüzgâr yine süratle eserek açık pencereye vurdu ve onu kafama doğru savurdu. Yüzümü koruyabilmek için kolumu kaldırınca pencerenin kanadı dirseğime çarptı ve çerçevenin içindeki küçük cam dilimlerinden biri çatladı. Bu darbe ağırlığımı sağıma vermeme sebep oldu ve sağ ayağım altımdan tamamen kaydı.</p>

    <p>Başka seçeneğim kalmamış gibi gözüktüğünden yapabileceğim en iyi şeyin çatıdan düşmek olduğuna karar verdim.</p>

    <p>Bütünüyle içgüdülerim doğrultusunda hareket eden ellerim, bir yere tutunmak için çılgınca ileri geri savruldu. Kil kiremitlerden birkaçını daha söktüm, ama sonra çatının ucunu yakalayabildim. Tutuşum pek sağlam değilse de beni yavaşlatıp döndürdü ve bu sayede başımın yahut sırtımın üstüne düşmek zorunda kalmadım. Onun yerine sokağa doğru tıpkı bir kedi gibi dört ayak üstünde alçaldım.</p>

    <p>Fakat kedilerin tüm bacakları aynı boydadır. Bense yere ellerim ve dizlerim üstünde indim. Ellerim hafifçe sızlamakla kaldıysa da dizlerim sokak taşlarına çarptığında genç yaşamım boyunca hiç olmadığı kadar canım yandı. Acıdan gözlerimin önünde şimşekler çaktı ve tekme yemiş bir köpek gibi cıyakladığımı duydum.</p>

    <p>Hemen akabinde çevreme kırmızı kiremitler yağmaya başladı. Çoğu yere çarpıp parçalandı, fakat biri başımı arkasını sıyırırken bir diğeri de tam dirseğime isabet ederek bütün kolumu uyuşturdu.</p>

    <p>Bir saniye bile düşünmedim. Kırık bir kol iyileşirdi, fakat Üniversite’den atılmak bir ömür sürerdi. Başlığımı geçirip ayağa kalktım. Açılmasın diye onu bir elimle tutarak birkaç adım sendeledim ve Altın Midilli’nin saçak altına girerek yukarıdaki pencerelerin görüş alanından çıktım.</p>

    <p>Sonra da koştum, koştum ve koştum...</p>

    <p>Sonunda topallayarak da olsa çatıyı dikkatle tırmanıp pencereden odama girdim. Böylesi daha uzun sürdü; fakat perişan, topallar ve genel olarak damdan düşmüş gibi bir vaziyette ortak salondaki müşterilerin arasından geçemezdim.</p>

    <p>Biraz soluklanıp yaptığım türlü türlü budalalık için kendi kendime kızdıktan sonra yaralarıma baktım. Neyse ki bacaklarım kırılmamıştı, fakat dizlerimin hemen altında şahane birer morluk vardı. Başımı sıyıran kiremit geride bir şişlik bırakmışsa da kafamı yarmamıştı. Ve dirseğim sızlamaya devam etmesine rağmen elim artık uyuşmuş durumda değildi.</p>

    <p>Kapım çalındı. Bir an için donakaldım, derken cebimdeki söğüt dalını çıkarıp çabuk bir bağ mırıldandım ve dalı ileri geri salladım.</p>

    <p>Koridordan bir hayret nidası yükseldiğini duydum. Onu Wilem’in kahkahası izledi. “Hiç komik değil,” dedi Sim. “Kapıyı aç.”</p>

    <p>Onları içeri aldım. Simmon yatağımın ucuna ilişirken Wilem masanın yanındaki sandalyeye geçti. Kapıyı kapatıp yatağın diğer tarafına oturdum. Oturuyor olmamıza rağmen minik oda kalabalık gözüküyordu.</p>

    <p>Bir müddet birbirimizi ciddi bakışlarla süzdük, ardından Simmon söze girdi. “Anlaşılan Ambrose bu gece dairesinde bir hırsız basmış. Herif yakalanmaktansa kendini pencereden atmayı yeğlemiş.”</p>

    <p>Neşeden yoksun kısa bir kahkaha attım. “Hiç de bile. Tam dışarı çıkacakken pencere üstüme kapandı.” Beceriksizce bir el hareketiyle sahneyi canlandırdım. “Beni damdan düşürdü.”</p>

    <p>Wilem rahatlayarak iç geçirdi. “Bağı beceremediğimi sanmıştım.”</p>

    <p>Başımı iki yana salladım. “Beni uyardığında bol bol vaktim vardı. Sadece yeterince dikkatli davranmadım.”</p>

    <p>“Ambrose niye o kadar çabuk geri döndü?” diye sordu Simmon, Wilem’e bakarak. “Hana girdiğinde bir şey söyledi mi?”</p>

    <p>“Herhalde el yazımın pek de kadınsı olmadığını fark etmiştir,” dedi Wilem.</p>

    <p>“Pencerelerinde koruma efsunları vardı,” dedim. “Muhtemelen yanında taşıdığı bir yüzüğe falan bağlıydı. Ben pencereyi açar açmaz durumun farkına varmış olsa gerek.”</p>

    <p>“Bari aradığın şeyi bulabildin mi?” diye sordu Wilem.</p>

    <p>Başımı sağa sola salladım.</p>

    <p>Simmon koluma daha iyi bakabilmek için kafasını uzattı. “İyi misin?”</p>

    <p>Bakışlarını takip ettiysem de bir şey göremedim. Sonra gömleğimi çekiştirdim ve kumaşın kolumun arkasına yapışmış olduğunu fark ettim. Diğer tüm ağrılarım arasında onu hissetmemiştim bile.</p>

    <p>Yavaş hareket ederek gömleğimi başımın üstünden sıyırdım. Gömleğin dirsek kısmı yırtılmış ve kana bulanmıştı. Acı acı sövdüm. Sadece dört gömleğe sahiptim ve bunlardan biri mahvolmuştu.</p>

    <p>Yarama bakmaya çalıştım, fakat ne kadar uğraşırsam uğraşayım kendi dirseğimi göremeyeceğimi bir çırpıda anladım. Sonunda Simmon incelesin diye kolumu kaldırdım.</p>

    <p>“Büyük bir yara değil,” dedi Sim, iki parmağını beş santimden biraz daha fazla açarak. “Tek bir kesik var ve neredeyse hiç kanamıyor. Onun haricinde derin soyulmuş. Bir şeye sertçe sürtmüşsün gibi gözüküyor.”</p>

    <p>“Çatıdaki kiremitlerden biri üstüme düştü,” dedim.</p>

    <p>“Amma şanslısın,” diye homurdandı Wilem. “Senden başka kim çatıdan düşüp de birkaç yara bereyle kurtulabilir?”</p>

    <p>“Dizlerimde elma büyüklüğünde morluklar var,” dedim. “Bakalım yarın yürüyebilecek miyim?” Aslında onun haklı olduğunu biliyordum. Dirseğime düşen kiremit kolumu kolayca kırabilirdi. Kil kiremitlerin kırık kenarları bazen bıçak kadar keskin olurdu; bu yüzden bana daha farklı bir açıdan çarpsaydı kolum kemiğe dek kesilebilirdi. Kil kiremitlerden nefret ederim.</p>

    <p>“Eh, çok daha kötü olabilirdi,” diye moral vermeye çalıştı Simmon, ayağa kalkarak. “Revir’e kadar gidip yaralarınla ilgilenelim.”</p>

    <p>“<em>Kraem,</em> yok daha neler,” dedi Wilem. “Revir’e falan gidemez. Orada yaralarını incelemek isterler.”</p>

    <p>Simmon tekrar oturdu. “Tabii ya,” dedi, kendine kızmış gibi. “Bunu biliyordum.” Beni baştan aşağı inceledi. “En azından görünür bir yararı yok.”</p>

    <p>Wilem’e baktım. “Kan görmeye dayanamıyorsun, değil mi?”</p>

    <p>Yüzünde gururu incinmiş gibi bir ifade belirdi. “Aslında...” Bakışları dirseğime kaydı ve koyu renkli Cealdimli tenine rağmen yüzü biraz soldu. Ağzı ince bir çizgi halini aldı. “Evet.”</p>

    <p>“Pekâlâ.” Haşat olmuş gömleğimi şeritler halinde yırtmaya başladım. “Tebrikler Sim. Sıhhiyeciliğe terfi ettin.” Bir çekmeceyi açıp kanca şeklinde bir iğne ile misine, iyot ve küçük bir kavanoz kaz yağı çıkardım.</p>

    <p>Sim faltaşı gibi gözlerle önce iğneye, sonra bana baktı.</p>

    <p>Ona en iyi tebessümümü sundum. “Merak etme, çok kolay. Ne yapman gerektiğini söyleyeceğim.”</p>

    <p class="paragraf">Simmon dirseğimi temizlerken, dikerken ve sargılarken kolumu başımın üstünde tutarak yerde oturdum. Sim sandığım kadar çekingen davranmayarak beni şaşırttı. Elleri bu tür şeyleri sık sık yapan Revir’deki pek çok öğrenciden bile daha dikkatli ve kendinden emindi.</p>

    <p>“Üçümüz bütün gece burada kâğıt oynadık, öyle mi?” diye sordu Wilem, benden tarafa bakmaktan kaçınarak.</p>

    <p>“Kulağa iyi geliyor,” dedi Sim. “Oyunu benim kazandığımı da söyleyebilir miyiz?”</p>

    <p>“Hayır,” dedim. “İnsanlar Wil’i Midilli’de görmüş olmalılar. Yalan söylerseniz kesinlikle yakayı ele veririm.”</p>

    <p>“Ah,” dedi Sim. “Öyleyse ne diyeceğiz?”</p>

    <p>“Gerçeği.” Wil’i işaret ettim. “Sen olay sırasında Midilli’deydin. Sonra da yaşananları bana anlatmak için buraya geldin.” Üzerinde çarklardan, yaylardan ve vidalardan oluşan bir yığının karmakarışık durduğu küçük masayı başımla işaret ettim. “Size kısa zaman önce bulduğum harmoni saatini gösterdim; siz de bana onu nasıl tamir edeceğime dair tavsiyeler verdiniz.”</p>

    <p>Sim’in hayal kırıklığına uğramış gibi bir hali vardı. “Hiç de heyecan verici değil.”</p>

    <p>“En iyi yalanlar basit yalanlardır,” dedim ayağa kalkarak. “İkinize de tekrar teşekkürler. Arkamı kollamasaydınız işler çok daha sarpa sarabilirdi.”</p>

    <p>Simmon ayağa kalkıp kapıyı açtı. Wil de doğruldu, fakat hemen gitmedi. “Geçen gece kulağıma tuhaf bir söylenti çalındı,” dedi.</p>

    <p>“İlginç miydi?” diye sordum.</p>

    <p>Başını salladı. “Hem de çok. Senin nüfuzlu bir soyluyla uğraşmaktan vazgeçtiğini duyduğumu hatırlıyorum. Nihayet uyuyan köpeği dürtmemeye karar verdiğini öğrenmek beni şaşırttı.”</p>

    <p>“Hadi ama Wil,” dedi Simmon. “Ambrose’un uyuduğu falan yok. O gebertilmeyi hak eden kuduz itin teki.”</p>

    <p>“Kızgın bir ayıya daha çok benziyor,” dedi Wilem. “Üstelik dostumuzun dürtmekten bir türlü vazgeçmediği bir ayıya.”</p>

    <p>“Bunu nasıl söylersin?” dedi Sim hararetle. “Ambrose iki yıllık kâtipliği boyunca sana pis serseriden başka bir şey dedi mi? Peki ya simya tuzlarımı karıştırıp beni neredeyse kör ettiği o zamana ne diyeceksin? Kvothe o erik iksirini bünyesinden atmak için kim bilir daha ne kadar-”</p>

    <p>Wil elini kaldırdı ve başını sallayarak Simmon’u doğruladı. “Dediklerinin doğru olduğunu biliyorum. Zaten böyle bir budalalığa da bu yüzden karıştım. Sadece bir şeye dikkat çekmeye çalışıyorum.” Bana baktı. “Denna denen şu kız için çizgiyi iyice aştığının farkındasın, öyle değil mi?”</p>
  </div>
</body>
</html>
