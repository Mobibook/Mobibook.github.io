<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Doksan Üçüncü Bölüm</h1>

    <h2 class="baslik_2 sigil_not_in_toc">Herkes Fedai</h2>

    <p>On dört saatlik uykunun ardından turp gibi oldum. Dostlarım bu duruma şaşırmış göründüler, zira beni bulduklarında baygın, buz gibi ve kanla kaplıydım. Beni soymuş, uzuvlarımı biraz ovuşturmuş, sonra da haydutların ayakta kalan tek çadırına sokup vücudumu battaniyelere sarmışlardı. Diğer beş çadır, haydut kampının ortasında duran uzun meşe ağacına muazzam bir yıldırım düştüğü zaman yanmış, toprağa gömülmüş ya da kaybolmuştu.</p>

    <p>Ertesi gün hava kapalı olsa da çok şükür yağmursuzdu. Öncelikle yaralarımızla ilgilendik. Gözcü onları şaşırttığı zaman Hespe bacağına bir ok yemişti. Dedan’ın omzunda derin bir kesik vardı: gözcüye çıplak elleriyle hücum ettiği düşünülürse epey şanslı sayılırdı. Bunun sebebini sorduğumda, kılıcını çekecek zaman bulamadığını söyleyip geçti.</p>

    <p>Marten’in alnında, bir kaşının hemen üstünde parlak kırmızı bir şişlik yer alıyordu. Bu ya onu tekmeleyerek devirdiğimde ya da yakasından tutup çektiğimde olmuştu. Dokunulduğu zaman şişlik acı veriyordu, fakat Marten taverna kavgalarında çok daha kötü yaralar aldığını iddia etti.</p>

    <p>Bağcı ürpertisini atlattıktan sonra toparlanmıştım. Ölümün kapısından böyle ani bir dönüş yaptığım için şaşırdıklarını görebiliyordum ve onları hayretleriyle baş başa bırakmaya karar verdim. Biraz gizemin ünüme zarar vermeyeceği muhakkaktı.</p>

    <p>Okun omzumu sıyırdığı yerdeki yarayı sardım, sonra da nasıl olduğunu hatırlamadığım birkaç çizik ve morlukla ilgilendim. Kolumda uzun, sığ bir kesik daha varsa da dikiş atmaya değmezdi.</p>

    <p>Tempi yarasız, telaşsız ve anlaşılmazdı.</p>

    <p>İkinci işimiz ölülerle ilgilenmek oldu. Ben baygınken grubun geri kalanı yanmış cesetlerin çoğunu açıklığın bir tarafında toplamıştı. Sayılar şöyleydi:</p>

    <p>Dedan’ın öldürdüğü bir gözcü.</p>

    <p>Tempi’ye ormanda saldıran iki kişi.</p>

    <p>Yıldırımdan sağ kurtulup kaçmaya çalışan üç adam. Birini Marten indirmiş, diğer ikisiniyse Tempi haklamıştı.</p>

    <p>Yıldırımın çarptığı, yaktığı veya başka yollarla mahvettiği on yedi ceset. Bunlardan sekizi yıldırımdan önce ölmüş ya da ölümcül bir yara almıştı.</p>

    <p>Tüm hadiseyi kuzeydoğudaki yamaçtan izlemiş olan başka bir gözcüye ait ayak izleriyle karşılaştık. Onları bulduğumuz zaman izler bir günlüktü ve hiçbirimizin içinde adamın peşinden koşmaya dair zerre bir heves yoktu. Dedan bu olağanüstü yenilginin haberini haydutluk yapmayı düşünen başkalarına da yayması halinde kaçan adamın canlıyken bizim için daha değerli olacağını belirtti. Onunla ilk defa bir konuda hemfikirdik.</p>

    <p>Toplanan cesetler arasında liderinki yoktu. Adamın içine daldığı büyük çadır, dev meşenin patlayan gövdesinin iri parçaları altında ezilmişti. Elimizde yeteri kadar ceset olduğu için onun kalıntılarını şimdilik ellemedik.</p>

    <p>Yirmi üç ayrı mezar, hatta yirmi üç cesedi alacak kadar büyük bir toplu mezar kazmakla uğraşacağımıza, etraftaki orman hâlâ ıslakken büyük bir cenaze ateşi yaktık. Ateşin sıcak ve gür yandığından emin olmak için yeteneklerimden yararlandım.</p>

    <p>Fakat biri daha vardı: Marten’in vurduğu ve benim saldırıda kullandığım gözcü. Arkadaşlarım cenaze ateşi için odun toplamakla meşgullerken ben güneydeki yamaca gittim ve Tempi’nin üstünü köknar dallarıyla örterek sakladığı cesedi buldum.</p>

    <p>Cesede uzun uzun baktıktan sonra onu güneye taşıdım. Bir söğüt ağacının altında sessiz bir yer buldum ve taşlardan bir höyük yaptım. Sonra da çalıların arasına girip sessizce ama şiddetle kustum.</p>

    <p class="paragraf">Peki ya yıldırım? Eh, onu açıklaması kolay değil. Tepede bir fırtına. Birbirine benzer iki okla kurulan galvanik bir bağ. Ağacı bir paratonerden bile daha iyi topraklama girişimi. Açıkçası yıldırımın tam o anda tam o yere düşmesinden kendime pay çıkarabilir miyim bilmiyorum. Fakat hikâyelere göre yıldırımı ben çağırdım ve o da çağrıma itaat etti.</p>

    <p>Başkalarının anlattığı hikâyelere göre düşen yıldırım tek olmayıp birbirini takip eden birkaç taneydi. Dedan onu ‘beyaz bir alev sütunu diye adlandırıyor, yere çarptığı zaman kendisini devirecek kadar şiddetli bir sarsıntı yarattığını söylüyordu.</p>

    <p>Sebep ne olursa olsun, devasa meşe ağacı aşağı yukarı bir gritaş yüksekliğinde yanık bir kütüğe dönüşmüştü ve koca koca parçaları etrafa saçılmıştı. Çevredeki daha küçük ağaçlar ve çalılıklar da alev almış, fakat yağmur onları söndürmüştü. Haydutların korunma amacıyla kullandığı uzun kalasların çoğu parmak ucundan büyük olmayan parçalar halinde patlamış veya yanıp kömür olmuştu. Ağacın dibindeki toprak kalkarak yol yol olduğu için de açıklık bir deli tarafından sürülmüş veya kocaman bir hayvanın pençe darbelerine hedef olmuş gibi görünüyordu.</p>

    <p>Tüm bunlara rağmen zaferimizin ardından üç gün haydutların kampında kaldık. Dere sayesinde suya kolayca erişebiliyorduk ve haydutların erzaklarından geriye kalanlar bizimkilerden çok daha iyiydi. Üstelik enkazdan biraz kereste ve çadır bezi topladıktan sonra her birimiz bir çadırın veya çardağın lüksüne kavuştuk.</p>

    <p>İşimiz bittiği için grubumuzun başına bela olan o gerginlik geçti. Yağmurların arkası kesildi ve kamp ateşimizin söneceği endişesi kalmadı. Marten’in öksürüğü bunlara bağlı olarak geçmeye başladı. Dedan’la Hespe birbirlerine uygar davranıyorlardı ve Dedan bana laf yetiştirmeyi dörtte üç oranında azaltmıştı.</p>

    <p>Her ne kadar işimizi bitirdiğimiz için rahatlamışsak da ortam pek huzurlu sayılmazdı. Geceleri hikâyeler anlatılmıyor ve Marten benimle arasına mümkün olduğu kadar mesafe koyuyordu. Tanık olduklarından sonra onu suçlayamazdım.</p>

    <p>Bunu aklımda tutarak, elime geçen ilk fırsatta balmumu bebekleri gizlice yok ettim. Nasılsa artık işime yaramıyorlardı ve arkadaşlarımdan birinin onları seyahat heybemde bulması durumunda neler olabileceğinden çekiniyordum.</p>

    <p>Tempi haydudun cesedine yaptıklarıma dair bir yorumda bulunmadı ve görebildiğim kadarıyla davranışım yüzünden beni suçlamıyordu. Geriye dönüp baktığım zaman o günlerde Ademleri ne kadar az anladığımı fark ediyorum. Yine de Tempi artık Ketan taliminde bana yardımcı olmak için daha az uğraşıyor, zamanını ondan ziyade karşılıklı lisanlarımızı geliştirmeye ve Lethani kavramı üzerine yaptığımız kafa karıştırıcı konuşmalara ayırıyordu.</p>

    <p>İkinci gün gidip eşyalarımızı önceki kampımızdan aldık. Lavtama kavuşmak yüreğime su serpti ve Denna’nın harikulade enstrüman kutusunun sonu gelmez yağmurlara rağmen su sızdırmamış olduğunu görmek beni daha da sevindirdi.</p>

    <p>Artık gizliliğe gerek kalmadığı için onu bol bol çaldım. Koca bir gün boyunca neredeyse başka hiçbir şey yapmadım. Müzikle haşır neşir olmayalı yaklaşık bir ay geçmişti ve onu hayal edebileceğinizden daha çok özlemiştim.</p>

    <p>Tempi’nin ilk başta müziğimden hoşlanmadığını sandım. Daha evvel şarkılar konusunda bir soru sorarak onu kızdırmış olmam dışında lavtamı ne zaman çıkarsam kampı terk ediyordu. Sonradan beni izlediğini fark ettim. Bunu hep uzaktan ve genellikle göze ilişmeyecek bir yerden yapıyordu. Bir kere onu bulmayı öğrendikten sonra lavta çalarken beni hep dinlediğini keşfettim. Baykuş gibi kocaman açılmış gözlerle. Bir kaya gibi hareketsizce.</p>

    <p>Üçüncü gün Hespe bacağının biraz yürüyüşü kaldırabileceğini duyurdu. Artık neleri yanımıza alacağımıza ve neleri geride bırakacağımıza karar vermemiz gerekiyordu.</p>

    <p>Bu iş normalde olabileceği kadar zor olmadı. Haydutların teçhizatlarının çoğu yıldırımdan, patlayan ağaçtan veya fırtınaya maruz kalmaktan dolayı işe yaramaz hale gelmişti. Fakat harap olmuş kamptan toparlanabilecek değerli eşyalar da yok değildi.</p>

    <p>Meşe ağacından kopan dev dallardan birinin altında ezildiği için liderin çadırını adamakıllı arayamamıştık. Elli santimden daha kalın olan dal, kendi başına çoğu ağaçtan daha iriydi. Fakat üçüncü günde, onu ezilmiş çadırın üzerinden yuvarlayabileceğimiz kadar el baltalarımızla inceltmeyi başardık.</p>

    <p>Çadırdan çıktığını gördüğüm andan beri hakkındaki bir şey hafızamı kurcaladığından, liderin cesedini incelemek için sabırsızlanıyordum. Ve daha dünyevi bir açıdan bakıldığında üzerindeki zincir zırh en az bir düzine talent ederdi.</p>

    <p>Fakat liderden hiçbir ize rastlamadık. Bu durum bizi biraz şaşırttı. Marten kamptan uzaklaşan tek bir iz bulmuştu ve o da kaçan gözcüye aitti. Hiçbirimiz liderin nereye gitmiş olabileceğini tahmin edemiyorduk.</p>

    <p>Bu benim için bir bilmece olduğu kadar baş ağrısıydı da, zira yüzüne daha yakından bakmak istiyordum. Dedan ile Hespe adamın yıldırım düştükten sonraki kargaşada kaçıp gittiğine inanıyorlardı. Belki de arkasında iz bırakmamak için dereden faydalanmıştı.</p>

    <p>Fakat çadırda ceset bulamayınca Marten bariz bir huzursuzluğa kapıldı. İblislerle ilgili bir şeyler mırıldandı ve bir daha enkaza yaklaşmayı reddetti. Onun batıl inançlı bir budala olduğunu düşünsem de, lideri bulamamanın benim de biraz huzurumu kaçırdığını inkâr edemezdim.</p>

    <p>Enkaz halindeki çadırın içinde bir masaya, bir karyolaya, bir yazı sehpasına ve bir çift sandalyeye rastladık. Hepsi de parçalanıp kullanılmaz hale gelmişti. Kırık yazı sehpasının içinden okumak için can attığım bazı kâğıtlar çıkmışsa da çok fazla ıslak kalmışlardı ve üzerlerindeki yazıların mürekkebi akıp gitmişti. Ayrıca ekmek somunundan azıcık daha küçük bir kutu bulduk. Kapağına Alveron’un aile arması emaye edilmiş ve sıkıca kilitlenmişti.</p>

    <p>Hem Hespe hem de Marten kilit açmaktan biraz anladıklarını itiraf ettiler. Kutuda ne olduğunu merak ettiğim için, kilide zarar vermedikleri sürece deneyebileceklerimi söyledim. İkisi de uzun uzun uğraştı, fakat başarılı olamadı.</p>

    <p>Marten de yirmi dakikalık dikkatli bir çabanın ardından ellerini havaya savurdu. “Bir türlü olmuyor,” dedi ve ellerini beline dayayarak gerindi.</p>

    <p>“Bari bir de ben deneyeyim,” dedim. İçlerinden birinin kutuyu açabilmesini ummuştum. Kilit açmak bir gizemcinin gurur duyması gereken bir beceri değildir. Böyle bir şey, edinmeye çalıştığım şöhrete uymuyordu.</p>

    <p>“Öyle mi?” dedi Hespe, tek kaşını kaldırarak. “Sen sahiden genç bir Taborlin’mişsin de haberimiz yokmuş.”</p>

    <p>Aklıma Marten’in günler önce anlattığı hikâye geldi. “Elbette,” deyip güldüm, sonra da en iyi Ulu Taborlin sesimle, <em>“Edro!”</em> diye bağırıp kutunun kapağına vurdum.</p>

    <p>Kapak hemen açıldı.</p>

    <p>Ben de herkes gibi şaşırdım, fakat şaşkınlığımı iyi gizledim. İçlerinden birinin kilidi açmayı başardığı, fakat kapağın sıkışıp kaldığı belliydi. Tahta günlerce rutubette beklediği için şişmiş olmalıydı. Ben ona vurunca serbest kalmıştı, hepsi bu.</p>

    <p>Fakat arkadaşlarım bunu bilmiyorlardı. Suratlarındaki ifadeleri görseniz kutuyu altına dönüştürdüğümü sanırdınız. Tempi’nin bile tek kaşı havaya kalkmıştı.</p>

    <p>“İyi numara Taborlin,” dedi Hespe, onlara şaka yapıp yapmadığımdan emin değilmişçesine.</p>

    <p>Dilimi tutmaya karar verdim ve eğreti maymuncuk takımımı çaktırmadan pelerinimin cebine geri soktum. Madem bir gizemci olacaktım, bari meşhur bir gizemci olaydım.</p>

    <p>Vakur ve güçlü bir havaya bürünmek için elimden geleni yaparak kapağı kaldırdım ve kutunun içine baktım. Gördüğüm ilk şey kalın, katlı bir kâğıt parçasıydı. Kâğıdı çıkardım.</p>

    <p>“O ne?” diye sordu Dedan.</p>

    <p>Görsünler diye kâğıdı kaldırdım. Çevre arazinin dikkatle çizilmiş bir haritasıydı. Haritada sadece dolambaçlı anayolun isabetli bir tasviri değil, aynı zamanda yakınlardaki çiftlik ve derelerin de konumları bulunuyordu. Crosson, Çayırtepe ve Penieder Hanı batı yolunda işaretlenip imlenmişti.</p>

    <p>“Peki şu ne?” diye sordu Dedan, kalın parmaklarından biriyle yolun güney tarafındaki ormanda bulunan isimsiz bir X işaretini göstererek.</p>

    <p>“Galiba bu kamp,” dedi Marten. “Yanımızdaki dere de şu.”</p>

    <p>Başımı salladım. “Bu harita doğruysa Crosson’a sandığımdan daha yakınız. Buradan doğruca güneydoğuya yönelebilir ve bir günlük yürüyüşten kurtulabiliriz.” Marten’e baktım. “Sen ne dersin?”</p>

    <p>“Dur bakayım.” Marten haritayı benden alıp inceledi. “Öyle gözüküyor,” diye bana katıldı. “Bu kadar güneye indiğimizi düşünmemiştim. Dediğini yaparsak en az otuz kilometre kazanırız.”</p>

    <p>“Hiç de az sayılmaz,” dedi Hespe, sargılı bacağını sıvazlayarak. “Tabii siz beyefendilerden biri beni taşımak isterse o başka.”</p>

    <p>Dikkatimi tekrar kutuya verdim. İçi sıkıca sarılmış kumaş bohçalarla doluydu. Bohçalardan birini çıkartırken gözüme altın parıltısı ilişti.</p>

    <p>Çadırda bulunan herkesten bir mırıldanma yükseldi. Küçük ama ağır bohçaların geri kalanını da kontrol ettim ve hepsinde altın sikkeler buldum. Kabaca bir tahminle iki yüz damdan fazlası vardı. Daha evvel elimde hiç tutmamışsam da, tek bir altın damın seksen kırığa, yani Maer’in tüm bu görevi karşılamak için verdiği meblağın neredeyse tamamına denk olduğunu biliyordum. Maer’in vergi toplayıcılarına kurulan pusuları bir an önce durdurmak istediğine şaşmamak lazımdı.</p>

    <p>Kafamda bazı hesaplar yaparak kutunun içeriğini daha tanıdık bir para birimine çevirdim ve beş yüz gümüş talentten fazla bir sonuca ulaştım. Bu para, yol kenarındaki büyükçe bir hanı yahut hayvanlar ve teçhizatlar da dahil bütün bir çiftliği satın almaya yeterdi. Bu kadar parayla kendinize düşük bir unvan edinebilir, saray görevlisi olabilir veya orduya subay olarak girebilirdiniz.</p>

    <p>Diğerlerinin de kendince hesaplar yaptıklarını gördüm. “Şunun birazını paylaşmaya ne dersin?” diye fazla ümitlenmeden sordu Dedan.</p>

    <p>Tereddüt ettim, sonra elimi kutuya attım. “Kişi başı bir dam herkese adil geliyor mu?”</p>

    <p>Ben bohçalardan birini açarken kimseden çıt çıkmadı. Dedan bana hayret dolu gözlerle bakıyordu. “Sen ciddi misin?”</p>

    <p>Ona ağır bir sikke verdim. “Bana kalırsa bizim kadar vicdanlı olmayan insanlar Alveron’a bundan bahsetmeyi unutabilirlerdi. Veya ona hiç geri dönmezlerdi bile. Bence kişi başı bir dam bu kadar dürüst olduğumuz için makul bir ödül.” Marten’le Hespe’ye de parlak birer altın sikke attım.</p>

    <p>“Hem zaten,” diye ekledim, bir dam da Tempi’ye atarken, “ben bir grup haydudu bulmak için tutuldum, küçük bir askeri karargâhı yok etmek için değil.” Damımı havaya kaldırdım. “Bu, görevin gerektirdiğinden fazlasını yerine getirdiğimiz için primimiz.” Sikkeyi cebime atıp dışarıdan sıvazladım. “Alveron bilmese de olur.”</p>

    <p>Dedan gülerek sırtıma vurdu. “Sen de bizden pek farklı değilmişsin,” dedi.</p>

    <p>Tebessümüne aynı şekilde karşılık vererek kutunun kapağını kapattım ve kilidin yerine oturduğunu duydum.</p>

    <p>Tabii bunu yapmamın diğer iki sebebinden bahsetmedim. Birincisi, onlara para vererek resmen sadakatlerini satın alıyordum. Kutuyu alıp ortadan kaybolmanın ne kadar kolay olacağını düşünmemiş olamazlardı. Aynı fikir benim de aklımdan geçmişti. Beş yüz talent sonraki on yıl boyunca Üniversite’deki öğrenimimi karşılamak için yeterdi de artardı bile.</p>

    <p>Fakat artık hem eskiye nazaran çok daha zengindiler, hem de vicdanları rahattı. Ceplerindeki ağır bir altın sikke, taşımakta olduğum kutuyu kafalarından uzak tutardı. Tabii yine de geceleri kilitli kutuyu yastığımın altına alıp yatacaktım, o ayrı.</p>

    <p>İkincisi, bana da para lazımdı: hem göstere göstere cebime koyduğum o dam, hem de sikkeleri diğerlerine dağıtırken aşırdığım diğer üçü. Dediğim gibi, Alveron aradaki farkı asla bilemezdi ve dört dam Üniversite’deki bir dönemin harcını karşılardı.</p>

    <p>Ben Maer’in para kutusunu seyahat heybemin dibine kaldırdıktan sonra her birimiz haydutların teçhizatları arasından neleri alacağımıza karar verdik.</p>

    <p>Çadırlara dokunmamamızın sebebi, daha ilk baştan kendimizinkileri getirmememizle aynıydı: kolay kolay taşınamayacak kadar ağırdılar. Yanımızda ne kadar çok bulunursa o kadar az satın almamızın gerekeceğini bildiğimiz için heybelerimizi tıka basa yiyecekle doldurduk.</p>

    <p>Haydutların kılıçlarından birini almaya karar verdim. Kılıç kullanmayı bilmediğim için normalde öyle bir şeye para harcamazdım, ama madem bedavaydı...</p>

    <p>Ben çeşitli silahları gözden geçirirken Tempi yanıma geldi ve bana birkaç tavsiyede bulundu. Seçeneklerimi iki kılıca indirgedikten sonra Tempi nihayet aklından geçeni açıkça dile getirdi. “Sen kılıç kullanamıyorsun.” <em>Soru. Utanç.</em></p>

    <p>Birinin kılıç kullanamamasının ona utanç verici bir durum gibi gözüktüğü fikrine kapıldım. Tempi’ye göre böyle bir şey çatal bıçak kullanamamaya benziyor olmalıydı. “Hayır,” dedim yavaşça. “Ama bana öğretebileceğini umuyordum.”</p>

    <p>Tempi hiç kıpırdamadan ve ses çıkarmadan durdu. Onu iyi tanımasaydım bunu ret kabul ederdim. Fakat böyle bir durgunluk düşündüğü anlamına geliyordu.</p>

    <p>Duraksamalar Ademce konuşmaların kilit bölümleri arasındadır, o yüzden sabırla bekledim. İkimiz bir dakika hiç konuşmadık. Sonra iki. Sonra beş. On. Hareketsiz ve sessiz kalmam giderek zorlaşıyordu. Belki bu <em>sahiden de</em> kibarca bir reddi.</p>

    <p>Görüyorsunuz ya, kendimi çok uyanık sanıyordum. Tempi’yi tanıdığım yaklaşık bir aylık zamanda bin yeni sözcük ve Ademce el dilinin elli hareketini öğrenmiştim. Ademlerin çıplaklıktan veya dokunmaktan utanmadıklarını biliyor, Lethani denen gizemi kavramaya başlıyordum.</p>

    <p>Ah, evet, kendimi pek akıllı sanıyordum. Oysa Ademler hakkında doğru düzgün bir şey bilseydim Tempi’ye böyle bir soru sormaya asla cesaret edemezdim.</p>

    <p>“Bana onu öğretir misin?” Kampın karşısındaki bir ağaca dayalı duran lavta kutumu işaret etti.</p>

    <p>Bu soru beni hazırlıksız yakaladı. Daha önce hiç kimseye lavta çalmayı öğretmeye yeltenmemiştim. Belki Tempi bunu biliyor ve kendisiyle ilgili benzer bir durumu ima ediyordu. Derin anlamlar içeren nükteli bir konuşma tarzına yatkın olduğunun farkındaydım.</p>

    <p>Önerisi adildi. Başımı salladım. “Denerim.”</p>

    <p>Tempi de başını salladı ve değerlendirdiğimiz kılıçlardan birini işaret etti. “Onu tak. Ama dövüş yok.” Bunun üzerine dönüp gitti. O anda bunu Tempi’nin kendine has özlü konuşma alışkanlığına yordum.</p>

    <p>Çapulculuğumuz gün boyu sürdü. Marten bol miktarda ok ve bulabildiği tüm yay iplerini aldı. Hiç kimsenin istemediğinden emin olduktan sonra yıldırımdan kurtulan dört uzunyayı da almaya karar verdi. Yaylar taşınması güç bir yüktü, fakat Marten onları Crosson’da sattığı zaman gümüş bir peni kazanabileceğini iddia ediyordu.</p>

    <p>Dedan bir çift çizme ve üzerindekinden daha güzel bir zırhlı yelek seçti. Onlara ilaveten bir deste oyun kâğıdıyla bir çift fildişi zarı da cebine attı.</p>

    <p>Hespe ince bir çoban mızıkası aldı ve sonradan satma ümidiyle yaklaşık bir düzine bıçağı heybesinin dibine tıkıştırdı.</p>

    <p>Tempi bile hoşuna giden bir şeyler buldu: bir bileğitaşı, pirinç bir tuz kutusu ve hemen dereye götürüp tanıdık bir kan kırmızısına boyadığı bir pantolon.</p>

    <p>Ben diğerlerinden daha az eşya seçtim. Kırılanın yerine küçük bir bıçak ve boynuz saplı bir ustura. Aslında pek sık tıraş olmaya ihtiyacım yoktu, fakat Maer’in sarayındayken öyle bir alışkanlık kazanmıştım. Hespe’yi örnek alıp yanıma birkaç bıçak daha alabilirdim, fakat seyahat heybem Maer’in para kutusuyla zaten yeteri kadar ağırdı.</p>

    <p>Bu size alçakça gelebilir, fakat dünyanın düzeni böyledir. Yağmacılar yağmalanan olurken zaman ve şartlar hepimizi birer fedai yapıp çıkar.</p>
  </div>
</body>
</html>
