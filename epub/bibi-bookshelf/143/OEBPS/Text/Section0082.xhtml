<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Yetmiş Dördüncü Bölüm</h1>

    <h2 class="baslik_2 sigil_not_in_toc">Söylentiler</h2>

    <p>Denna’yla kavga etmemin ertesi günü, öğleden sonra geç saatlerde uyandım. Bariz sebeplerden dolayı kendimi perişan hissediyordum. Karnımı doyurup yıkandım, fakat gururum beni Denna’yı aramak için Aşağı Severen’e inmekten alıkoydu. Bredon’a bir yüzük gönderdim, fakat ulak onun saraya hâlâ dönmediği haberiyle geri geldi.</p>

    <p>Ben de bir şişe şarap açıp odamda yavaş yavaş biriken hikâye yığınını gözden geçirdim. Bunların çoğu skandal niteliğindeki haset dolu yazılardı. Fakat dar kafalı hasislikleri ruh halime uyuyor ve bana kendi sefaletimi unutturuyordu.</p>

    <p>Böylece rahmetli Kompte Banbride’ın tüberkülozdan değil şehvetli bir seyis yamağından kaptığı frengiden öldüğünü öğrendim. Lord Veston gizliden gizliye Denner reçinesi müptelasıydı ve kralın yolunu onarmak için kullanması gereken paraları bu alışkanlığına harcıyordu.</p>

    <p>En küçük kızı bir genelevde bulununca skandal çıkmasını önlemek için Baron Eshek pek çok yetkiliye rüşvet vermişti. Aslında bu hikâyenin iki versiyonu vardı. Kız birinde satıyor, diğerindeyse alıyordu. Bu bilgiyi ileride kullanmak üzere aklımın bir köşesine yazdım.</p>

    <p>İkinci şişeye başladığım esnada genç Netalia Kilipsiz’in bir gezgin oyuncu kumpanyasına katılarak evden kaçmış olduğunu öğrendim. Ebeveynleri elbette onu evlatlıktan reddetmişlerdi ve Kilipsiz topraklarının yegâne vârisi Meluan olup çıkmıştı. Bu Meluan’ın Ruhlara yönelik nefretini açıklıyor ve benim Edema kanımı Severen’de duyurmadığıma daha da sevindiriyordu.</p>

    <p>Cormisant dükünün kafayı çektiğinde öfkeye kapıldığını, kendi karısı, oğlu ve bazı misafirleri de dahil yakınlarda her kimi bulduysa evire çevire dövdüğünü anlatan üç farklı hikâye vardı. Kral ile kraliçenin kendi özel bahçelerinde nasıl ahlaksızca seks âlemleri düzenledikleri ve bunu saray erkânından sakladıklarını anlatan kısa bir varsayım da mevcuttu.</p>

    <p>Kâğıtlarda Bredon’un bile adı geçmekteydi. Kuzeydeki köşkünün dışında yer alan tenha korulukta pagan ayinleri gerçekleştirdiği söyleniyordu. Ayinler öyle abartılı ve titiz bir detaylılıkla yazılmıştı ki eski bir Atur romantizm öyküsünden kopyalanıp kopyalanmadıklarını merak ettim.</p>

    <p>Akşamüstünün ilerleyen saatlerine kadar okumayı sürdürdüm. Şişedeki şarap bittiğinde henüz hikâye yığınının yarısındaydım. Tam bir şişe daha getirmesi için ulak gönderecektim ki Alveron’un gizli geçitten daireme girdiğini gösteren o hafif hava akımını işittim.</p>

    <p>Odaya girdiğinde şaşırmış gibi yaptım, “İyi akşamlar ekselansları,” dedim ayağa kalkarak.</p>

    <p>“İstersen oturabilirsin,” dedi kısaca.</p>

    <p>Maer söz konusu olduğunda resmiyetten yana hata yapmanın daha iyi olduğunu öğrendiğimden saygılı davranarak ayakta kaldım. “Hanımefendiyle aranız nasıl?” diye sordum. Aslında Stapes’in heyecanlı dedikoduları sayesinde ilişkilerinin mutlu sona yaklaşmakta olduğunu biliyordum.</p>

    <p>“Bugün birbirimize resmen bağlılık yemini ettik,” dedi dalgın bir edayla. “Kâğıtlar falan imzaladık. İş bitti.”</p>

    <p>“Sözlerimi mazur görürseniz ekselansları, pek de hoşnut bir haliniz yok.”</p>

    <p>Buruk bir tebessüm etti. “Herhalde son zamanlarda yollarda yaşanan sorunları duymuşsundur.”</p>

    <p>“Sadece söylentileri ekselansları.”</p>

    <p>Öfkeyle homurdandı. “Ben de o söylentilerin yayılmaması için uğraşıyorum. Birileri vergi toplayıcılarımı kuzey yolunda pusuya düşürüyor.”</p>

    <p>İşte bu ciddi bir meseleydi. “Toplayıcılarınızı mı ekselansları?” diye sordum, çoğul ekine vurgu yaparak. “Ne kadar paranız çalındı?”</p>

    <p>Maer bana sorumun münasebetsizliğini gösteren sert bir bakış attı. “Yeteri kadar. Yeterinden de fazlası. Bu kaybolan dördüncü görevlim. Kuzey vergilerimin yarıdan fazlası haydutların eline düştü.” Bana ciddi gözlerle baktı. “Biliyorsun, Kilipsiz toprakları da kuzeyde.”</p>

    <p>“Kilipsizlerin vergi toplayıcılarınızı öldürdüğünü düşünüyorsunuz?”</p>

    <p>Bunu duyunca afalladı. “Ne? Hayır hayır. Sebep Eld’deki haydutlar.”</p>

    <p>Utançtan biraz yüzüm kızardı. “Devriye yolladınız mı ekselansları?”</p>

    <p>“Elbette yolladım,” diye çıkıştı. “Hem de bir düzine. Tek bir kamp ateşi bile bulamadılar.” Duraksayıp bana baktı. “Muhafızlarımdan birinin onlarla işbirliği içerisinde olduğundan kuşkulanıyorum.” Yüz ifadesi ciddiydi.</p>

    <p>“Herhalde ekselansları toplayıcılara refakatçi vermiştir?”</p>

    <p>“Kişi başı iki adam,” dedi. “Bir düzine muhafızın yerine yenilerini koymanın kaça patladığını biliyor musun? Zırhlar, silahlar, atlar?” İç geçirdi. “Üstüne üstlük çalınan vergiler kısmen benim. Geri kalanı krala ait.”</p>

    <p>Başımı anlayışla salladım. “Kral bu durumdan memnun olmasa gerek.”</p>

    <p>Alveron hor görürcesine elini salladı. “Ah, Roderic ne olursa olsun parasını alacak. Beni kendi vergisinden bizzat sorumlu tutuyor. Ben de bu yüzden adamlarımı tekrar gönderip majestelerinin payını ikinci defa toplatmak zorunda kalıyorum.”</p>

    <p>“Herhalde bu durum çoğu kimsenin hoşuna gitmiyordur,” dedim.</p>

    <p>“Gitmiyor.” Aşırı kabarık bir koltuğa oturdu ve yüzünü bitkince ovuşturdu. “Bu konu yüzünden aklımı kaçırmak üzereyim. Kendi yollarımı bile güvende tutamadığımı öğrenirse Meluan ne düşünür?”</p>

    <p>Ben de karşısına oturdum. “Peki ya Dagon?” diye sordum. “O haydutları bulamaz mı?”</p>

    <p>Alveron kısa, neşesiz bir kahkaha attı. “Ah, Dagon onları öyle bir bulur ki. On güne kalmadan kellerini mızraklara geçirir.”</p>

    <p>“Öyleyse niye onu göndermiyorsunuz?” diye şaşırarak sordum.</p>

    <p>“Çünkü Dagon her işi tam yapar. Haydutları bulmak için bir düzine köyü yerle bir eder ve Eld’in bin dönümünü ateşe verir.” Başını ciddiyetle iki yana salladı. “Onun bu vazifeye uygun olduğunu düşünseydim bile şu anda Caudicus’u arıyor. Zaten Eld’de sihir kullanıldığından kuşkulanıyorum ve bu durum Dagon’un yetenekleri dışında kalıyor.”</p>

    <p>Kullanılan yegâne sihrin yarım düzine sağlam Modeg uzunyayı olduğundan kuşkulandım. Fakat kolaylıkla anlam veremedikleri bir şeyle karşılaştıklarında sihir diye haykırmak insanların doğasında vardır: bilhassa da Vintas’ta.</p>

    <p>Alveron sandalyesinde öne doğru eğildi. “Bu konuda senden yardım alabilir miyim?”</p>

    <p>Buna verilebilecek tek bir cevap vardı. “Elbette ekselansları.”</p>

    <p>“Ormancılıktan anlar mısın?”</p>

    <p>“Çocukluğumda bir avcıdan ders görmüştüm,” dedim abartarak. Herhalde vergi toplayıcılarını nasıl daha iyi koruyabileceği konusunda tavsiye isteyecekti. “Bir insanın izini sürmeye ve kendimi saklamaya yetecek kadar bilgi sahibiyim.”</p>

    <p>Alveron bunu duyunca bir kaşını kaldırdı. “Sahi mi? Bakıyorum da çok yönlü bir eğitim almışsın.”</p>

    <p>“İlginç bir yaşantım oldu ekselansları.” İçtiğim bir şişe şarap beni normalden daha cesur kıldığı için ekledim: “Haydut sorununuzu çözmenize faydası dokunabilecek bir iki fikrim var.”</p>

    <p>Alveron sandalyesinde öne doğru eğildi. “Söyle bakalım.”</p>

    <p>“Gizemcilikten yararlanarak adamlarınız için bir koruma aygıtı yapabilirim.” Sağ elimin uzun parmaklarını oynatırken yeterince esrarengiz göründüğümü umuyordum. Aklımdan bazı hesaplar yaptım ve yalnızca Caudicus’un kulesindeki teçhizatı kullanarak bir oktutarı ne kadar zamanda hazırlayabileceğini düşündüm.</p>

    <p>Alveron düşünceli bir edayla başını salladı. “Sadece vergi toplayıcılarımın güvenliğinden endişe etseydim o kadarı yeterli olabilirdi. Fakat kralın yolu ticaretin ana damarlarından biridir. Benim asıl o haydutlardan kurtulmam gerekiyor.”</p>

    <p>“Madem öyle,” dedim, “ormanda sessiz sedasız yol almayı bilen küçük bir grup toplardım. Böyle bir grup sizin şu haydutları bulmakta zorlanmayacaktır. Bulduğu zaman da yakalanmaları için muhafızlarınızı göndermeniz çocuk oyuncağı olur.”</p>

    <p>“Onları pusuya düşürüp öldürmek daha da kolay olmaz mı?” dedi Alveron yavaşça, tepkimi ölçer gibi.</p>

    <p>“Olur tabii,” diye itiraf ettim. “Yasaların koruyucusu olarak siz ekselansları daha iyi bilirsiniz.”</p>

    <p>“Haydutluğun cezası ölümdür. Özellikle de kralın yolunda,” dedi Alveron kesin bir dille. “Bu ceza sana ağır geliyor mu?”</p>

    <p>“Tam aksine,” dedim, doğrudan gözlerinin içine bakarak. “Güvenli yollar uygarlığın kemikleridir.”</p>

    <p>Alveron ani bir tebessümle beni şaşırttı. “Planın tam da benimki gibi. Önerdiğin şeyi yapmak için bir grup fedai topladım. Haydutları kimin uyardığını bilmediğim için gizlice hareket etmem gerekti. Fakat hemen yarın yola çıkmaya hazır dört adamım var: bir iz sürücü, ormandan anlayan iki kiralık asker ve bir Adem fedaisi. Üstelik sonuncusu hiç de ucuza gelmedi.”</p>

    <p>Başımı tebrik mahiyetinde salladım. “Planınız benim kurabileceğimden daha iyi ekselansları. Yardımıma ihtiyacınız varmış gibi gözükmüyor.”</p>

    <p>“Tam tersine,” dedi. “Bana onlara liderlik edecek aklı başında biri lazım.” İmalı bir bakış attı. “Sihirden anlayan biri. Güvenebileceğim biri.”</p>

    <p>İçime bir kurt düştü.</p>

    <p>Alveron sıcak bir tebessüm ederek doğruldu. “Şimdiye dek bana iki kez tüm beklentilerimin üzerinde hizmet ettin. ‘Üçüncü sefer hepsinin bedelini öder,’ lafını bilir misin?”</p>

    <p>Bu soruya da verilebilecek tek bir makul cevap vardı. “Evet ekselansları.”</p>

    <p class="paragraf">Alveron beni dairesine götürdü ve adamlarının kaybolduğu kırsal kesimi gösteren haritaları inceledik. Kralın yolunun uzun bir parçası Eld’den geçiyordu. Vintas henüz birbiriyle didişen bir avuç deniz kralından ibaretken bile bu bölge eski sayılırdı. Gideceğimiz mekân yüz otuz kilometreden biraz daha uzaktı. Hızlı yürürsek oraya dört günde varabilirdik.</p>

    <p>Stapes bana yeni bir seyahat heybesi verdi ve ben de onun içini doldurabildiğim kadar iyi doldurdum. Gardırobumdaki en pratik kullanımlı giysilerden birkaç tane aldım, ama onlar bile yolculuktan ziyade baloya daha uygundu. Son bir dönü içerisinde Caudicus’un laboratuvarından bir şeyler aşırmıştım. Yine de elimde olmayan birkaç hayati eşyanın listesini Stapes’e vermem gerekti. Stapes bunları bir bakkaldan bile daha çabuk temin etti.</p>

    <p>Nihayet, en çaresiz ve it kopuk insanlar hariç herkesin yatakta olduğu bir saatte, Alveron bana içinde yüz gümüş kırık bulunan bir kese verdi. “Aslında işlerimi böyle karman çorman halletmem,” dedi. “Normalde vatandaşları sana yardım etmekle yükümlü kılacak bir ilam yazardım.” İçini çekti. “Fakat yolculuğun sırasında öyle bir şeye başvurman, trompet çalarak gelişini duyurmandan farksız olur.”</p>

    <p>Başımı salladım. “Haydutlar muhafızlarınız arasına bir casus sokabilecek kadar akıllıysalar yerel halkla da irtibatta olduklarını farz etmekte fayda var ekselansları.”</p>

    <p>“Yerel halkın <em>ta kendisi</em> bile olabilirler,” dedi Alveron karamsar bir edayla.</p>

    <p>Stapes, Maer’in daireme girmekte kullandığı gizli geçit vasıtasıyla beni saraydan çıkardı. Elindeki üstü örtülü bir hırsız feneriyle beni bir dizi dolambaçlı koridordan geçirdi, sonra Sarp’ın kayalarına oyulmuş uzun, karanlık bir merdivenden indirdi.</p>

    <p>Nihayet kendimi Aşağı Severen’deki terk edilmiş bir dükkânın soğuk mahzeninde yapayalnız buldum. O sırada kentin uzun zaman evvel yangında mahvolmuş bölümündeydim ve binanın geride kalmış birkaç çatı kirişi şafağın ilk ışıklarında kapkara kemikler gibi uzanıyordu.</p>

    <p>Yanmış bir kabuktan farksız olan binadan çıktım. Yukarıda Maer’in Sarp’ın ucuna tünemiş sarayı yırtıcı bir kuşu andırıyordu.</p>

    <p>Zorla askere alınmaktan hiç mi hiç hoşlanmayarak yere tükürdüm. Gözlerim uykusuz geçen gece ve Sarp’ın dolambaçlı taş tünellerinde yaptığım yolculuk yüzünden yanıyordu. İçmiş olduğum şarabın da faydası olduğu söylenemezdi. Son bir iki saat içerisinde kendimi yavaş aralıklarla giderek daha az sarhoş ve daha çok akşamdan kalma hissetmekteydim. Daha önce bu süreci başından sonuna dek uyanık halde atlattığım hiç olmamıştı ve bundan hiç keyif almıyordum. Alveron ile Stapes’in önündeyken kendime çekidüzen verebilmiştim, fakat işin aslı midemde bir ekşilik vardı ve kafam bulanıktı.</p>

    <p>Şafak öncesinin serin havası beni bir nebze ayılttı ve daha yüz adım bile atmadan Stapes’e verdiğim listede unuttuğum bazı şeyleri hatırlamaya başladım. Şarap o konuda da bana fayda sağlamamıştı. Kav kutum, tuzum, bıçağım yoktu...</p>

    <p>Lavtam. O gevşek burgu onarıldıktan sonra onu lavta ustasından almamıştım. Maer adına ne kadar zaman haydut peşinde koşmam gerekeceğini kim bilebilirdi? Lavtam terk edilmiş farz edilmeden evvel ne kadar zaman geçmesi gerekirdi?</p>

    <p>Yolumu üç kilometre uzatmama karşın lavta ustasının dükkânını buldum. Dükkân karanlık ve hareketsizdi. Kapıya boş yere vurup durdum. Sonra, kısa süreli kararsızlığı takiben camı kırıp içeri girdim ve lavtamı çaldım. Tabii lavta daha en başından benim olduğu ve onanmın parasını peşin ödediğim için yaptığıma pek de hırsızlık denemezdi.</p>

    <p>Bir duvarı tırmanmam, bir pencereyi dışarıdan zorlamam ve maymuncukla iki kilit açmam gerekti. Aslında bunlar benim için basit şeylerdi, fakat uykusuz ve sarhoş olduğum düşünülürse damdan düşüp boynumu kırmadığım için şanslı sayılırdım. Yine de kalbimin güm güm atmasına sebep olan gevşek bir kiremit haricinde işler yaver gitti ve yirmi dakika sonra tekrar yola koyuldum.</p>

    <p>Alveron’un topladığı dört kiralık asker beni Severen’in üç kilometre kuzeyindeki bir tavernada bekliyordu. Kısa bir tanışma faslının akabinde hemen yola çıkarak kralın yolunda kuzeye yöneldik.</p>

    <p>Kafam öyle bulanıktı ki bazı şeyleri düşünmeye başlamadan önce Severen’den kilometrelerce uzaklaşmam gerekti. Ancak o zaman Maer’in bana geçen gece tamamen dürüst davranmamış olabileceğini akıl edebildim.</p>

    <p>Bir haydut çetesini ortadan kaldırmak için bir avuç iz sürücüyü yabancı bir ormanda idare etmeye en uygun kişi sahiden ben miydim? Maer cidden bana bu kadar değer veriyor muydu?</p>

    <p>Hayır. Tabii ki hayır. Söyledikleri gururumu okşamışsa da doğru değildi. Maer’in bundan çok daha iyi kaynaklara erişme imkânı vardı. Herhalde artık Leydi Kilipsiz’i elde ettiği için tatlı dilli yardımcısını ayakaltından çekmek istemişti. Bunun farkına daha önce varmayarak aptallık etmiştim.</p>

    <p>Maer benden kurtulmak için beni olmadık bir işe koşmuştu. Bir ay boyunca Eld’in gür ormanlarında boş yere dolanıp durmamı, sonra da elim boş dönmemi bekliyordu. Verdiği kese de artık anlam kazanmıştı. Yüz kırık bizi bir ay boyunca idare ederdi. Sonra para bitince Severen’e dönmek zorunda kalacaktım. Maer de hayal kırıklığıyla cıkcıklayacaktı ve şimdiye kadar hak ettiğim lütufların bir kısmını silmek için başarısızlığımı bahane edecekti.</p>

    <p>Öte yandan şansım yaver gider de haydutları bulursam onun için daha bile iyi olacaktı. Bu tam da Maer’in kuracağı türden bir plandı. Ne olursa olsun istediğini elde edecekti.</p>

    <p>Çok sinir bozucuydu. Fakat Severen’e geri gidip de ondan hesap soracak halim yoktu. Görevi kabul ettiğime göre artık durumdan en iyi şekilde yararlanmaktan başka bir şey yapamazdım.</p>

    <p>Kuzeye doğru başım zonklayarak ve ağzım kuruyarak yürürken Maer’i bir kere daha şaşırtmaya karar verdim. Haydutlarını bulacaktım.</p>

    <p>Böylece üçüncü sefer hepsinin bedelini ödeyecek, Maer Alveron bana tam anlamıyla borçlu kalacaktı.</p>
  </div>
</body>
</html>
