<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Altmış Üçüncü Bölüm</h1>

    <h2 class="baslik_2 sigil_not_in_toc">Altın Yaldızlı Kafes</h2>

    <p>Özgürlüğü kısaca tattıktan sonra yine odama kapanıp kaldım. Maer’in en zor zamanını atlatmış olduğunu ummama rağmen durumu kötüleşirse ve beni çağırtırsa diye yakınlarda kalmam gerekiyordu. Denna’yla buluşmak için Kalaycılar Sokağı’na geri gitmeyi ne kadar istersem isteyeyim, şu anda Aşağı Severen’e yapacağım kısa bir yolculuğun bile hesabını veremezdim.</p>

    <p>Ben de Bredon’u çağırdım ve tak oynayarak hoş bir akşamüstü geçirdim. Birbiri ardına yaptığımız pek çok maçın her birini yeni ve heyecan verici şekillerde kaybettim. Bu sefer yollarımız ayrılırken hizmetkârlarının masayı dairelerimiz arasında getirip götürmekten bıktığını iddia ederek onu yanımda bıraktı.</p>

    <p>Bredon’la oynadığım takaya ve müziğime ilaveten yeni fakat sinir bozucu bir uğraşa daha kavuştum. Caudicus düşündüğüm kadar büyük bir dedikoducu çıkmış ve uydurduğum şecere yalanının haberi her yere yayılmıştı. O yüzden artık benden bilgi sızdırmaya çalışan nedimlere ek olarak birbirinin kirli çamaşırlarını açığa çıkarma heveslisi bir insan kalabalığına boğulmuş durumdaydım.</p>

    <p>Yapabildiğim kadarını caydırdım ve özellikle yılışık olanları hikâyelerini kâğıda döküp bana göndermeleri için cesaretlendirdim. Hayret verecek kadar büyük bir bölümü buna zaman ayırdı ve kullanmadığım odalarımdan birindeki masa, karalayıcı hikâye yığınlarıyla dolmaya başladı.</p>

    <p class="paragraf">Maer ertesi gün beni çağırdığında onu yatağının yakınındaki bir sandalyede oturmuş, Fyoren’in eseri <em>Kralların Hakkı</em>’nın Eld Vintic dilinde yazılı orijinal bir kopyasını okurken buldum. Ten rengi şaşılacak ölçüde iyiydi ve sayfayı çevirdiği sırada ellerinde hiç titreme görmedim. Ben odaya girerken başını kaldırıp bakmadı.</p>

    <p>Hiç konuşmadan, Maer’in yatağının yanında bekleyen sıcak suyla yeni bir kap çay hazırladım. Ona bir bardak doldurdum ve kolunun hemen yanına bıraktım.</p>

    <p>Oturma odasındaki altın yaldızlı kafesi kontrol ettim. Uçuşkanlar besleyiciler arasında gidip geliyor, havada onları tek tek saymayı güçleştiren baş döndürücü oyunlar oynuyorlardı. Yine de on iki tane olduklarından emindim. Üç günlük zehirli beslenmeye rağmen hiç de kötü bir durumda değil gibiydiler. Kafesi biraz sallama dürtüme direndim.</p>

    <p>Maer’in balık yağı şişesini değiştirmek istediğimde önceki şişenin dörtte üçünün dolu olduğunu gördüm. Bana duyduğu güvenin azaldığına dair diğer bir işaretti bu.</p>

    <p>Hiç konuşmadan eşyalarımı topladım ve gitmeye hazırlandım, fakat ben kapıya varmadan evvel Maer kafasını kitabından kaldırdı. “Kvothe?”</p>

    <p>“Evet ekselansları?”</p>

    <p>“Düşündüğüm kadar susamadığımı fark ettim. Zahmet olmazsa bunu benim yerime sen bitirir misin?” Masada duran ve hiç dokunmadığı çay bardağını işaret etti.</p>

    <p>“Ekselanslarının sıhhatine,” dedim ve bir yudum aldım. Yüzümü ekşitip bir kaşık şeker ekledim, karıştırdım ve Maer’in önünde içip bitirdim. Gözleri sakin, zeki ve iyi niyetli olamayacak kadar dikkatli bakıyordu.</p>

    <p class="paragraf">Caudicus beni içeri aldı ve önceki koltuğu gösterdi. “Bana biraz müsaade edin,” dedi. “İlgilenmem gereken bir deney var, yoksa korkarım mahvolacak.” Kulenin farklı bir bölümüne çıkan basamakları aceleyle tırmandı.</p>

    <p>İlgimi çeken başka bir şey olmadığı için yine yüzük sergisini inceledim. Yüzükleri nirengi noktaları gibi kullanarak bir insanın erkândaki konumunu belirleyebileceğimi öğrenmiştim.</p>

    <p>Ben altın yüzüklerinden birini çalmayı aklımdan geçirirken Caudicus geri geldi.</p>

    <p>“Yüzüklerinizi geri isteyip istemediğinizden emin olamadım,” dedi eliyle göstererek.</p>

    <p>Masaya tekrar baktım ve onları bir tepside dururken gördüm. Daha önce fark etmemem tuhaftı. Yüzüklerimi tepsiden alıp pelerinimin iç ceplerinden birine kaldırdım. “Teşekkürler,” dedim.</p>

    <p>“Bugün Maer’in ilacını yine siz mi götüreceksiniz?” diye sordu.</p>

    <p>Gururla kabararak kafamı salladım.</p>

    <p>Başımı oynatırken bu hareket beni sersemletti. Ancak o zaman sorunun farkına varabildim: Maer’in çayından bir bardak dolusu içmiştim. Aslında içinde fazla afyonruhu yoktu. Daha doğrusu acı çekiyorsanız ve ophalum müptelalığını üzerinizden atıyorsanız fazla yoktu.</p>

    <p>Yine de benim gibi biri için oldukça fazlaydı. Etkilerinin yavaş yavaş vücuduma yayıldığını, üzerime sıcak bir halsizlik çöktüğünü hissedebiliyordum. Sanki her şey normalden daha yavaş hareket ediyordu.</p>

    <p>“Maer bugün ilacı için sabırsızlanır gibiydi,” dedim, net konuşmaya özen göstererek. “Korkarım sohbet etmek için fazla vaktim yok.” Uzunca bir müddet boyunca yarım akıllı bir soylu rolü kesebilecek durumda değildim.</p>

    <p>Caudicus ciddiyetle başını salladı ve iş tezgâhına geri döndü. Ben de her zamanki gibi meraklı bir yüz ifadesiyle onu takip ettim.</p>

    <p>Caudicus ilacı hazırlarken onu göz ucuyla izledim. Fakat afyonruhu yüzünden zihnim bulanıktı ve bilincimin açık olan kısmı başka meseleler üzerine yoğunlaşmıştı. Maer benimle hemen hemen hiç konuşmuyordu. Stapes daha en başından bana güvenmemişti ve uçuşkanlar her zamanki kadar sağlıklıydı. En kötüsü de Denna beni Kalaycılar Sokağı’nda beklerken, hiç şüphesiz ziyaretine niçin gitmediğimi merak ederken ben odama kısılıp kalmıştım.</p>

    <p>Caudicus’un bana bir şey sorduğunu fark ederek kafamı kaldırdım. “Affedersiniz?”</p>

    <p>“Asidi verebilir misiniz dedim,” diye tekrarladı Caudicus, havanına bir miktar kuru yaprak boşaltmayı bitirirken.</p>

    <p>Cam şişeyi elime aldım. Tam ona verecekken cahil bir soylu olduğumu hatırladım. Tuzla kükürdü bile birbirinden ayıramazdım. Asit denen şeyin ne olduğunu bilmiyordum.</p>

    <p>Ne yüzüm kızardı ne de dilim dolandı. Vücudumu ter basmadığı gibi kekelemedim de. Ben doğma büyüme bir Edema Ruh’um ve bir ilacın etkisiyle sersemlemişken bile iliklerime kadar bir oyuncuyum. Caudicus’un gözünün içine baktım. “Buydu, değil mi? Sonra da berrak şişe geliyor.”</p>

    <p>Caudicus beni uzun, meraklı bir bakışla süzdü.</p>

    <p>Ona kocaman sırıttım. “Ayrıntılar gözümden hiç kaçmaz,” diye böbürlendim. “Bunu yapmanızı iki kere izledim. Bahse girerim ki istesem Maer’in ilacını kendi başıma hazırlayabilirim.”</p>

    <p>Sesimi doldurabildiğim kadar kendime güvenle doldurdum. İşte asilzadeliğin asıl göstergesi budur. İstediği takdirde deri tabaklamak, at nallamak, çömlek yapmak, tarla sürmek de dahil her şeyi başarabileceğine dair sarsılmaz bir inanç.</p>

    <p>Caudicus bana biraz daha baktı, sonra asidi ölçmeye başladı. “Hazırlayabileceğinizden eminim, genç bayım.”</p>

    <p>Üç dakika sonra terli avuçlarımda sıcak bir ilaç şişesiyle beraber koridorda ilerliyordum. Onu kandırıp kandıramamış olmamın önemi yok gibiydi. Önemli olan o veya bu sebepten dolayı Caudicus’un benden şüphelenmesiydi.</p>

    <p>Stapes beni Maer’in dairesine alırken gözleri çakmak çakmaktı. Alveron da ben uçuşkanların besleyicilerine yeni bir doz zehir dökerken bana hiç aldırış etmedi. Minik kuşlar sinir bozucu bir enerjiyle kafeslerinde oradan oraya uçup duruyorlardı.</p>

    <p>Maer’in sarayını daha iyi tanımak için daireme uzun yoldan döndüm. Kaçış güzergâhımın bir kısmını çoktan planlamıştım, fakat Caudicus’un kuşkusu beni o planı tamamlamaya teşvik etmişti. Uçuşkanlar yarın da ölmeye başlamazlarsa mümkün olan en çabuk ve sessiz şekilde Severen’i terk etmem yararıma olacaktı.</p>

    <p class="paragraf">O gecenin ilerleyen saatlerinde, Maer’in beni çağırmayacağından emin olunca dairemin penceresinden sıvıştım ve bahçeleri enine boyuna keşfe çıktım. Gecenin o saatinde etrafta muhafız yoktu, fakat mehtap gezintileri yapan yarım düzine çiftten sakınmam gerekti. Biri çardakta, diğeriyse taraçada olmak üzere iki tanesi daha yakın ve romantik sohbetler ederek oturuyordu. Bir çalı çiti aşarken son çifte toslamama ramak kaldı. O iki insan ne geziniyor ne de geleneksel anlamda sohbet ediyordu, fakat gerçekleştirdikleri faaliyet romantikti. Beni fark etmediler.</p>

    <p>Sarayın güney ucunu keşfederken gözüme kulelerden birinde yanan parlak ışıklar çarptı. Dahası bu ışıklar sempati lambalarının o ayırt edici, kızıla çalan tonundaydı. Caudicus uyanıktı.</p>

    <p>Oraya kadar gittim ve pencereden bakma riskine girerek kuleden içeri bir göz attım. Caudicus geç saatte çalışıyor değildi. Biriyle konuşuyordu. Fakat pencere sıkı sıkıya kapalı olduğu için hiçbir şey duyamadım.</p>

    <p>Tam farklı bir pencereye geçeceğim esnada Caudicus ayağa kalktı ve kapıya yöneldi. Konuğu görüş alanıma girdi ve o dar açıdan bile Stapes’in tıknaz, mütevazı suretini tanıdım.</p>

    <p>Stapes’in bir konuda endişeli olduğu belliydi: son derece ciddi bir yüz ifadesi vardı. Eliyle ısrarlı bir hareket yaptı. Caudicus birkaç defa kafasını sallayarak ona katıldı, sonra da kapıyı açıp uşağı yolcu etti.</p>

    <p>Stapes’in dışarı çıkarken bir şey taşımadığı gözümden kaçmadı. Oraya ilaç veya kitap almak için uğramamıştı. Stapes gecenin bir yarısı oraya Maer’i öldürmeye çalışan adamla baş başa konuşmak için gitmişti.</p>
  </div>
</body>
</html>
