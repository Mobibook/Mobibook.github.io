<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Yüz Otuz Altıncı Bölüm</h1>

    <h2 class="baslik_2 sigil_not_in_toc">Ara - Unutmak Üzere</h2>

    <p>Kvothe elini kaldırarak Tarihçi’yi durdurdu. “Biraz ara verelim, olur mu?” Karanlık handa etrafına bakındı. “Kendimi hikâyeye fazlaca kaptırdım. Vakit daha geç olmadan ilgilenmem gereken birkaç şey var.”</p>

    <p>Hancı zorlanarak doğrulup gerindi. Şöminedeki ateşten bir mum yaktı ve içeride dolaşarak, fenerleri teker teker yakarak karanlığı adım adım geri itti.</p>

    <p>“Ben de kendimden geçmişim,” diyen Tarihçi de kalkıp gerindi. “Saat kaç oldu?”</p>

    <p>“Geç oldu,” dedi Bast. “Karnım aç.”</p>

    <p>Tarihçi karanlık pencereden dışarıdaki sokağa baktı. “Şimdiye kadar akşam yemeğine en az birkaç kişi gelir sanıyordum. Öğleyin epey kalabalıktı.”</p>

    <p>Kvothe başını salladı. “Shep’in cenazesi olmasaydı sürekli müşterilerden bazılarını görürdük.”</p>

    <p>“Ah.” Tarihçi başını eğdi. “Unutmuşum. İkinizi cenazeye katılmaktan mı alıkoydum?”</p>

    <p>Kvothe barın arkasında son feneri de yakıp elindeki mumu söndürdü. “Pek sayılmaz,” dedi. “Bast ve ben buralardan değiliz. Üstelik bunlar pratik düşünen insanlardır. Küçük bile olsa yürütmem gereken bir işimin bulunduğunun farkındalar.”</p>

    <p>“Ayrıca Papaz Leodin’le aran iyi değil,” dedi Bast.</p>

    <p>“Ayrıca Papaz Leodin’le aram iyi değil,” diye doğruladı Kvothe. “Ama senin gidip şöyle bir görünmen lazım Bast. Yoksa tuhaf kaçar.”</p>

    <p>Bast kaygıyla etrafına bakındı. “Seni bırakmak istemiyorum Reshi.”</p>

    <p>Kvothe ona sıcak bir tebessüm etti. “Bırakmalısın Bast. Shep iyi adamdı. Git bir içki de sen iç ve onu uğurla. Hatta...” Eğilip barın altında bir süre eşelendikten sonra bir şişeyle doğruldu. “İşte. Bir şişe yıllanmış şarap. Buralarda içilenin çok daha iyisi. Git bunu diğerleriyle paylaş.” Hancı şişeyi tok bir sesle barın üstüne bıraktı.</p>

    <p>Bast çelişkili bir yüz ifadesiyle ileri doğru istem dışı bir adım attı. “Ama Reshi, ben-”</p>

    <p>“Dans eden güzel kızlar da olacak Bast,” dedi Kvothe, alçak ve yatıştırıcı bir sesle. “Keman ezgileri eşliğinde hepsi de yaşadığına şükredecek. Eteklerini savurarak müziğe tempo tutacaklar. Biraz çakırkeyif olup gülüşecekler. Pespembe yanakları öpülmeye hazır hale gelecek...” Ağır kahverengi şişeyi hafifçe itti ve içki, öğrencisine doğru barda kaydı. “Sen benim kasabaya gönderdiğim elçimsin. Dükkânın başında durmak zorunda olabilirim, ama sen orada bulunup özürlerimi sunabilirsin.”</p>

    <p>Bast şişenin boynunu kavradı. “Tek bir kadeh içeceğim,” dedi kararlı bir ses tonuyla. “Ve tek bir dans edeceğim. Ve Katie Miller’ı bir kez öpeceğim. Belki bir defa da Dul Creel’i. Ama hepsi o kadar.” Kvothe’nin gözlerinin içine baktı. “Yarım saatliğine yokum...”</p>

    <p>Kvothe ona sıcak bir tebessüm etti. “Zaten benim de yapacak işlerim var Bast. Akşam yemeğini hazırlamam gerekiyor. Hem dostumuzun elini biraz dinlendirsek iyi olacak.”</p>

    <p>Bast sırıtarak şişeyi kaptı. “Öyleyse iki dans!” Kapıya doğru fırladı ve onu açtığı zaman rüzgâr etrafından eserek saçlarını çılgınca uçuşturdu. “Bana yiyecek bir şeyler ayırın!” diye bağırdı omzu üzerinden.</p>

    <p>Kapı çarparak kapandı.</p>

    <p>Tarihçi, hancıya meraklı bir bakış attı.</p>

    <p>Kvothe hafifçe omuz silkti. “Hikâyeye çok fazla kapılıyordu. O şekilde hiçbir şey hissedemez. Buradan biraz uzak kalmak ona yeni bir bakış açısı kazandıracaktır. Hem sadece üç kişi için bile olsa yemek hazırlamam gerekiyor.”</p>

    <p>Kâtip deri çantasından kirli bir kumaş parçası çıkardı ve onu hoşnutsuz gözlerle inceledi. “Acaba temiz bir bez için seni rahatsız edebilir miyim?” diye sordu.</p>

    <p>Kvothe başını salladı ve barın altından beyaz bir keten bez aldı. “Başka bir ihtiyacın var mı?”</p>

    <p>Tarihçi ayağa kalkıp bara kadar gitti. “Bir miktar ispirtonun çok faydası olur,” dedi, biraz utanmış gözükerek. “Seni zahmete sokmaktan nefret ediyorum ama...”</p>

    <p>Kvothe elini sallayarak bu yorumu geçiştirdi. “Saçmalama,” dedi. “Bir ihtiyacın var mı diye dünden sormalıydım.” Barın arkasından çıkıp mahzen merdivenine yöneldi. “Herhalde işine en çok odun alkolü yarar?”</p>

    <p>Tarihçi başını salladı ve Kvothe mahzene girip gözden kayboldu. Kâtip kare şeklinde güzelce katlanmış keten bezi aldı ve dalgın bir edayla parmaklarını ona sürttü. Sonra gözleri barın arkasındaki duvarda asılı olan kılıca çevrildi. Yalımın gri metali, süs panosunun koyu renkli ahşabı önünde hemen göze çarpıyordu.</p>

    <p>Kvothe küçük ve berrak bir şişeyle merdivende gözüktü. “Başka bir ihtiyacın var mı?” Burada iyi bir kâğıt ve mürekkep stokum da bulunuyor.”</p>

    <p>“Yarın gerekebilir,” dedi Tarihçi. “Kâğıdımın çoğunu kullandım. Ama mürekkebimi bu gece kendim öğütebilirim.”</p>

    <p>“Boşuna uğraşma,” dedi Kvothe rahat bir edayla. “Bende birkaç şişe birinci kalite Aruean mürekkebi var.”</p>

    <p>Şaşırarak, “Gerçek Aruean mürekkebi mi?” diye sordu Tarihçi.</p>

    <p>Kvothe geniş bir tebessüm ederek kafasını salladı.</p>

    <p>“Çok naziksin,” dedi Tarihçi, biraz gevşeyerek. “Bu gece bir saat mürekkep öğütmeye can atmadığımı itiraf etmeliyim.” Berrak alkol şişesini alıp doğruldu. “Sana bir soru sorabilir miyim? Deyim yerindeyse gayriresmi bir soru?”</p>

    <p>Kvothe’nin ağzı bir tebessümle kıvrıldı. “Pekâlâ, gayriresmi sorunu sor bakalım.”</p>

    <p>“Durgu’nun tanımı...” Tarihçi tereddüt etti. “Şey, tanımı kılıcın kendisiyle pek uyuşmuyor.” Gözleri barın arkasındaki kılıca çevrildi. “El muhafazası tarif ettiğin gibi değil.”</p>

    <p>Kvothe kocaman sırıttı. “Vay be, gözünden de hiçbir kaçmıyormuş.”</p>

    <p>“Yanlış anlamanı-” dedi Tarihçi hemen. Utanmış bir hali vardı.</p>

    <p>Kvothe gür ve sıcak bir kahkaha attı. Çıkan ses salonu doldurdu ve han bir an için hiç de boş gözükmedi. “Hayır. Yerden göğe kadar haklısın.” O da dönüp kılıca baktı. “Bu kılıç... oğlan sabahleyin ona ne demişti?” Gözleri dalıp gitti, sonra tekrar gülümsedi. “Drogu, yani şair katili değil.”</p>

    <p>“Merak etmiştim de,” dedi Tarihçi özür dilercesine.</p>

    <p>“İlgi gösterdiğin için sana kızacağımı mı sandın?” Kvothe tekrar güldü. “Kimse dinlemedikten sonra hikâye anlatmanın nesi güzel?” Ellerini hevesle ovuşturdu. “Tamam öyleyse. Akşam yemeği. Ne istersin? Sıcak mı soğuk mu? Çorba mı sulu yemek mi? Biraz muhallebim de var.”</p>

    <p>Mutfaktaki fırını yeniden ısıtmaya gerek kalmasın diye basit bir şeyde karar kıldılar. Kvothe handa tez adımlarla gezinerek gereken malzemeleri toparladı. Soğuk koyun eti ve yarım teker sert, keskin köşeli peynir almak için mahzene inerken kendi kendine bir şarkı mırıldanıyordu.</p>

    <p>“Bast için hoş bir sürprizim var.” Kvothe kilerden salamura edilmiş bir kavanoz zeytin çıkartarak Tarihçi’ye sırıttı. “Haberi olsaydı bunu çoktan yiyip bitirirdi.” Önlüğünü çözdü ve başının üstünden sıyırıp çıkardı. “Sanırım bahçede birkaç tane domates de vardı.”</p>

    <p>Birkaç dakika sonra önlüğünü bohça yapmış olarak geri geldi. Üstü başı yağmurla ıslanmıştı ve saçları karmakarışıktı. Yüzündeki çocuksu sırıtışla o ağırbaşlı, aheste hancıya benzer bir tarafı yoktu.</p>

    <p>“Hava fırtına çıkarıp çıkarmayacağına bir türlü karar veremiyor,” dedi önlüğünü bara bırakıp domatesleri içinden dikkatle alırken. “Ama karar verirse rüzgâr bu gece arabaları bile devirecek demektir.” Her şeyi doğrayıp geniş bir tahta tabağa dizerken kendi kendine şarkı mırıldanmayı sürdürdü.</p>

    <p>Yoltaşı’nın kapısı açıldı ve içeriyi dolduran ani rüzgâr, fener ışıklarının titreşmesine sebep oldu. Rüzgâra karşı iki büklüm olmuş iki asker içeri girdi. Kılıçları kuyruk gibi arkalarından çıkıyordu. Mavi ve beyaz tabardlarının kumaşı, yağmur damlalarının bıraktığı kara lekelerle doluydu.</p>

    <p>Ağır çantalarını yere attılar ve daha kısa boylu olanı omzunu kapıya dayayıp yüklenerek onu rüzgâra karşı kapattı.</p>

    <p>“Tanrı’nın dişleri aşkına,” dedi uzun boylu olanı, giysilerine çekidüzen vererek. “Açık havada kalmak için çok kötü bir gece.” Başı dazlak adamın gür siyah sakalı bir kürek kadar düzdü. Dönüp Kvothe’ye baktı. “Hey evlat!” dedi neşeyle. “Işığınızı görmemiz iyi oldu. Bir koşu han sahibini getiriver. Onunla iki çift laf edeceğiz.”</p>

    <p>Kvothe önlüğünü barın üstünden alıp başına geçirdi. “O ben oluyorum,” deyip genzini temizledi ve önlüğün iplerini beline bağladı. Ellerini kafasında gezdirerek dağınık saçlarını yatırdı.</p>

    <p>Sakallı asker ona dikkatle baktı, sonra omuz silkti. “Öyle olsun. İki lokma bir şey yeme imkânımız var mı?”</p>

    <p>Hancı boş salonu işaret etti. “Bu gece tencereyi ateşe koyma gereği görmedim,” dedi. “Ama burada olanlar var.”</p>

    <p>İki asker ağır adımlarla bara yanaştı. Sarışın olanı ellerini kıvırcık saçlarında gezdirerek aralardaki birkaç damla yağmuru silkeledi. “Bu kasaba hendek suyundan bile daha ölü gözüküyor,” dedi. “Buradan başka tek bir ışığa rastlamadık.”</p>

    <p>“Uzun bir hasat günüydü,” dedi hancı. “Ayrıca bu gece yakındaki çiftliklerin birinde cenaze var. Herhalde şu an kasabada dördümüzden başka kimse yoktur.” Ellerini şevkle ovuşturdu. “Siz beyefendilere içinizi ısıtacak bir içki sunabilir miyim?” Bir şişe şarap çıkarıp tok ve tatmin edici bir sesle bara koydu.</p>

    <p>“Bak o biraz zor,” dedi sarışın asker, utangaç bir tebessüm ederek. “Boğazımı ıslatmayı çok isterim, ama dostum ve ben kralın emrine girdik.” Elini cebine atıp parlak bir altın sikke çıkardı. “Üzerimdekinin tamamı bu. Herhalde bütün bir damı bozacak kadar paran yoktur?”</p>

    <p>“Ben de aynı durumdayım,” diye homurdandı sakallı asker. “Hiç bu kadar param olmamıştı, ama böyle de harcanmıyor. Geçtiğimiz kasabaların çoğunda yarım peniyi bile bozamıyorlardı.” Adam kendi esprisine kendisi güldü.</p>

    <p>“Ben size yardımcı olabilirim,” dedi hancı rahat bir tavırla.</p>

    <p>Askerler bakıştılar. Sarışın olan başını salladı.</p>

    <p>“Peki öyleyse.” Adam sikkeyi cebine geri attı. “Aslına bakarsan burada duracağımız yok.” Bardan bir parça peynir alıp ısırdı. “Ayrıca para falan da ödemeyeceğiz.”</p>

    <p>“Ah,” dedi hancı. “Anlıyorum.”</p>

    <p>“Ve iki altın damı bozacak kadar paran varsa,” dedi sakallı olan hevesle, “keseni de alacağız.”</p>

    <p>Sarışın asker yatıştırıcı bir tavırla ellerini açtı. “Bu işin çirkinleşmesine hiç gerek yok. Biz kötü insanlar değiliz. Keseni ver de yolumuza gidelim. Kimsenin canı yanmasın ve hiçbir şey zarar görmesin. İçin elbet biraz sızlayacak.” Hancıya bakarak bir kaşını kaldırdı. “Ama içinin sızlaması canından olmaktan iyidir. Haksız mıyım?”</p>

    <p>Sakallı asker ocağın yakınındaki Tarihçi’ye baktı. “Sen bu işe karışma,” dedi sertçe, konuşurken sakalı aşağı yukarı oynayarak. “Senden bir şey istemiyoruz. Otur oturduğun yerde ve ayağımızın altında dolaşma.”</p>

    <p>Tarihçi barın arkasında duran hancıya bir bakış attı, fakat Kvothe’nin dikkati iki askerin üzerindeydi.</p>

    <p>Sarışın olanı peynirden bir ısırık daha alırken gözlerini handa gezdirdi. “Genç bir adam için halin vaktin epey yerindeymiş. Biz gittikten sonra da öyle olacak. Ama başımıza dert açarsan dişlerini dökeriz, hanını dağıtırız ve keseni yine alırız.” Peynirin geri kalanını bara bıraktı ve ellerini şevkle çırpıp gülümsedi. “Eh, medeni insanlar gibi davranacak mıyız?”</p>

    <p>“Kulağa makul geliyor,” diyen Kvothe barın arkasından çıktı. Ürkek bir ata yaklaşırcasına yavaş ve dikkatli adımlarla ilerledi. “Barbar olmadığım kesin.” Kesesini cebinden çıkardı ve tek eliyle uzattı.</p>

    <p>Sanşm asker biraz caka satarak ona doğru yürüdü. Keseyi alıp elinde şöyle bir tarttı. Dostuna bakıp gülümsedi. “Gördün mü, sana-”</p>

    <p>Kvothe akıcı bir hareketle ona bir adım yaklaştı ve adamın çenesine sert bir yumruk indirdi. Asker sendeleyip bir dizi üstüne düştü. Kese havada uçup metalik bir şıngırtıyla ahşap zemine düştü.</p>

    <p>Sarışın asker başını iki yana sallamak dışında bir şey yapamadan önce Kvothe soğukkanlılıkla adamın omzuna bir tekme attı. Kemikleri kırmak için atılan türden sert bir tekme değil; sadece adamı yere serecek sertlikte. Asker yerde yuvarlandıktan sonra kolları ve bacakları birbirine dolanarak durdu.</p>

    <p>Diğer asker sakalının altındaki koca bir sırıtışla dostunun yanından geçti. Kvothe’den daha uzun boyluydu ve yumrukları boğum boğum yara izleriyle kaplıydı. “Peki ahbap,” dedi, sesinde haşin bir memnuniyetle. “İyi bir dayağı hak ettin.”</p>

    <p>Adam hızlı bir yumruk attı, fakat Kvothe yana çekildi ve sert bir tekme savurarak askerin dizinin hemen üstüne vurdu. Şaşkın bir sesle homurdanan sakallı adam biraz sendeledi. Sonra Kvothe ona sokuldu, omzunu tutup bileğini kavradı ve adamın ileri uzanmış kolunu ters bir açıyla kıvırdı.</p>

    <p>İri yarı adam acıyla yüzünü ekşiterek eğilmek zorunda kaldı. Sonra kolunu şiddetle silkerek hancının elinden kurtardı. Adamın dirseğini şakağına yemeden önce Kvothe’nin yarım saniye kadar şaşıracak vakti oldu.</p>

    <p>Geri geri sendeleyen hancı onunla arasına biraz mesafe koyarak kafasını toparlamaya çalıştı. Fakat asker yumruklarını kaldırarak hemen peşinden gitti ve bir boşluk aradı.</p>

    <p>Kvothe dengesini sağlayamadan önce asker ona yanaşıp karnına sert bir yumruk indirdi. Kvothe acıyla ofladı ve tam iki büklüm olacakken asker diğer yumruğuyla hancının suratına yandan vurdu. Başı ters yöne savrulan Kvothe o tarafa doğru tökezledi.</p>

    <p>Kvothe yakındaki bir masaya tutunarak ayakta kalmayı başardı. Gözlerini kırpıştırarak, sakallı adama uzaktan körlemesine bir yumruk savurdu. Fakat asker yumruğu rahatlıkla savuşturdu ve bir babanın yaramaz oğlunu sokakta tutması gibi kocaman ellerinden biriyle hancının bileğini kolayca tuttu.</p>

    <p>Yüzünün yanından kanlar akan Kvothe, bileğini kurtarmak için çırpındı. O sersemlemiş haliyle iki elini birden kullanarak bir hareket yaptı. Sonra bunu tekrarlayarak geri çekilmeye çalıştı. Yarı odaklanan gözlerindeki şaşkın bir ifadeyle bileğine baktı ve hareketi yineledi. Lakin askerin yara izleriyle dolu yumruğunu tırmalamaktan öteye gidemedi.</p>

    <p>Sakallı asker sersem durumdaki hancıyı süzdü, sonra uzanıp başına setrçe vurdu. “Kavga etmekten anlıyormuşsun, evlat,” dedi. “Bana bir kez vurmayı bile becerdin.”</p>

    <p>Arkalarındaki sarışın asker yavaşça ayağa kalkmaktaydı. “Piç kurusu beni hazırlıksız yakaladı.”</p>

    <p>İri yarı asker, hancının bileğini çekiştirerek onu öne doğru tökezletti. “Özür dile ahbap.”</p>

    <p>Hancı baygın bakışlı gözlerini kırpıştırdı, konuşmak istercesine ağzını açtı, sonra da sendeledi. Daha doğrusu öyle gözüktü. Sendelemesinin orta yerinde hareketi kasıtlı bir hale geldi ve askerin çizmesini hedef alarak topuğunu sertçe yere vurdu. Aynı anda sakallı adamın burnuna doğru alnıyla kafa attı.</p>

    <p>Fakat iri yarı adam başını yana çekerek buna gülüp geçti ve hancının bileğine asılarak onun yine dengesini bozdu. “Uslu dur bakayım,” diye paylayıp Kvothe’nin suratına elinin tersiyle vurdu.</p>

    <p>Hancı cıyaklayarak elini kanayan burnuna götürdü. Sırıtan asker dizini onun kasıklarına gömdü.</p>

    <p>İki büklüm olan Kvothe önce sessizce ağzını oynattı, sonra bir dizi boğuk öğürtü çıkardı.</p>

    <p>Asker rahat tavırlarla Kvothe’nin bileğini bıraktı, akabinde uzanıp barın üstündeki şarap şişesini aldı. Onu boynundan tutarak sopa gibi savurdu. Şişe hancının başına çarpınca tok, neredeyse metalik bir ses çıkardı.</p>

    <p>Kvothe kendinden geçerek yere yığıldı.</p>

    <p>İri cüsseli adam şarap şişesini meraklı gözlerle inceledikten sonra bara geri koydu. Eğildi, hancıyı gömleğinden kavradı ve hareketsiz bedenini açık alana sürükledi. Baygın hancı hafifçe kıpırdanana dek onu ayağıyla dürttü.</p>

    <p>“Sana dayak yiyeceğini söylemiştim evlat,” diye homurdandı asker ve Kvothe’nin böğrüne sert bir tekme attı.</p>

    <p>Sarışın asker suratını ovuşturarak yanlarına geldi. “İlla çıkıntılık yapacaktın, değil mi?” deyip yere tükürdü. Sonra ayağını geri çekip o da kendi tekmesini attı. Hancı ani bir nefes aldı, fakat başka ses çıkarmadı.</p>

    <p>“Ve sen...” Sakallı asker kalın parmaklarından birini Tarihçi’ye doğrulttu. “Bir çizmem daha var. Onu yakından görmek ister misin? Nasılsa bir kez başladım. Birkaç dişini dökmemi istiyorsan hiç sorun değil.”</p>

    <p>Tarihçi etrafına bakındı ve kendini ayakta bulunca sahiden şaşırmış gözüktü. Sandalyesine yavaşça oturdu.</p>

    <p>Sarışın asker kesenin düştüğü yere gidip onu alırken iri ve sakallı adam Kvothe’nin başında bekledi. “Herhalde şansını denemek istedin,” dedi yerdeki hancıya, böğrüne sıkı bir tekme daha atarak. “Kahrolası budala. Bir hancı bozuntusu kalkmış, kralın iki askerine kafa tutuyor.” Başını iki yana sallayıp tekrar tükürdü. “Sen kendini kim sanıyorsun?”</p>

    <p>Yerde kıvrılmış yatan Kvothe alçak, ritmik bir ses çıkarmaya başladı. Kulağa belli belirsiz ulaşan kuru, silik bir sesti bu. Sonra durup acıyla nefes aldı.</p>

    <p>Sakallı asker kaşlarını çatarak onu yine tekmeledi. “Sana bir soru sordum ahbap.”</p>

    <p>Hancı aynı sesi bu sefer daha yüksek çıkardı. Güldüğü ancak o zaman anlaşıldı. Attığı her alçak ve hırıltılı kahkaha, öksürerek kırık bir cam parçasını tükürür gibi çıkıyordu. Ona rağmen kızıl saçlı adamın kahkahaları, sadece kendisinin anlayabildiği bir espri duymuşçasına karamsar bir neşeyle doluydu.</p>

    <p>Bu bir süre devam etti. Sonra sakallı asker omuz silkti ve ayağını tekrar geri çekti.</p>

    <p>Tarihçi genzini temizledi ve iki adam dönüp ona baktı. “Medeni davranmak adına,” dedi, “hancının yardımcısını kısa bir iş için yolladığını belirtsem iyi olacak. Adam çok yakında çıkagelir...”</p>

    <p>Sakallı asker elinin tersiyle dostunun göğsüne vurdu. “Haklı. Gidelim buradan.”</p>

    <p>“Dur biraz,” dedi sarışın asker. Hızla bara yürüdü ve oradaki şarap şişesini aldı. “Tamam, gidelim.”</p>

    <p>Sakallı asker sırıttı ve hancının üzerinden atlayacağına üstüne basarak barın arkasına geçti. Rastgele bir şişe seçti ve bunu yaparken yarım düzineden fazlasını devirdi. Şişeler iki koca fıçının arasında yuvarlanıp döndüler. Hatta safir mavisi uzun bir şişe yavaşça devrildi ve yere düşüp parçalandı.</p>

    <p>Adamlar bir dakikadan kısa zamanda çantalarını alıp kapıdan çıktılar.</p>

    <p>Tarihçi hemen Kvothe’nin tahta zeminde yattığı yere gitti. O gelene kadar kızıl saçlı adam güç bela doğrulmuş, oturmaya çalışıyordu.</p>

    <p>“Eh, bak bu utanç verici bir tecrübeydi,” dedi Kvothe. Kanlı yüzüne dokunup parmaklarına baktı. Hırıltılı, neşesiz bir sesle tekrar kıkırdadı. “Bir an için kim olduğumu unutmuştum.”</p>

    <p>“İyi misin?” diye sordu Tarihçi.</p>

    <p>Kvothe dikkatle kafa derisine dokundu. “Sanırım birkaç dikiş gerekecek.”</p>

    <p>“Nasıl yardım edebilirim?” dedi Tarihçi, ağırlığını bir ayağından ötekine aktararak.</p>

    <p>“Tepemde dikilme.” Kvothe zorlanarak ayağa kalktı, sonra kendini bardaki yüksek taburelerden birine bıraktı. “İstiyorsan bir bardak su getirebilirsin. Belki bir de nemli bez.”</p>

    <p>Tarihçi hemen mutfağa doğru seyirtti. İçeriden aceleci bazı takırtılar yükseldi ve onu yere düşen şeylerin sesi izledi.</p>

    <p>Kvothe gözlerini yumarak bara yaslandı.</p>

    <p class="paragraf">“Kapı niye açık?” diye seslendi Bast, eşikten geçerken. “Burası buz gibi olmuş.” Mustarip bir yüz ifadesiyle kalakaldı. “Reshi! Neler oldu? Ne... Ben... Neler oldu?”</p>

    <p>“Ah Bast,” dedi Kvothe. “Kapıyı örter misin?”</p>

    <p>Bast uyuşmuş bir yüz ifadesiyle hemen kızıl saçlı adamın yanına gitti. Bardaki taburelerden birinde oturan Kvothe’nin yüzü şiş ve kanlıydı. Yanında duran Tarihçi, nemli bir bez kullanarak hancının kafa derisini beceriksizce siliyordu.</p>

    <p>“Senden birkaç dikiş atmanı isteyebilirim Bast,” dedi Kvothe. “Tabii zahmet olmazsa.”</p>

    <p>“Reshi,” diye tekrarladı Bast, “neler oldu?”</p>

    <p>“Devan’la biraz münakaşa ettik,” dedi Kvothe, başıyla kâtibi işaret ederek. “Dilek kipinin doğru kullanımı konusunda. Sonlara doğru tartışmamız kızıştı.”</p>

    <p>Tarihçi başını kaldırıp Bast’a baktı, beti benzi attı ve birkaç adım geri çekildi. “Şaka ediyor!” dedi hemen, ellerini kaldırarak. “Bunu askerler yaptılar!”</p>

    <p>Kvothe acıyla kıkırdadı. Dişlerinde kan vardı.</p>

    <p>Bast boş ortak salona bakındı. “Onlara ne yaptın?”</p>

    <p>“Fazla bir şey yapmadım Bast,” dedi hancı. “Herhalde şimdi kilometrelerce uzaktadırlar.”</p>

    <p>“Adamlarda bir tuhaflık mı vardı Reshi? Geçen geceki gibi?” diye sordu Bast.</p>

    <p>“Sadece askerdiler Bast,” dedi Kvothe. “Kralın iki askeri.”</p>

    <p>Bast’ın yüzü kül gibi oldu. “Ne?” diye sordu. “Reshi, bunu yapmalarına niye göz yumdun?”</p>

    <p>Kvothe ona hayret dolu gözlerle baktı. Kısa ve buruk bir kahkaha attı, sonra yüzünü ekşiterek ansızın durdu ve sıkılı dişlerinin arasından nefes aldı. “Öyle temiz ve faziletli çocuklara benziyorlardı ki,” dedi alaycı bir üslupla, “beni soyup suratımı dağıtmalarına ses çıkarmayayım dedim.”</p>

    <p>Bast’ın yüzü yılgıyla doluydu. “Ama daha üç-”</p>

    <p>Kvothe gözüne kaçmak üzere olan kanı sildi, sonra Bast’a sanki dünyadaki en aptal yaratıkmış gibi baktı. “Ne?” diye öfkeyle sordu. “Ne dememi istiyorsun?”</p>

    <p>“Sadece iki asker mi Reshi?”</p>

    <p>“Evet!” diye bağırdı Kvothe. “İki bile değil! Anlaşılan beni öldüresiye dövmek için eli ağır bir haydut yetiyor!” Kollarını havaya savurarak Bast’ı kötü kötü süzdü. “Çeneni kapatman için ne gerekiyor? Bir hikâye mi anlatayım? Ayrıntıları mı istiyorsun?”</p>

    <p>Bast bu öfke patlaması karşısında bir adım geri çekildi. Panik içindeki yüzü daha da soldu.</p>

    <p>Kvothe kollarını serbest bırakarak yanlara düşmelerine izin verdi. “Benden olmadığım bir şey olmamı bekleme,” dedi hızla soluyarak. Omuzlarını saldı ve gözlerini ovuşturarak yüzünü kana buladı. Bitkin bir halde boynunu büktü. “Tanrı aşkına, niye beni rahat bırakmıyorsun?”</p>

    <p>Ürkmüş bir geyik kadaç hareketsiz duran Bast’ın gözleri faltaşı gibi açıktı.</p>

    <p>Salona ciğer dolusu duman yoğunluğunda acı bir sessizlik çöktü.</p>

    <p>Kvothe’nin yavaşça aldığı bir nefes, içerideki yegâne hareketti. “Özür dilerim Bast,” dedi başını kaldırmadan. “Şu an biraz canım yanıyor. Onun etkisindeyim. Bana azıcık zaman tanırsan kendimi toparlarım.”</p>

    <p>Kvothe hâlâ aşağı bakan gözlerini kapadı ve bir dizi kısa, küçük nefes aldı. Kafasını kaldırdığında yüzündeki ifade kederliydi. “Üzgünüm Bast,” dedi. “Öfkemi senden çıkarmak istemedim.”</p>

    <p>Bast’ın yanaklarına biraz renk geldi ve tedirgin bir tebessüm ederken omuzlarındaki gerginliğin bir kısmı kayboldu.</p>

    <p>Kvothe nemli bezi Tarihçi’den alıp gözündeki kanı yine sildi. “Sözünü kestiğim için de özür dilerim Bast. Bana ne soracaktın?”</p>

    <p>Bast tereddüt etti. “Daha üç gün önce beş scrael öldürdün Reshi.” Elini kapıya doğru salladı. “Onlara kıyasla bir haydut ne ki?”</p>

    <p>“Scraeller için uygun yeri ve zamanı dikkatle seçmiştim Bast,” dedi Kvothe. “Üstelik o olaydan da yara almadan çıkmadım.”</p>

    <p>Tarihçi şaşırarak kızıl saçlı adama baktı. “Yaralanmış mıydın?” diye sordu. “Bunu bilmiyordum. Öyle bir halin yoktu.”</p>

    <p>Kvothe’nin ağzının kenarı küçük ve buruk bir tebessümle kıvrıldı. “Eski alışkanlıklar zor geçer,” dedi. “Korumam gereken bir şöhretim var. Zaten biz kahramanlar sadece dramatik yollardan yaralanırız. Bast’ın o gece bana üç metre dikiş attığını öğrenseydin hikâye mahvolurdu.”</p>

    <p>Bast’ın yüzü ani bir idrakla sevince boğuldu. “Tabii ya!” dedi büyük bir huzurla. “Unutmuşum. Scraeller yüzünden hâlâ yaralısın. Bu hale gelmenin öyle bir sebebi olduğunu biliyordum.”</p>

    <p>Kvothe gözlerini yere dikti. Vücudunun her parçası bitkin ve çöküktü. “Bast...” diye başladı.</p>

    <p>“Biliyordum Reshi,” dedi Bast ısrarla. “Yoksa bir haydut seni asla alt edemez.”</p>

    <p>Kvothe hafif bir nefes aldı, sonra onu hızla saldı. “Eminim öyledir Bast,” dedi rahat bir tavırla. “Yaralı olmasaydım herhalde ikisinin de üstesinden gelebilirdim.”</p>

    <p>Bast’ın yüzünde yine kararsız bir ifade belirdi. Tarihçi’ye döndü. “Bunun olmasına nasıl müsaade edebildin?” diye asabice sordu.</p>

    <p>“Onun bir suçu yok Bast,” dedi Kvothe dalgın bir edayla. “Kavgayı ben başlattım.” Birkaç parmağını ağzına soktu ve içini özenle yokladı. Parmakları geri çıktığında kandan parlıyordu. “Sanırım bir dişimi kaybedeceğim,” dedi kendi kendine.</p>

    <p>“Dişini falan kaybetmeyeceksin Reshi,” dedi Bast hararetle. “Kaybetmeyeceksin, işte o kadar.”</p>

    <p>Kvothe vücudunun gerekenden fazla kısmını oynatmadan omuz silkmeye çalışır gibi hafif bir omuz hareketi yaptı. “Olup biten onca şey arasında bunun pek bir önemi yok Bast.” Bezi kafa derisine bastırdı, sonra onu geri çekip inceledi. “Muhtemelen dikişe de ihtiyacım olmayacak.” Taburesinden kalkıp dimdik doğruldu. “Yemeğimizi yiyelim, sonra da hikâyeye geri dönelim.” Tarihçi’ye bir kaşını kaldırarak baktı. “Tabii hâlâ yazabilecek durumdaysan.”</p>

    <p>Tarihçi onu boş bir yüz ifadesiyle süzdü.</p>

    <p>“Reshi,” dedi Bast endişeyle, “berbat haldesin.” Elini uzattı. “Dur da gözlerine bir bakayım.”</p>

    <p>“Beyin sarsıntısı geçirdiğim yok Bast,” dedi Kvothe öfkeyle. “Dört kırık kaburgam, kulaklarımda çınlama ve gevşek bir dişim var. Olduğundan daha ciddi görünen birkaç tane de kafa yaram. Burnum kanasa da kırılmadı ve yarın her tarafım çürük içinde kalacak.”</p>

    <p>Kvothe bir kez daha hafifçe omuz silkti. “Başımdan daha kötüsü de geçti. Hem zaten unutmak üzere olduğum bir şeyi bana hatırlattılar. Muhtemelen bunun için onlara teşekkür etmeliyim.” Çenesini deneme maksadıyla oynattı ve dilini ağzının içinde gezdirdi. “Tabii çok da sıcak bir teşekkür değil.”</p>

    <p>“Reshi, sana dikiş gerekiyor,” dedi Bast. “Ve dişinle ilgilenmeme de izin vermelisin.”</p>

    <p>Kvothe oturduğu tabureden kalktı. “Birkaç gün diğer tarafımla çiğnerim, olur biter.”</p>

    <p>Bast hancıyı kolundan tuttu. Gözleri sert ve karanlıktı. “Otur Reshi.” Kesinlikle ricada bulunmuyordu. Sesi uzaklardaki bir gök gürültüsü gibi alçak ve aniydi. “Otur.”</p>

    <p>Kvothe oturdu.</p>

    <p>Tarihçi tasvip edercesine başını salladı ve Bast’a baktı. “Nasıl yardımcı olabilirim?”</p>

    <p>“Yoluma çıkma,” dedi Bast sertçe. “Ve ben geri gelene kadar onu sandalyesinde tut.” Hemen üst kata koştu.</p>

    <p>Kısa bir sessizlik yaşandı.</p>

    <p>“Eh,” dedi Tarihçi. “Dilek kipi ha?”</p>

    <p>“En hafif tabiriyle,” dedi Kvothe, “lüzumsuz bir şeydir. Dili boşu boşuna daha karmaşık bir hale getirir. Oldum olası gözüme batmıştır.”</p>

    <p>“Hadi ama,” dedi Tarihçi, biraz gücenmişe benzeyerek. “Dilek kipi farazi ifadenin özüdür. Doğru ellerde...” Bast kaşlarını çatarak ve küçük bir tahta kutu taşıyarak salona hışımla dalınca cümlesini yarım bıraktı.</p>

    <p>“Su getir,” diye Tarihçi’den amirane bir istekte bulundu Bast. “Tulumbadan değil; yağmur fıçısından taze su. Buz kutusundan süt, biraz sıcak bal ve geniş bir kap da gerekecek. Sonra bu pisliği temizle ve yoluma çıkma.”</p>

    <p>Bast önce Kvothe’nin kafa derisindeki kesiği yıkadı, sonra kendi saç tellerinden birini kemik bir iğneden geçirdi ve bir terziyi bile kıskandıracak kadar büyük bir ustalıkla hancının kafa derisine dört dikiş attı.</p>

    <p>“Ağzını aç,” dedi, sonra içeri baktı ve kaşlarını çatarak hancının arka dişlerinden birini parmağıyla dürttü. Başını kendi kendine salladı.</p>

    <p>Öğretmenine bir bardak su verdi. “Ağzını çalkala Reshi. Bunu birkaç kez yap ve suyu bardağa geri tükür.”</p>

    <p>Kvothe bu isteği yerine getirdi. İşi bittiğinde bardaktaki su, şarap kadar kırmızıydı.</p>

    <p>Tarihçi bir şişe sütle geri geldi. Bast sütü kokladı, ardından birazını geniş bir toprak kaba döktü. İçine azıcık bal ekledi ve karışsın diye kabı salladı. Son olarak parmağını içinde kanlı su olan bardağa daldırıp çıkardı ve suyun tek bir damlasını kaba damlattı.</p>

    <p>Kabı tekrar sallayıp Kvothe’ye verdi. “Bundan bir ağız dolusu iç,” dedi. “Ama yutma. Ben söyleyene kadar ağzında tut.”</p>

    <p>Kvothe meraklı bir yüz ifadesiyle kabı dudaklarına dayadı ve sütten bir ağız dolusu içti.</p>

    <p>Bast da öyle yaptı. Sonra gözlerini uzunca bir süre kapalı tuttu. Yüzüne yoğun bir konsantrasyon hâkimdi. Gözlerini açtı. Kabı Kvothe’nin ağzına yaklaştırıp işaret etti.</p>

    <p>Kvothe ağzındaki sütü tükürdü. Süt bembeyazdı.</p>

    <p>Bast kabı kendi ağzına yanaştırdı. Onun tükürdüğü süt köpüklü bir kırmızıydı.</p>

    <p>Kvothe’nin gözleri kocaman açıldı. “Bast,” dedi, “bunu yapıp da-”</p>

    <p>Bast sertliğini koruyan gözlerle ani bir el hareketi yaptı. “Fikrini sormadım Reshi.”</p>

    <p>Hancı huzursuzca aşağı baktı. “Yapman gerekenden fazlasını yaptın Bast.”</p>

    <p>Koyu tenli genç adam uzanıp elini nazikçe öğretmeninin yanağına koydu. Bir an iliklerine kadar yorgun gözüktü. Sonra yüzünde şaşkın bir yeis ifadesiyle başını yavaşça iki yana salladı. “Sen ahmağın tekisin Reshi.”</p>

    <p>Elini geri çektiğinde yorgunluğu kayboldu. Tarihçi’nin barın karşısından onları seyrettiği yeri işaret etti. “Yiyecekleri getir.” Parmağını bu sefer de Kvothe’ye doğrulttu. “Hikâyeni anlat.”</p>

    <p>Sonra gerisingeri ocağın yanındaki masaya döndü ve oturduğu şey sandalye değil de tahtmış gibi yerine kuruldu. Ellerini iki kez sertçe çırptı. “Eğlendirin beni!” dedi geniş, delice bir tebessümle. Ve dişlerindeki kan, barın oradan bile diğer ikisinin gözünden kaçmadı.</p>
  </div>
</body>
</html>
