<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Yirmi Yedinci Bölüm</h1>

    <h2 class="baslik_2 sigil_not_in_toc">Baskı</h2>

    <p>Wil’le Sim beni Anker’ın Yeri’nin arka köşesinde bekliyorlardı. Oturduktan masaya iki maşrapa biraya ilaveten taze ekmek, tereyağı, peynir ve meyve dolu bir tepsi ile birer kâse etli ve turplu sıcak çorba götürdüm.</p>

    <p>Wilem avcuyla bir gözünü ovuşturdu. Üç gecedir az uyumasına rağmen koyu teninin bir nebze solgun olması hariç pek de kötü gözükmüyordu. “Bu da nereden çıktı?” diye sordu.</p>

    <p>“Enerjinizi tazelemenize yardım etmek istedim,” dedim.</p>

    <p>“Ben o işi çoktan hallettim,” dedi Sim. “Bugün süblimleştirme dersinde bir güzel kestirdim.” Gözlerinin etrafı biraz koyu olmasına karşın onun da durumu iyi gibiydi.</p>

    <p>Wilem tabağını doldurmaya başladı. “Bize verecek haberlerin olduğunu söyledin. Ne tür haberler?”</p>

    <p>“Karışık,” diye cevapladım. “Önce hangisini duymak istersiniz? İyiyi mi, kötüyü mü?”</p>

    <p>“Önce kötü haberi ver,” dedi Sim.</p>

    <p>“Kilvin kendi gremimi yapmam için gereken taslağı bana vermiyor. Sebep işin gerektirdiği sigaldriymiş. Kan ve kemik sembolleri falan. Bunların bir Re’lara öğretilemeyecek kadar tehlikeli olduğu kanısında.”</p>

    <p>Simmon meraklanır gibi oldu. “Sebebini söyledi mi?”</p>

    <p>“Söylemedi,” dedim. “Ama tahmin edebiliyorum. O sembollerle rezil şeyler yapmak mümkün. Mesela ortasında bir delik olan metal bir disk gibi. Diskin içine bir damla kan koyarak onunla bir insanı diri diri yakabilirsiniz.”</p>

    <p>“Tanrım, ne fena,” dedi Sim, kaşığını bırakarak. “Aklından güzel düşünceler geçtiği olmaz mı hiç?”</p>

    <p>“İyi de Gizemiye’deki herhangi bir kimse bunu sempati kullanarak da yapabilir,” diye belirtti. Wilem.</p>

    <p>“Arada büyük bir fark var,” dedim. “Öyle bir aygıtı <em>herkes</em> kullanabilir. Hem de tekrar tekrar.”</p>

    <p>“Delilik bu,” dedi Sim. “Biri niye o tür bir aygıt yapmak istesin ki?”</p>

    <p>“Para için,” dedi Wilem karamsar bir edayla. “İnsanlar para için sık sık aptalca işlere kalkışır.” Bana imalı bir bakış attı. “Mesela eli kanlı <em>gattesor</em>lardan borç almak gibi.”</p>

    <p>“Bahsi geçmişken,” dedim huzursuzca, “Devi’yle konuştum.”</p>

    <p>“Yalnız başına mı?” dedi Simmon. “Sen salak mısın?”</p>

    <p>“Evet,” dedim. “Ama düşündüğün sebeple değil. İşler çığırından çıktı, fakat artık saldırılardan onun sorumlu olmadığını biliyorum.” Wilem kaşlarını çattı. “O değilse kim peki?”</p>

    <p>“Mantıklı gelen tek bir açıklama var,” dedim. “Bana saldıran Ambrose.”</p>

    <p>Wil başını iki yana salladı. “Bunu daha evvel de konuştuk. Ambrose böyle bir riske girmez. O-”</p>

    <p>Onu durdurmak için bir elimi kaldırdım. “<em>Bana</em> kasıtlı zarar verme riskine girmez,” diye doğruladım. “Ama kime saldırdığını bilmiyorsa durum değişir.”</p>

    <p>Ağzını kapatan Wilem düşünceli bir hale büründü.</p>

    <p>Sözlerimi sürdürdüm. “Bir düşünün. Ambrose benden şüphelenseydi beni hocaların önünde suçlardı. Bunu önceden de yaptı.” Yaralı kolumu ovuşturdum. “Hocaların karşısına çıkarılsaydım yaralarımı keşfederlerdi ve suçluluğum hemen anlaşılırdı.”</p>

    <p>Wil gözlerini masanın üstüne dikti. <em>“Kraem,”</em> dedi. “Gerçekten mantıklı. Ambrose senin bir hırsız tuttuğundan şüphelenebilir, ama bizzat dairesine girdiğinden değil. O asla öyle bir işe kalkışmaz.”</p>

    <p>Başımı salladım. “Muhtemelen dairesine kimin girdiğini bulmaya çalışıyor. Veya sadece intikam almaya. Bu da saldırıların niçin giderek arttığını açıklıyor. Herhalde hırsızın Imre’ye veya Tarbean’a kaçtığını falan sanıyor.”</p>

    <p>“Bu konuyu hocalara anlatmak zorundayız,” dedi Simmon. “Bu gece gidip dairesini arayabilirler. Yaptıkları yüzünden hem kırbaçlanır hem de okuldan atılır.” Yüzüne geniş ve haşin bir tebessüm yayıldı. “Tanrım, kırbacı tutan kişi olabilmek için on talenti seve seve gözden çıkarırdım.”</p>

    <p>Onun bu kana susamış hali karşısında kıkırdadım. Sim’in kötü tarafına düşmek hiç kolay değildi, fakat bir kez düştünüz mü kurtuluş yoktu. “Yapamayız Sim,” dedim.</p>

    <p>Sim bana katıksız bir hayretle baktı. “Ciddi olamazsın. Ambrose bu işten paçayı sıyıramaz.”</p>

    <p>“Ondan önce ben dairesine girdiğim için okuldan atılırım. Uygunsuz Davranış suçuyla.”</p>

    <p>“Seni sırf o yüzden okuldan atmazlar,” dedi Sim, fakat sesi hiç de kendinden emin çıkmamıştı.</p>

    <p>“Böyle bir riske girecek değilim,” dedim. “Hemme benden nefret ediyor. Brandeur da onu örnek alıyor. Üstelik adım Lorren’in kitabında hâlâ kırmızı harflerle yazılı.”</p>

    <p>“Demek başına gelen onca şeye rağmen espri yapabiliyorsun,” diye homurdandı Wilem.</p>

    <p>“En az üç oyun aleyhime verileceği kesin.”</p>

    <p>“Bence Lorren’i hafife alıyorsun,” dedi Wilem. “Ama haklısın. Seni okuldan atarlar. Sırf Baron Eshek’i kızdırmamak için bile olsa.”</p>

    <p>Sim ona baktı. “Sahiden de öyle mi düşünüyorsun?”</p>

    <p>Wil başıyla olumladı. “Suçu kesinleşse bile Ambrose’u okuldan atmayabilirler,” dedi ciddiyetle. “O Hemme’nin en gözde öğrencisi ve hocalar babasının Üniversite’nin başına ne gibi dertler açabileceğini biliyorlar.” Öfkeyle homurdandı. “Hele bir de babasının servetine kondu mu Ambrose’un yapabileceklerini düşün.” Gözlerini indirip başını iki yana salladı. “Bu konuda Kvothe’ye katılıyorum Sim.”</p>

    <p>Simmon bitkin bir sesle uzun uzun iç geçirdi. “Harika,” dedi, sonra da gözlerini kısarak bana baktı. “Sana söylemiştim. Daha en başından Ambrose’u rahat bırakacaktın. Onunla didişmek bir ayı kapanına basmaya benzer.”</p>

    <p>“Ayı kapanı mı?” diye sordum düşünceli bir edayla.</p>

    <p>Başını sertçe salladı. “Kapana kolayca basarsın, ama ayağını bir daha kurtaramazsın.”</p>

    <p>“Ayı kapanı,” diye tekrar ettim. “Tam da ihtiyacım olan şey.”</p>

    <p>Wilem neşesizce kıkırdadı.</p>

    <p>“Ciddiyim,” dedim. “Nereden bir ayı kapanı bulabilirim?”</p>

    <p>Wil ile Sim bana tuhaf tuhaf baktılar. Şansımı zorlamamaya karar verdim. “Espri yapıyorum,” diye yalan söyledim, durumu daha da içinden çıkılmaz bir hale getirmemek için. Aradığımı kendi başıma da bulabilirdim.</p>

    <p>“Yine de sana Ambrose’un saldırdığından emin olmalıyız,” dedi Wilem.</p>

    <p>Başımı salladım. “Sonraki beş saldırı esnasında dairesinde olursa bu yeterli bir delil teşkil edecektir.”</p>

    <p>Sohbetimize bir müddet ara verdik ve birkaç dakika boyunca sessiz sedasız yemek yiyerek kendi düşüncelerimize daldık.</p>

    <p>“Tamam,” dedi Simmon, bir sonuca varmış gibi gözükerek. “Değişen hiçbir şey yok. Sana hâlâ bir grem lazım, değil mi?” Wil’e baktı, o başıyla onaylayınca yine bana baktı. “Kendimi öldürmeden önce şu iyi haberi ver artık.”</p>

    <p>Gülümsedim. “Fela taslağı aramamda bana yardım etmeye razı oldu.” Elimle ikisini işaret ettim. “Siz de bize katılmak isterseniz Omethi Nehri’nin bu yakasındaki en güzel kadınla beraber uzun ve meşakkatli saatler geçirebilirsiniz.”</p>

    <p>“Biraz zaman ayırabilirim,” dedi Wilem istifini bozmadan.</p>

    <p>Simmon sırıtmakla yetindi.</p>

    <p class="paragraf">Arşiv’deki toplu arayışımız işte böyle başladı.</p>

    <p>İş ilk başta şaşırtıcı ölçüde eğlenceliydi. Dördümüz Arşiv’in farklı yerlerine dağılıyor, sonra da bir araya toplanıp kitapları grup halinde tarıyorduk. Gevezelik ederek ve şakalaşarak saatler geçiriyor, verdiğimiz uğraşın ve ahbaplığımızın keyfini çıkarıyorduk.</p>

    <p>Fakat beyhude bir arayışla geçen saatler, günlere dönüştükçe heyecan kayboldu ve geriye sadece karamsar bir azim kaldı. Wil ile Sim geceleri başımda nöbet tutarak beni Alarlarıyla korumayı sürdürdüler. Gecelerce uykularından olmak onları somurtkan ve asabi kıldı. Ben de işlerini kolaylaştırmak için gecelik uykumu beş saate indirdim.</p>

    <p>Olağan şartlar altında beş saatlik uyku bana yeter de artardı, ama yaralarım hâlâ iyileşme aşamasındaydı. Dahası kendimi güvende tutmak için Alarımı hiç bozmamam gerekiyor ve bu da zihnimi çok yoruyordu.</p>

    <p>Arayışımızın üçüncü gününde metalurji çalışırken içim geçti. Yarım dakika kadar uyuklamışken başım öne sarkarak beni ansızın uyandırdı. Fakat içimi kaplayan buz gibi korku günün geri kalanı boyunca peşimi bırakmadı. Ambrose o esnada saldırsaydı canımdan olabilirdim.</p>

    <p>İşte bu yüzden bütçem kısıtlı olsa bile elimi giderek hafifleyen keseme atmaya ve kahve satın almaya başladım. Üniversite civarındaki hanların ve kafelerin çoğu soyluların damak tadına yönelik hizmet verdiği için kahve halihazırda bol miktarda mevcuttu, fakat hiç de ucuz değildi. Ökseotu daha ucuza gelirdi, ama o günlerde göze alamadığım bazı yan etkilere sahipti.</p>

    <p>Araştırmalarımız arasında saldırılardan Ambrose’un sorumlu olduğuna yönelik şüphelerimi doğrulamaya çalıştık. Başka hiçbir konuda olmasa bile bunda şansımız yaver gitti. Wilem Söylem dersinden sonra Ambrose’un dairesine dönmesini izledi ve hemen akabinde vücudumu kaplayan bir bağcı ürpertisini savuşturmam gerekti. Fela onun geç yediği bir öğle yemeğini bitirip dairesine çekilmesini seyretti ve daha on beş dakika geçmeden sırtıma ve kollarıma sıcak iğneler batırılıyormuş gibi oldum.</p>

    <p>Aynı akşamın ileriki saatlerinde, Arşiv’deki vardiyasının ardından Altın Midilli’ye dönen Ambrose’u takip ettim. Dairesine çıkalı çok olmamıştı ki iki omzumda da hafif birer baskı hissettim. Bu da beni bıçaklamaya çalıştığını gösteriyordu. Omuzların peşinden vücudumun daha mahrem bir bölümünün de dürtüldüğü oldu.</p>

    <p>Wil ile Sim bunun tesadüf olamayacağı konusunda benimle hemfikirdiler. Saldırgan Ambrose’tu. Daha da önemlisi, bana karşı her ne kullanıyorsa onu dairesinde tuttuğu kesindi.</p>
  </div>
</body>
</html>
