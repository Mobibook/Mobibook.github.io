<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Yüz Kırk Birinci Bölüm</h1>

    <h2 class="baslik_2 sigil_not_in_toc">Dönüş Yolculuğu</h2>

    <p>Üniversite’ye dönüşte şans benden yanaydı. İyi bir rüzgâr çıktı ve yolculuk bu sefer olaysız geçti. Denizciler Felurian’la yaşadığım macerayı duymuşlardı. O yüzden seyahat boyunca ortalama bir şöhretin tadını çıkardım. Onlara o olay hakkında yazdığım şarkıyı çaldım ve istedikleri kadar sık olmasa da hikâyeyi pek çok kez anlattım.</p>

    <p>Adem’e yaptığım geziden de bahsettim. İlk başta ağzımdan çıkan tek kelimeye bile inanmadılar, fakat daha sonra kılıcımı gösterdim ve en iyi güreşçilerini üç kez yere serdim. Bunun ardından bana daha farklı bir saygı ve daha sert, daha samimi bir dostluk besler oldular.</p>

    <p>Eve yaptığım yolculuk sırasında onlardan epey şey öğrendim. Bana deniz hikâyeleri anlatıp yıldızların isimlerini söylediler. Bana rüzgârdan, sudan ve karılardan... pardon, kadınlardan bahsettiler. Bana denizci düğümlerini öğretmeye çalıştılar, fakat öyle şeylere yeteneğim olmadığı ortaya çıktı. Yine de o düğümleri çözmekte hiç fena değildim.</p>

    <p>Sonuçta çok hoş bir yolculuk oldu. Denizcilerin dostluğu; halat takımlarının arasında esen rüzgârın şarkısı; ter, tuz ve katran kokusu... Ağır geçen günlerde bunlar Maer Alveron’dan ve sevgi dolu eşinden gördüğüm kötü muameleye yönelik burukluğumu yavaş yavaş azalttı.</p>
  </div>
</body>
</html>
