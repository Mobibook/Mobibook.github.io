<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Yirmi Dördüncü Bölüm</h1>

    <h2 class="baslik_2 sigil_not_in_toc">Çınıltı</h2>

    <p>Fırtına bulutları tepemde şimşeklerle yanıp sönerken, hızla atan kalbimle damda bir süre daha bekledim. Auri’nin peşinden gidip ondan özür dilemek istiyordum, fakat bunun ümitsiz bir arzu olduğunun farkındaydım. Yanlış türden sorular onu kaçırtırdı ve Auri kaçtığı zaman deliğe girmiş bir tavşandan farksız olurdu. Şeyaltı’nda saklanabileceği bin farklı yer mevcuttu. Onu bulmak için en ufak bir şansım bile yoktu.</p>

    <p>Zaten bazı hayati meselelerle ilgilenmem gerekiyordu. Şimdi bile biri yerimi tespit ediyor olabilirdi. Vaktim giderek azalıyordu.</p>

    <p>Çatıları katetmek yaklaşık bir saatimi aldı. Fırtınanın yanıp sönen ışıkları işimi kolaylaştıracağına zorlaştırıyor, her şimşeğin ardından beni uzunca bir müddet kör bırakıyordu. Buna rağmen, uzun sürse bile Auri’yle en sık karşılaştığım yer olan Fakülte’nin damına varabildim.</p>

    <p>Ağrıyan bedenimle elma ağacından inerek etrafı kapalı avluya adım attım. Tam Şeyaltı’na açılan ağır metal mazgaldan aşağı seslenecektim ki yakındaki çalılarda küçük bir hareket tespit ettim.</p>

    <p>Belli belirsiz bir suretten başka hiçbir şey göremeden karanlığa baktım. “Auri?” diye nazikçe seslendim.</p>

    <p>“Anlatmaktan hoşlanmıyorum,” dedi usulca, gözyaşlarının izini taşıyan bir sesle. Son birkaç gündür yaptığım onca berbat şey arasında en kötüsü hiç şüphesiz buydu.</p>

    <p>“Çok özür dilerim Auri,” dedim. “Bir daha sormayacağım. Söz veriyorum.”</p>

    <p>Gölgelerin arasından yükselen minicik bir hıçkırık kalbimi kaskatı dondurdu ve onun bir parçasını kopardı.</p>

    <p>“Bu gece şeylerin tepesinde ne yapıyordun?” diye sordum. Bunun güvenli bir soru olduğunu biliyordum. Daha önce pek çok kereler sormuştum.</p>

    <p>“Şimşeklere bakıyordum,” dedi burnunu çekerek. Sonra da ekledi: “Ağaca benzer bir tane gördüm.”</p>

    <p>“Şimşeğin içinde ne vardı?” diye yavaşça sordum.</p>

    <p>“Galvanik iyonlaşma,” dedi Auri ve kısa bir süre duraksadı. “Bir miktar da nehir buzu. Ve bir sukamışının salınışı.”</p>

    <p>“Keşke onu ben de görebilseydim,” dedim.</p>

    <p>“Peki sen şeylerin tepesinde ne yapıyordun?” diye sordu. Biraz bekleyip hıçkırığa benzeyen minicik bir kahkaha attı. “Öyle deli gibi ve neredeyse cıscıbıldak?”</p>

    <p>Kalbimin buzu çözülmeye başladı. “Kanımı koyacak bir yer arıyordum.”</p>

    <p>“Ah,” dedi, her şeyi en ufak ayrıntısına kadar anlamışçasına. Etrafından biraz daha karanlık olan gölgesinin hareket ederek doğrulduğunu gördüm. “Benimle birlikte Çınıltı’ya gelmelisin.”</p>

    <p>“Sanırım Çınıltı’yı hiç görmedim,” dedim. “Beni daha önce oraya götürmüş müydün?”</p>

    <p>Kafasının sağa sola sallanması olabilecek bir hareket yaptı. “Orası özel bir yerdir.”</p>

    <p>Metalik bir sürtünme, ardından bir hışırtı duydum ve açılan mazgaldan mavi yeşil bir ışığın çıktığını gördüm. Oradan inip Auri’yle aşağıdaki tünelde buluştum.</p>

    <p>Elindeki ışığın vurduğu suratında muhtemelen gözyaşlarını silmekten kaynaklanan bazı lekeler göze çarpıyordu. Auri’yi ilk defa kirli bir halde görüyordum. Gözleri normalden daha koyu renkliydi ve burnu kızarmıştı.</p>

    <p>Auri burnunu çekerek pasaklı yüzünü sıvazladı. “Berbat bir haldesin,” dedi büyük bir ciddiyetle.</p>

    <p>Başımı eğip kanlı ellerime ve göğsüme baktım. “Öyleyim,” diye doğruladım.</p>

    <p>Bunun akabinde Auri ufak ama cesur bir tebessüm etti. “Bu sefer fazla uzağa kaçmadım,” dedi çenesini gururla kaldırarak.</p>

    <p>“Buna sevindim,” dedim. “Ve çok üzgünüm.”</p>

    <p>“Hayır.” Ufacık başını kendinden emin bir ifadeyle iki yana salladı. “Sen benim Ciridaemsin. Sana kızamam.” Bir parmağıyla uzanıp kanlı göğsümün tam ortasına dokundu. <em>“Ivare enim euge.”</em></p>

    <p class="paragraf">Auri beni Şeyaltı’nı oluşturan tünel labirentinden geçirdi. Giderek daha derinlere inerek Hoplar’ı ve Cırcıriye’yi geride bıraktık. Bir dizi dolambaçlı koridordan geçtik ve daha önce hiç görmediğim spiral biçiminde taş bir merdiveni kullanarak daha da aşağılara indik.</p>

    <p>İnerken burnuma rutubetli taşların kokusu, kulaklarıma da akan suyun o alçak, düzenli şırıltısı çalındı. Ara sıra taşa sürtünen camın tıkırtısını veya cama değen camın daha tiz tınısını işittiğim de oluyordu.</p>

    <p>Yaklaşık elli adım sonra spiral şeklindeki geniş merdiven devasa ve çalkantılı bir siyah su kütlesinin içine girerek kayboldu. Merdivenin daha ne kadar derinlere indiğini merak ettim.</p>

    <p>Havada bir çürüme ya da pislik kokusu yoktu. Su temizdi ve merdivenin etrafında döndüğünü, ışıklarımızın uzanabildiği mesafenin ötesinde de devam ettiğini görebiliyordum. Yine cam sesi işittim ve suya batıp çıkan iki şişe fark ettim. Şişeler bir o tarafa, bir bu tarafa gidip geliyordu. Biri yüzeyin altına battı ve bir daha yukarı çıkmadı.</p>

    <p>Duvara monte edilmiş pirinç bir meşale tutacağına bezden yapılma bir çuval asılmıştı. Auri elini çuvalın içine sokup Bredon birası barındıranlara benzer ağır ve ağzı tıpalı boş bir şişe çıkardı.</p>

    <p>Şişeyi bana verdi. “Bir saatliğine kayboldukları olur. Veya bir dakikalığına. Hatta günlerce. Bazen hiç geri gelmezler.” Çuvaldan bir şişe daha çıkardı. “En azından dört tanesini aynı anda bırakmak en iyisidir. Böylece istatistiksel olarak ikisi daima hareket halinde olacaktır.”</p>

    <p>Başımı sallayıp yırtık pırtık çuvaldan bir parça bez yırttım ve onunla ellerimi kaplayan kanı sildim. Şişenin tıpasını çıkartıp bezi içine attım.</p>

    <p>“Saç da koy,” dedi Auri.</p>

    <p>Kafamdan birkaç tel saç kopartıp şişenin ağzından geçirdim. Sonra tıpayı sertçe kapatıp şişeyi suya bıraktım. Şişe büyük ölçüde battı ve düzensiz daireler çizerek suda dönmeye başladı.</p>

    <p>Auri bana başka bir şişe verdi ve süreci tekrarladık. Dördüncü şişe de çalkantılı sulara bırakılınca Auri başını salladı ve tozunu almak istercesine ellerini birkaç kez birbirine vurdu.</p>

    <p>“İşte,” dedi büyük bir memnuniyetle. “Bu kadar. Artık güvendeyiz.”</p>

    <p class="paragraf">Saatler sonra yıkanmış, sargılanmış ve eskisinden çok daha az cıbıldak bir halde Wilem’in Koğuş’taki odasına gittim. O gece ve onu takip eden pek çok gece boyunca ben uyurken Wil ile Sim sırayla başımda nöbet tutup beni Alarlarıyla korudular. İkisi de harika birer dosttu. Herkesin sahip olmayı umduğu, ama hiç kimsenin hak etmediği türden. Özellikle de benim.</p>
  </div>
</body>
</html>
