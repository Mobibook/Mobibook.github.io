<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Yüz Kırk Sekizinci Bölüm</h1>

    <h2 class="baslik_2 sigil_not_in_toc">Taşların Hikâyesi</h2>

    <p>Imre’ye yaptığımız uzun yolculukta Denna’yla havadan sudan yüz farklı konuda konuştuk. Bana gördüğü şehirlerden bahsetti: Tinue, Vartheret, Andenivan. Ben de ona Ademre’yi anlattım ve el dilinden birkaç işaret gösterdim.</p>

    <p>Artan ünümle dalga geçti ve ona hikâyelerin arkasındaki hakikati söyledim. Maer’le aramın nasıl açıldığını anlatınca benim adıma öfkelenmeyi ihmal etmedi.</p>

    <p>Fakat konuşmadığımız pek çok şey de vardı. İkimiz de Severen’de yollarımızı nasıl ayırdığımıza değinmedik. Tartışmamızın ardından kenti hiddetle mi terk ettiğini, yoksa kendisini bırakıp gittiğimi mi sandığını bilmiyordum. Bu sorular tehlikeli gözüküyordu. Böyle konulardan bahsetmek en azından huzurumuzu kaçırırdı. En kötü ihtimalle de önceki tartışmamızı yeniden alevlendirebilirdi ve bu kesinlikle istemediğim bir şeydi.</p>

    <p>Denna yanında arpına ek olarak büyük bir bavul taşıyordu. Şarkısını tamamıyla bitirdiğini ve gittiği yerlerde onu seslendirdiğini tahmin ediyordum. Şarkıyı Imre’de de seslendirecek olması beni rahatsız ediyordu; oradaki sayısız şarkıcı ve müzisyen, eserini dinledikten sonra onu dünyanın dört bir tarafına taşıyacaktı.</p>

    <p>Buna rağmen hiçbir şey demedim. Bunun zor bir konuşma olacağını biliyordum ve zamanı dikkatle seçmeliydim.</p>

    <p>Aynı şekilde Cthaeh’in söyledikleri içimi kemirmesine rağmen hamisine de değinmedim. Aslında aklım hep oradaydı. Hatta rüyalarımda bile görüyordum.</p>

    <p>Lafı geçmeyen bir diğer mevzu Felurian’dı. Denna haydutları öldürüp genç kızları kurtarmama yönelik tüm esprilerine rağmen Felurian’ın adını hiç anmadı. Yazdığım şarkıyı duymuş olmalıydı, zira o şarkım iyi bilir gibi gözüktüğü diğer hikâyelerden çok daha popülerdi. Yine de ondan hiç bahsetmedi ve ben de öyle bir konuyu açacak kadar aptal değildim.</p>

    <p>Sonuç olarak, Imre’ye giderken pek çok meseleyi konuşmadan bıraktık. Arabanın sarsıntılı tekerleri altındaki yol akıp giderken aramızda bir gerginlik baş gösterdi. Konuşmalarımız arasında kesikler ve boşluklar vardı. Sessizlikler bazen çok uzuyor, bazen de kısa ama ürkütücü ölçüde derin geçiyordu.</p>

    <p>O sessizliklerden birinin içinde kısılıp kalmışken nihayet Imre’ye ulaştık. Denna’yı oda tutmayı planladığı Domuz Kafası’nın önünde bıraktım. Bavulunu üst kata çıkarmasına yardım ettim, fakat sessizlik orada daha bile derindi. Ben de o sessizliğin çevresinden çabucak dolandım Denna’ya sevecen bir veda ettim ve elini bile öpmeden kaçıp gittim.</p>

    <p class="paragraf">O gece Denna’ya söyleyebileceğim on bin şey düşündüm. Yatağımda gözlerimi tavana diktim ve gece geç saatlere kadar uyumadım.</p>

    <p>Ertesi gün kendimi kaygılı ve huzursuz hissederek erkenden kalktım. Simmon ve Fela’yla kahvaltı ettim, sonra da Üst Düzey Sempati’ye gittim. Fenton düellolarda hiç zorlanmadan beni üç kez üst üste yenerek, Üniversite’ye döndüğümden beri ilk defa sıralamada birinciliğe yükseldi.</p>

    <p>Başka dersim olmadığı için yıkandım ve uzun dakikaları giysilerime bakarak geçirdikten sonra basit bir gömlekle Fela’nın gözlerime vurgu yaptığını söylediği yeşil yelekte karar kıldım. Shaedimi kısa bir pelerine dönüştürdüm, ama onu giymemeye karar verdim. Ziyaretine gittiğimde Denna’ya Felurian’ı çağrıştırmasını istemiyordum.</p>

    <p>Son olarak Denna’nın yüzüğünü yelek cebime koydum ve nehrin karşısındaki Imre’ye yollandım.</p>

    <p>Domuz Kafası’na vardığım zaman daha kapı koluna bile dokunamadan Denna onu açtı ve içinde öğle yemeği olan bir sepeti elime tutuşturup sokağa çıktı.</p>

    <p>Şaşkın haldeydim. “Nereden bildin?”</p>

    <p>Kendisine yakışan soluk mavi bir elbise giyiyordu. Sevimli bir tebessüm ederek koluma girdi. “Kadınsal içgüdü.”</p>

    <p>“Ah,” dedim, bilge görünmeye çalışarak. Yakınlığı, kolumdaki elinin sıcaklığı, yeşil yapraklara ve bir yaz fırtınası arifesinin havasına benzeyen kokusu neredeyse acı vericiydi. “Nereye gittiğimizi de biliyor musun?”</p>

    <p>“Sadece beni oraya götüreceğini biliyorum.” Konuşurken yüzünü bana çevirdi ve nefesini boynumda hissettim. “Sana seve seve güveniyorum.”</p>

    <p>Ben de geçen gece düşündüğüm zekice şeylerden birini söylemek için ona doğru döndüm. Fakat gözlerine baktığım anda aklımda ne varsa uçup gitti. Adeta kendimi kaybettim; ne kadarlığına tahmin bile edemiyorum. Uzunca bir süre boyunca tamamen ona aittim.</p>

    <p>Denna gülerek beni bir saniye veya bir dakika sürmüş olabilecek dalgınlığımdan çıkardı. Aramızda gün ışığı ve bahar havasından başka hiçbir şey geçmemiş gibi tasasızca konuşarak kasabadan ayrıldık.</p>

    <p>Onu o baharın başlarında bulduğum bir yere, yani ağaçların arasında kalmış küçük bir vadiciğe götürdüm. Yerde boylu boyunca yatan bir gritaşın yanında bir dere akıyor, yüzlerini göğe çevirmiş parlak papatyalardan oluşan bir tarla güneşin altında ışıldıyordu.</p>

    <p>Tepeyi aşıp papatya halısını önüne serili bulunca Denna’nın nefesi kesildi. “Ne kadar güzel olduğunu bu çiçeklere göstermek için çok bekledim,” dedim.</p>

    <p>Bu lafım sayesinde coşkulu bir sarılış ve yanağımı yakan bir öpücük kazandım. İkisi de ben daha ne zaman başladıklarını bile anlamadan bitiverdi. Şaşkın ve sırıtır bir halde onu papatyaların arasından geçirip derenin yanındaki gritaşa kadar yürüttüm.</p>

    <p>Pabuçlarımı ve çoraplarımı çıkardım. Denna da pabuçlarını çıkardı ve eteğini bağlayıp su dizlerine gelene dek derenin ortasına doğru koştu.</p>

    <p>“Taşların sırrını bilir misin?” diye sorarak elini dereye daldırdı. Elbisesinin eteği suya girse de bundan endişelenir gibi bir hali yoktu.</p>

    <p>“Ne sırrıymış bu?”</p>

    <p>Dere yatağından yassı, koyu renkli bir taş alıp bana doğru uzattı. “Gel de gör.”</p>

    <p>Pantolonumun paçalarını kıvırmayı bitirip ben de dereye girdim. Denna üzerinden sular damlayan taşı havada tutmaya devam ediyordu. “Bunu elinde tutup dinlersen...” Gözlerini yumarak aynen öyle yaptı. Uzunca bir süre hareketsiz durdu. Yüzü bir çiçek gibi yukarı bakıyordu.</p>

    <p>Onu öpesim geldi, ama bu dürtüme direndim.</p>

    <p>Nihayet koyu renkli gözlerini açtı. O gözler bana gülümsüyordu. “Yeteri kadar yakından dinlersen sana bir hikâye anlatır.”</p>

    <p>“Sana hangi hikâyeyi anlattı?” diye sordum.</p>

    <p>“Bir zamanlar suya gelen bir oğlan varmış,” dedi. “Bu, oğlanla beraber suya gelen bir kızın öyküsü. Aralarında konuşmuşlar ve oğlan eline aldığı taşları yanından kovar gibi uzağa atmış. Kızın taşı olmadığı için oğlan ona elindekilerin birazını vermiş. Sonra da kız kendini oğlana vermiş ve oğlan, onun hissedebileceği duygulara aldırış etmeden kızı bir taş gibi atmış.”</p>

    <p>Sözünün bitip bitmediğinden emin olamadığım için bir müddet sessiz kaldım. “Öyleyse bu kederli bir öykü, değil mi?”</p>

    <p>Denna elindeki taşı öpüp bıraktı ve derenin dibindeki kumlara kadar inmesini seyretti. “Hayır, kederli değil. Ama o taş daha evvelden atılmış. Hareketin yarattığı hissi biliyor. Diğer çoğu taş gibi hareketsiz kalmakta sıkıntı çekiyor. Bazen suyun teklifini kabul ederek kıpırdıyor.” Bana bakıp samimi bir tebessüm etti. “Hareket ettiğinde de onu atan oğlanı düşünüyor.”</p>

    <p>Bu hikâyeden nasıl bir anlam çıkaracağımı bilemediğimden konuyu değiştirmeye çalıştım. “Taşları dinlemeyi nasıl öğrendin?”</p>

    <p>“Dinlemeye biraz zaman ayırsan neler duyacağına şaşarsın.” Eliyle dere yatağındaki taşları gösterdi. “Bir dene. Neler öğreneceğini asla bilemezsin.”</p>

    <p>Nasıl bir oyun oynadığını anlamayarak bir taş seçmek için etrafıma bakındım, sonra da gömleğimin kolunu kıvırıp elimi suya daldırdım.</p>

    <p>“Dinle,” diye ciddiyetle teşvik etti Denna.</p>

    <p>Elodin’le yaptığım çalışmalar sayesinde saçmalıklara yüksek bir toleransım vardı. Taşı kulağıma tutup gözlerimi kapadım. Bir öykü duymuş rolü yapsam mı karar veremiyordum.</p>

    <p>Derken kendimi derenin içinde buldum. Sırılsıklam bir halde ağzımdan su tükürdüm. Ben öksürerek doğrulmaya çalışırken Denna o kadar çok gülüyordu ki iki büklüm olmuş haliyle ayakta zor duruyordu.</p>

    <p>Üstüne yürüdüm, ama küçük bir çığlık atarak seke seke uzaklaştı ve daha çok gülmeye başladı. Ben de onu kovalamayı bırakıp abartılı hareketlerle yüzümdeki ve kollarımdaki suları sildim.</p>

    <p>“Bu kadar kolay mı vazgeçiyorsun?” diye sataştı Denna. “Ateşin hemen söndü mü?”</p>

    <p>Elimi suya daldırdım. “Taşımı tekrar bulmayı umuyordum,” dedim, onu ararmış gibi yaparak.</p>

    <p>Denna başını iki yana sallayarak güldü. “Beni o kadar kolay kandıramazsın.”</p>

    <p>“Ciddiyim,” dedim. “Hikâyesinin sonunu duymak istiyorum.”</p>

    <p>Yanıma yaklaşmadan, “Neymiş o hikâye?” dedi alay edercesine.</p>

    <p>“Güçlü bir gizemciyle uğraşan bir kızın hikâyesi,” dedim. “Gizemciyle alay edip onu küçümsemiş. Onu hakir görerek suratına karşı gülmüş. Gizemci günün birinde kızı bir derede yakalamış ve kafiyelerle korkularını bastırmış. Sonra kız arkasına bakmayı unutmuş ve bu onu gözyaşlarına boğmuş.”</p>

    <p>Denna’ya sırıtarak elimi sudan çıkardım.</p>

    <p>Denna arkasına döndü ve kendisine çarpmak üzere olan dalgayı son anda gördü. Dalga ancak beline kadar gelse de dengesini bozmak için yeterliydi. Bir elbise, saç ve kabarcık karmaşası içinde kendini suyun altında buldu.</p>

    <p>Akıntı onu yanıma taşıdı ve gülerek ayağa kalkmasına yardım ettim.</p>

    <p>Yüzeye çıktığında üç gün önce boğulmuş birine benziyordu. Ağzından su tükürerek, “Bu hiç güzel değil!” diye itiraz etti. Gücenmiş gibiydi, “Hiç güzel değil!”</p>

    <p>“Katılmıyorum,” dedim. “Sen bugün görmeyi umduğum en güzel su kızısın.”</p>

    <p>Üstüme su sıçrattı. “İstediğin kadar yağ çek, Tanrı gerçekleri biliyor. Hile yaptın. Bense seni bileğimin hakkıyla kandırdım.”</p>

    <p>Bunun ardından beni suya batırmaya çalıştı, fakat hazırlıklıydım. Soluğumuz kesilene dek bir müddet muzipçe boğuştuk. Bana ne kadar yakın durduğunu ancak o zaman fark ettim. Ne kadar güzeldi. Islak giysilerimiz bizi birbirimizden ne kadar az ayırıyordu.</p>

    <p>Denna da benimle aynı anda bu durumun farkına varmış gibi gözüktü ve aniden utanca kapılıp birbirimizden biraz ayrıldık. Esen rüzgâr bize ne denli ıslak olduğumuzu hatırlattı. Denna hafif adımlarla sekerek kıyıya gitti ve hiç tereddüt etmeden elbisesini çıkarıp kuruması için gri taşın üstüne serdi. Elbisenin altına giydiği beyaz şifon, tekrar suya girdiği sırada üstüne yapışıyordu. Yanımdan geçerken beni şaka yollu itti, esnada derenin ortasına yakın bir yerde, alt yarısı suya batık, siyah renkli, üstü düz bir kayaya çıktı.</p>

    <p>Denna’nın gözleri kadar koyu renkli ve pürüzsüz bir bazalt olan kaya, güneşlenmek için mükemmeldi. Tenini ve vücudunu gözler önüne seren şifonun beyazlığı kayaya keskin bir tezat teşkil ettiği için neredeyse bakılamayacak kadar parlaktı. Denna kayaya sırtüstü uzanıp kurusun diye saçını açtı. Saçlarının kaya üzerinde yarattığı ıslak motif, rüzgârın adını yazar gibiydi. Gözlerini kapatıp yüzünü güneşe doğru çevirdi. Felurian bile bundan daha güzel daha rahat olamazdı</p>

    <p>Ben de kıyıya kadar gidip sırılsıklam haldeki gömleğimi ve yeleğimi çıkardım. Islak pantolonumla idare etmem gerekecekti, zira giyecek başka bir şeyim yoktu. Sessizliği durdurmak için, "O taş sana ne söylüyor?” diye sordum, gömleğimi gritaşın üstündeki elbisesinin yanına sererken.</p>

    <p>Denna elini kayanın düzgün yüzeyinde gezdirdi ve gözlerini açmaksızın konuştu. “Bana balık olmadan suda yaşamanın nasıl bir şey olduğunu anlatıyor.” Bir kedi gibi gerindi. “Sepeti buraya getirir misin?”</p>

    <p>Sepeti kaptım ve etrafa su sıçratmamak için yavaş adımlarla dereyi yararak ilerledim. Denna uyur gibi hiç kıpırdamadan yatıyordu. Fakat ağzının bir tebessümle kıvrıldığını gördüm. “Sessizsin,” dedi. “Ama kokunu alabiliyorum.”</p>

    <p>“Umarım kötü kokmuyorumdur.”</p>

    <p>Yine gözlerini açmayarak başını iki yana salladı. “Kurumuş çiçekler gibi kokuyorsun. Alev almak üzere olan yabancı baharatlar gibi.”</p>

    <p>“Herhalde dere suyu gibi de kokuyorumdur.”</p>

    <p>Tekrar gerindi ve rahat bir tebessüm ederek dişlerinin mükemmel beyazlığını, dudaklarının mükemmel pembeliğini gösterdi. Kayanın üzerinde hafifçe kaydı. Sanki bana yer açıyordu. Sanki. yanına uzanmayı düşündüm. Birbirlerine yakın yatmaya razılarsa kayanın üstünde iki kişiye yetecek kadar yer vardı...</p>

    <p>“Evet,” dedi Denna.</p>

    <p>“Ne eveti?” diye sordum.</p>

    <p>“Sorunun cevabı,” derken, gözlerini açmayarak başını benden tarafa çevirdi. “Bana bir soru sormak üzeresin.” Kayanın üzerinde yavaşça yer değiştirdi. “Cevabı evet.”</p>

    <p>Bunu nasıl değerlendirecektim? Ondan ne istemeliydim? Bir öpücük mü? Fazlasını mı? Ne kadar fazlası çok fazlaydı? Bu bir imtihan mıydı? Denna’dan fazla şey istemenin aramızı açacağını biliyordum.</p>

    <p>“Biraz kayıp kayamayacağını merak ediyordum,” dedim nazikçe.</p>

    <p>“Evet.” Tekrar kıpırdayarak yanında daha fazla yer bıraktı. Sonra bana baktı ve beni gömleksiz olarak karşısında bulunca gözleri kocaman açıldı. Aşağı bakıp pantolonumu görünce bir nebze rahatladı.</p>

    <p>Güldüm, fakat onun o şaşkın ifadesi beni yine ihtiyatlı davranmaya sevk etmişti. Yatmayı düşündüğüm yere sepeti koydum. “Aklınızdan ne geçti leydim?”</p>

    <p>Utandığı için biraz yüzü kızardı. “Üstü çıplak halde bir kıza öğle yemeğini getirecek türden biri olduğunu hiç düşünmemiştim.” Hafifçe omuz silkerek sepete ve bana baktı. “Ama bu halinden hoşlandım. Göğsü çıplak kölem gibisin.” Gözlerini tekrar kapadı. “Beni çilekle besle.”</p>

    <p>Ona seve seve itaat ettim ve akşamüstünü o şekilde geçirdik.</p>

    <p class="paragraf">Yemeği yiyeli çok olmuş, güneş bizi kurutmuştu. Severen’deki kavgamızdan beri ilk defa aramızın düzeldiğini hissediyordum. Sessizlikler artık yoldaki çukurlar gibi etrafımızı doldurmuyordu. İşin sırrının gerginlik geçene kadar sabırla beklemek olduğunu doğru tahmin etmiştim.</p>

    <p>Akşamüstü yavaş yavaş geride kalırken onca zamandır içime attığım bir konuyu açmak için doğru zamanın gelip çattığını hissettim. Denna’nın kollarının üst kısmındaki eski morlukların donuk yeşilini ve sırtındaki bir şişlikten kalma belli belirsiz kızarıklığı görebiliyordum. Dizinin hemen üstündeki yara izi, beyaz şifonunun altından dahi belli olacak kadar yeniydi.</p>

    <p>Yapmam gereken tek şey sormaktı. Cümlelerimi dikkatli kurarsam onlara hamisinin sebep olduğunu itiraf ederdi. O noktadan sonra da Denna’ya içine döktürmekte, onu daha iyisini hak ettiğine ve hamisi her ne verirse versin bu çileye değmediğine inandırmakta zorlanmazdım.</p>

    <p>Üstelik hayatımda ilk defa ona bir çıkış yolu sağlayacak durumdaydım. Alveron’un kredi teminatı ve Balıkhane’deki çalışmalarım sayesinde bir daha para sıkıntısı çekmeyecektim. Hayatımda ilk kez varlıklıydım. Denna’ya bir kaçış yolu sunabilirdim...</p>

    <p>“Sırtına ne oldu?” diye usulca sorarak beni daldığım düşüncelerden çıkardı. Hâlâ uzanmış yatıyordu. Bense ayaklarımı sudan çıkarmayarak sırtımı kayaya vermiştim.</p>

    <p>Farkında bile olmadan, durduğum yerde budalaca döndüm ve, “Ne?” diye sordum.</p>

    <p>“Sırtın yara izleriyle dolu,” dedi nazikçe. Serin ellerinden birinin güneşten ısınmış tenime değerek bir çizgi çizdiğini hissettim. “İlk başta yara izi olduklarını bile anlayamadım. Güzel görünüyorlar.” Parmağıyla bir çizginin daha üzerinden geçti. “Sanki dev bir çocuk seni bir kâğıt zannetmiş de gümüş bir kalemle üzerine yazı yazmaya çalışmış.”</p>

    <p>Elini çekti ve ona baktım. “Bunlar nasıl oldu?” diye sordu.</p>

    <p>“Üniversite’de biraz sorun çıkardım,” dedim utangaç bir edayla.</p>

    <p>“Yani kırbaçlandın mı?” diye sordu hayretle.</p>

    <p>“İki defa,” dedim.</p>

    <p>“Ve orada mı kaldın?” derken hâlâ inanamıyormuş gibiydi. “Başına bunlar geldikten sonra bile mi?”</p>

    <p>Geçiştirircesine omuz silktim. “Hayatta kırbaçlanmaya değer şeyler vardır,” dedim. “Burada öğrettiklerini başka bir yerde öğrenemem. Bir şeyi kafama koydum mu vazgeçmem için biraz kandan fazlası...”</p>

    <p>Ağzımdan çıkanları ancak o zaman kulağım duydu. Hocalar beni kırbaçlatmışlardı. Hamisi de Denna’yı dövmüştü. Bunlara rağmen ikimiz de vazgeçmemiştik. Durumumun farklı olduğuna onu nasıl ikna edecektim? Hamisinden ayrılmasını nasıl sağlayacaktım?</p>

    <p>Omuz silktim. “Kolay kolay vazgeçen biri değilim, hepsi bu.”</p>

    <p>“Bu özelliğini duymuştum,” dedi Denna, bilgiç bir bakış atarak. “İmre’deki pek çok kız kolay kolay vazgeçen biri olmadığını söylüyor.” Doğrulup oturdu ve kayanın kenarına kaydı. O hareket ederken beyaz şifonu açılmaya başlayarak bacaklarını yavaşça meydana çıkardı.</p>

    <p>Konuyu hamisine getirme ümidiyle tam yara izi hakkında yorum yapacaktım ki Denna’nın hareket etmeyi bıraktığını ve ben çıplak bacaklarına bakarken beni izlediğini fark ettim.</p>

    <p>“Hakkımda tam olarak ne diyorlar?” diye sordum, meraktan ziyade konuşmuş olmak için.</p>

    <p>Omuz silkti. “Bazıları Imre’nin kadın nüfusunu kırıp geçirmeye çalıştığını düşünüyor.” Kayanın kenarına biraz daha yaklaştı. Açılan şifonu dikkatimi dağıtıyordu.</p>

    <p>“Kırıp geçirmek denince en azından on kişiden biri kastedilir,” diyerek lafını bir espriye dönüştürmeye çalıştım. “Öyle bir şey benim için bile iddialı olur.”</p>

    <p>“Ne kadar güven verici konuştun,” dedi. “Peki her kıza-” Ufak bir nida atarak kayanın yanından aşağı kaydı. Ben tam yardım etmek için uzanırken kayaya tutunarak durmayı becerdi.</p>

    <p>“Her kıza ne?” diye sordum.</p>

    <p>“Gül verir misin budala?” dedi sertçe. “Yoksa o sayfayı çoktan çevirdin mi?”</p>

    <p>“Seni taşımamı ister misin?” diye sordum.</p>

    <p>“Evet,” dedi. Fakat ben ona erişemeden geri kalan mesafeyi de kaydı. Şifonu skandal yaratacak denli toplandığı sırada ayakları suya girdi. Dere dizlerine yükselerek şifonunun etek ucunu ıslattı.</p>

    <p>Gritaşın yanına döndük ve kurumuş giysilerimizi sessizce üzerimize geçirdik. Denna şifonunun etek ucunun ıslaklığına biraz surat etti.</p>

    <p>“Biliyorsun, seni dere kenarına kadar taşıyabilirdim,” dedim usulca.</p>

    <p>Elinin tersini alnına bastırdı. “Altı sözcük daha. Bayılacak gibiyim.” Diğer eliyle yüzünü yelledi. “Böyle bir ilgi karşısında ne yapacağım?”</p>

    <p>“Sev beni.” Niyetim bunu arsız, alaycı bir ses tonuyla söyleyerek espri yapmaktı. Fakat konuşurken gözlerinin içine bakma hatasında bulundum. O gözler dikkatimi dağıttığı için kelimeler ağzımdan hiç de niyetlendiğim gibi dökülmedi.</p>

    <p>Yoğun bir şefkatle gözlerini bir süre benimkilerden ayırmadı, Derken ağzının kenarı esefli bir tebessümle kıvrıldı. “Hadi oradan,” dedi. “Beni tuzağa düşüremezsin. Baştan çıkardığın kızlardan biri olmayacağım.”</p>

    <p>Şaşkınlık, utanç ve korku arasında bir yerde sıkışmış olarak dişlerimi sıktım. Fazla girişken davranmış ve tıpkı korktuğum gibi işi yüzüme gözüme bulaştırmıştım. İpin ucu ne zaman elimden kaçmıştı ki?</p>

    <p>“Affedersin?” dedim aptal aptal.</p>

    <p>“Eder miyim bilmem.” Denna karakterine uygun olmayan bir gerginlikle hareket ederek giysilerini düzeltti ve ellerini saçlarından geçirerek onları kalın bir örgüye dönüştürmeye başladı. Parmakları saç tellerini örerken ne yazdığını bir an için bile olsa apaçık okuyabildim: <em>Benimle konuşma.</em></p>

    <p>Kalın kafalı olabilirim, ama böyle bariz bir işareti ben bile gözden kaçırmam. Ağzımı kapatarak bir sonraki sözlerimi yuttum.</p>

    <p>Sonra Denna beni saçlarına bakarken gördü ve örgünün ucunu bağlamadan ellerini utangaç bir şekilde başından çekti. Bunun sonucunda saçları serbest kaldı ve edayla omuzlarına döküldü. Ellerini kaldırıp buklelerden birini tedirginlikle parmağında kıvırmaya başladı.</p>

    <p>“Dur bir dakika,” dedim. “Neredeyse unutuyordum.” Yeleğimin iç cebine uzandım. “Sana bir hediyem var.”</p>

    <p>Kendisine doğru uzanmış elime bakarken ağzı ince bir çizgi halini aldı. “Sen de mi?” diye sordu. “Cidden farklı biri olduğunu sanmıştım.”</p>

    <p>“Umarım öyleyimdir,” diyerek elimi açtım. Yüzüğünü cilalamıştım ve soluk mavi taşa vuran güneş onu ışıl ışıl parlattı.</p>

    <p>“Ah!” Aniden gözleri dolan Denna, ellerini ağzına götürdü. "Bu sahiden de o mu?” Almak için iki eliyle birden uzandı.</p>

    <p>“O,” dedim.</p>

    <p>Yüzüğü ellerinde çevirdi, sonra diğer yüzüklerinden birini çıkarıp onu parmağına geçirdi. “Öyleymiş,” dedi hayretle, birkaç gözyaşı akıtarak. “İyi de nasıl?..”</p>

    <p>“Ambrose’tan aldım,” dedim.</p>

    <p>“Ah,” dedi. Ağırlığını bir ayağından ötekine verirken aramızı yine bir sessizliğin kapladığını hissettim.</p>

    <p>“Zor olmadı,” dedim. “Sadece bu kadar uzun sürdüğü için üzgünüm.”</p>

    <p>“Sana ne kadar teşekkür etsem azdır.” Denna uzanıp elimi ellerinin arasına aldı.</p>

    <p>Bunun faydası dokunduğunu, bir hediyenin ve el tutuşmanın aramızı düzelttiğini sanabilirsiniz. Fakat sessizlik artık öncekinden de güçlüydü. O kadar yoğundu ki ekmeğinizin üstüne sürüp yiyebilirsiniz. Öyle sessizlikler vardır ki sözcükler bile bunları kovamaz. Ve Denna her ne kadar elime dokunuyorsa da onu tutmuyordu. Bu ikisi arasında dünya kadar fark bulunur.</p>

    <p>Denna gökyüzüne baktı. “Hava bozuyor,” dedi. “Yağmur başlamadan önce dönsek iyi olacak.”</p>

    <p>Başımı salladım ve oradan ayrıldık. Biz giderken bulutlar arkamızdaki kıra gölgelerini düşürüyorlardı.</p>
  </div>
</body>
</html>
