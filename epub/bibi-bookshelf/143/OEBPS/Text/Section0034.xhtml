<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Yirmi Altıncı Bölüm</h1>

    <h2 class="baslik_2 sigil_not_in_toc">Güven</h2>

    <p>Saldırıları Devi’nin düzenlemediğinden büyük ölçüde emin olmama rağmen onda kanımın bulunduğu gerçeğini göz ardı etmem budalalık olurdu. Bir grem üretmenin epey zaman ve enerji alacağı kesinleşince artık ona uğrama ve sorumlunun o olup olmadığını anlama vaktinin geldiğine karar verdim.</p>

    <p>O gün hava berbattı; giysilerimi delip geçen soğuk, rutubetli bir rüzgâr esiyordu. Eldivenlerim veya bir şapkam olmadığından pelerinimi omuzlarıma daha sıkı sarıp başlığını da kafama geçirmekle yetinmem gerekmekteydi.</p>

    <p>Taşköprü’yü aşarken aklıma yeni bir fikir geldi: belki biri kanımı Devi’den çalmıştı. Bu fikir diğerlerinden daha mantıklı gözüküyordu. İçinde kanımın bulunduğu şişenin güvende olup olmadığını kontrol etmeliydim. Şişe halen Devi’deyse ve kurcalanmamışsa bu işten onun sorumlu olmadığını anlayacaktım.</p>

    <p>Imre’nin batı yakasına vardığımda küçük bir bira almak ve ateşin karşısında ısınmak için bir tavernaya uğradım. Sonra da, artık tanıdık gelen ara sokağı geçip kasap dükkânının arkasındaki dar merdiveni çıktım. Soğuğa ve yeni yağmış yağmura rağmen bayat yağ kokusu havadaki yerini koruyordu.</p>

    <p>Derin bir nefes alıp kapıyı çaldım.</p>

    <p>Bir dakika geçmeden kapı açıldı ve aralıkta Devi’nin yüzü belirdi. “Merhaba,” dedi. “İş için mi geldin, yoksa zevk için mi?”</p>

    <p>“Aslında iş için,” diye itirafta bulundum.</p>

    <p>“Yazık.” Kapıyı daha geniş açtı.</p>

    <p>Odaya girerken ayağım kapı eşiğine takıldı. Sakarca tökezleyip Devi’ye çarptım ve bir elimle omzundan destek alarak doğruldum. “Özür dilerim,” dedim utançla.</p>

    <p>“Berbat görünüyorsun,” dedi kapıyı sürgülerken. “Umarım daha fazla para istemiyorsundur. Üç gün boyunca sarhoş gezmiş gibi görünenlere borç vermem.”</p>

    <p>O yorgunlukla kendimi sandalyeye attım. “Kitabını geri getirdim,” deyip onu pelerinimin altından çıkardım ve masaya bıraktım.</p>

    <p>Devi hafifçe gülümseyerek başını salladı. “İhtiyar Malcaf hakkında ne düşünüyorsun?”</p>

    <p>“Yavan. Uzun. Sıkıcı.”</p>

    <p>“Üstelik kitapta resim de yok,” dedi dalga geçercesine. “Ama konumuz bu değil.”</p>

    <p>“Algının aktif bir güç olduğuna yönelik teorileri ilginçti,” dedim. “Fakat fikirlerinin anlaşılacağından korkarmış gibi yazıyor.”</p>

    <p>Devi ağzını büzerek başını salladı. “Ben de öyle düşünmüştüm.” Masanın karşı tarafından uzanarak kitabı yakınına çekti. “Peki iç algı üzerine yazılmış bölüme ne dersin?”</p>

    <p>“İddiaları cehaletinden doğmuş gibi bir fikre kapıldım,” dedim. “Revir’de uzuvları kopmuş insanlarla tanıştığım oldu. Malcaf’ın böyle bir şey yaptığını hiç sanmıyorum.”</p>

    <p>Devi’de suçluluk duyduğunu belli eden bir işaret, kasıtlı olarak bana zarar vermeye çalıştığını gösteren bir belirti aradım. Ama hiçbir şey yoktu. Tamamıyla normal görünen Devi her zamanki gibi neşeli ve sivri dilliydi. Lakin ben oyuncular arasında büyümüştüm. İnsanın gerçek hislerini kaç farklı şekilde saklayabileceğini iyi biliyordum.</p>

    <p>Devi abartılı bir ifadeyle kaşlarını çattı. “Çok ciddi bir halin var. Aklından neler geçiyor?”</p>

    <p>“Birkaç soru sormak istiyorum,” diye kaçamak bir yanıt verdim. Konuya girmeyi iple çekmiyordum. “Malcaf hakkında değil.”</p>

    <p>“Üstün zekâm sebebiyle takdir edilmekten öyle yoruldum ki.” Arkasına yaslandı ve kollarını başının üstüne kaldırdı. “Ne zaman beni sırf vücudum için isteyen iyi bir adam bulabileceğim?” Uzun uzun gerindiyse de ansızın durup bana şaşkın bir bakış attı. “Burada bir espri bekliyordum. Genelde bu kadar yavaş değilsindir.”</p>

    <p>Ona bitkin bir tebessüm ettim. “Kafam çok dolu. Bugün sana laf yetiştirebileceğimi sanmıyorum.”</p>

    <p>“Zaten eskiden de yetiştiremiyordun,” dedi Devi. “Ama arada bir atışmaktan hoşlanırım.” Öne doğru eğilerek ellerini masanın üstünde kavuşturdu. “Ne tür sorular sormak istiyorsun?”</p>

    <p>“Üniversite’deyken sigaldriyle çokça uğraştın mı?”</p>

    <p>“Demek özel sorular.” Bir kaşını kaldırdı. “Hayır. Pek umurumda değildi. Bana göre gereğinden fazla cebelleşme gerektiriyordu.”</p>

    <p>“Cebelleşmekten kaçınacak bir kadına benzemiyorsun,” dedim gülümseyerek.</p>

    <p>“Ha şöyle,” dedi Devi beğeniyle. “Sende hâlâ iş olduğunu biliyordum.”</p>

    <p>“İleri düzey sigaldriyle ilgili bir kitabın var mı?” diye sordum. “Re’larlara izin verilmeyen türden bir şey?”</p>

    <p>Başını sağa sola salladı. “Hayır. Ama bazı hoş simya metinlerine sahibim. O çok değerli Arşivinde bulamayacağın şeylere.” Arşiv derken sesi oldukça buruk çıkmıştı.</p>

    <p>İşte o zaman her şey kafamda yerli yerine oturdu. Devi birinin kanımı çalmasına göz yumacak kadar dikkatsiz davranmazdı. Ayrıca onu para karşılığında da satmazdı. Paraya ihtiyacı yoktu ki. Bana kin de gütmüyordu.</p>

    <p>Fakat Arşiv’e girebilmek için ruhunu bile satardı.</p>

    <p>“Simyadan bahsetmiş olman çok komik,” dedim yapabildiğim kadar sakince. “Erik iksiri denen bir şey duydun mu hiç?”</p>

    <p>“Duydum,” dedi rahat bir tavırla. “Pis bir şey. Formülü bende olacaktı.” Sandalyesinde birazcık dönerek kitap raflarına baktı. “Görmek ister misin?”</p>

    <p>Yüzü onu ele vermedi, fakat yeterince pratik yapan herkes yüzünü kontrol altında tutabilir. Aynı şey vücut dili için de geçerliydi. Omuzlarında belli belirsiz bir gerginlik, ufacık bir tereddüt izi vardı, hepsi bu.</p>

    <p>Onu ele veren gözleriydi. Erik iksirinden bahsettiğim zaman orada bir kıpırtı görmüştüm. Yalnızca bir tanıma belirtisi değil. Suçluluk duygusu. Elbette. Formülü Ambrose’a satmıştı.</p>

    <p>Zaten niye satmayacaktı ki? Ambrose üst düzey bir kâtipti. Rahatlıkla Arşiv’e girip çıkabilirdi. Hatta elindeki kaynaklarla öyle bir şey yapmasına bile gerek yoktu. Lorren’in Gizemiye’ye mensup olmayan bazı âlimleri Arşiv’e aldığını herkes bilirdi, özellikle bu âlimlerin hamileri Arşiv’e cömert bir bağışta bulunursa. Ambrose bir keresinde sırf bana gıcıklık olsun diye koca bir han satın almıştı. Kanımı elde edebilmek için ne kadar parayı gözden çıkaracağını kim bilebilirdi?</p>

    <p>Hayır. Wil ve Sim bir konuda haklıydı. Ambrose başka bir seçeneği olduğu sürece elini kirletecek biri değildi. Pis işini Devi’ye yaptırması onun için çok daha kolaydı. Devi zaten okuldan atılmıştı. Kaybedecek hiçbir şeyi olmamasına rağmen Arşiv’den kazanabileceği çok şey vardı.</p>

    <p>“Hayır, sağ ol,” dedim. “Simyaya pek ilgi duymuyorum.” Derin bir nefes aldım ve lafı daha fazla uzatmamaya karar verdim. “Ama kanımı görmem lazım.”</p>

    <p>Devi’nin neşeli ifadesi suratında dondu. Ağzı hâlâ gülümsüyordu, fakat gözleri buz gibiydi. “Affedersin?” Aslında soru sorduğu yoktu.</p>

    <p>“Sana bıraktığım kanı görmem gerekiyor,” dedim. “Güvende olup olmadığını bilmeliyim.”</p>

    <p>“Korkarım bu mümkün değil.” Tebessümü tamamen silindi ve ağzı ince, düz bir çizgi halini aldı. “Ben böyle iş yapmam. Hem beni o tür şeyleri burada tutacak kadar aptal mı sanıyorsun?”</p>

    <p>Hâlâ inanmak istemesem de içimde bir boşluk hissettim. “Nerede tutuyorsan oraya gidebiliriz,” dedim soğukkanlılıkla. “Biri sempati kullanarak bana zarar vermeye çalışıyor. Kanıma dokunulmadığını bilmeliyim. Hepsi bu.”</p>

    <p>“Sanki öyle şeyleri nerede tuttuğumu sana göstereceğim de,” dedi Devi alaycı ve sert bir üslupla. “Yoksa kafanı bir yerlere mi çarptın?”</p>

    <p>“Korkarım ısrar etmek zorundayım.”</p>

    <p>“İstediğin kadar korkmakta serbestsin,” dedi Devi, bana dik dik bakarak. “Tabii ısrar etmekte de. Bir fark yaratmayacak.”</p>

    <p>Oydu. Kanımı benden saklaması için başka bir sebep olamazdı. “Kanımı bana göstermeyi reddedersen,” diye devam ettim, sesimi kararlı ve sakin tutarak, “onu sattığını veya herhangi bir sebepten ötürü benim bir bebeğimi yaptığını varsaymak zorunda kalacağım.”</p>

    <p>Devi arkasına yaslandı ve zoraki bir kayıtsızlıkla kollarını kavuşturdu. “Dilediğin saçmalığı varsayabilirsin. Kanını ancak bana olan borcunu ödedikten sonra göreceksin, bir saniye öncesinde bile değil.”</p>

    <p>Pelerinimin altından balmumundan yaptığım bir bebek çıkardım ve Devi onu görebilsin diye elimi masanın üstüne koydum.</p>

    <p>“O ben miyim?” dedi. “Hem de o kalçalarla?” Fakat sözcükleri yalnızca bir esprinin dış kabuğu, refleksten ileri gelen bir tepkiydi. Ses tonu tatsız ve öfkeliydi. Gözlerindeki bakış sertti.</p>

    <p>Diğer elimle açık kızıl renkli bir saç teli çıkarıp bebeğin kafasına yapıştırdım. Yüzünde hayret dolu bir ifade beliren Devi farkında bile olmaksızın elini saçlarına götürdü.</p>

    <p>“Biri bana saldırıyor,” dedim. “Kanımın güvende olduğunu-”</p>

    <p>Bu sefer kanımdan bahsedince bakışlarının masasındaki çekmecelerden birine yöneldiğini fark ettim. Parmakları hafifçe seğirdi.</p>

    <p>Gözünün içine baktım. “Sakın,” dedim sertçe.</p>

    <p>Devi’nin eli çekmeceyi hızla açtı.</p>

    <p>Çekmecede kuklam olduğundan en ufak bir şüphem yoktu. Onu almasına izin veremezdim. Yoğunlaşıp bir bağ mırıldandım.</p>

    <p>Devi’nin eli açık çekmeceye yan yarıya girmişken havada asılı kaldı.</p>

    <p>Ona zarar verecek bir şey yapmamıştım. Ne ateş ne de acı son günlerde onun yüzünden maruz kaldığım şeylerin hiçbiri yoktu. Bağım yalnızca onu hareketsiz tutmaya yönelikti. Isınmak için uğradığım tavernanın şöminesinden bir tutam kül almıştım. Harika bir kaynak olmadığı gibi biraz fazla uzaktı. Yine de hiç yoktan iyiydi.</p>

    <p>Tavernadaki ateşten onu söndürecek ölçüde enerji çekmeden evvel Devi’yi herhalde birkaç dakika daha böyle tutabilirdim. Bu da ondan gerçeği öğrenmem ve yapmış olduğu kuklamı ondan almam için yeterli bir zamandı.</p>

    <p>Hareket etmeye çalışan Devi’nin gözlerinde delice bir bakış belirdi. “Bu ne cüret!” diye bağırdı. “Bu ne cüret!”</p>

    <p>“Asıl seninki ne cüret!” diye öfkeyle karşılık verdim. “Sana güvendiğime inanamıyorum! Seni dostlarıma karşı savunup-” İnanılmaz bir şey olunca cümlem yarım kaldı. Kurmuş olduğum bağa rağmen Devi hareket etti ve eli açık çekmeceye santim santim girmeye başladı.</p>

    <p>Daha sıkı yoğunlaştım ve Devi’nin eli durdu. Derken tekrar, usulca hareket ederek çekmeceye girdi. Gözlerime inanamıyordum.</p>

    <p>“Buraya gelip beni tehdit edebileceğini mi sanıyorsun?” diye tısladı, hiddet dolu bir suratla. “Başımın çaresine bakamayacağımı mı zannediyorsun? Okuldan atıldığımda bir Re’lardım seni hergele. Unvanımı hak etmiştim. Alarım fırtınalı bir okyanus gibiydi.” Eli artık neredeyse tamamen çekmecenin içindeydi.</p>

    <p>Alnımı soğuk bir ter tabakasının kapladığını hissettim ve zihnimi üç parçaya daha ayırdım. Yeniden mırıldandım ve zihnimin her parçasıyla ayrı bir bağ kurarak onu hareketsiz tutmaya odaklandım. Kendi vücudumdan da ısı çekerken kollarımdan yukarı bir ürperti yayıldı. Toplamda beş bağ kurmuş, üst sınırıma erişmiştim.</p>

    <p>Devi taş kadar hareketsiz kaldı ve genzinden gelen boğuk bir sesle kıkırdadı. “Vay be, çok iyiymişsin. Artık hakkındaki hikâyelere inanasım geliyor. Ama Elxa Dal’ın bile yapamadığını sen mi yapabileceksin? Beni niye okuldan attılar sanıyorsun? Daha ikinci yılında hocalara kafa tutabilen bir kadından korktukları için.” Solgun saçları terden alnına yapışmıştı. Azimle dişlerini sıkarken şirin yüzüne yabani bir ifade hâkimdi. Eli yine kıpırdadı.</p>

    <p>Sonra elini yoğun bir çamurdan kurtarır gibi ani bir hareketle çekmeceden çekip çıkardı. Masanın üstüne yuvarlak ve metalik bir şey çarparak fener alevinin titreşmesine sebep oldu. Nesne bir kukla değildi. İçinde kanımın bulunduğu şişe de.</p>

    <p>“Seni piç kurusu,” dedi sözcükleri neredeyse heceleyerek. “Bu tür şeylere hazırlıklı olmadığımı mı sanıyorsun? Senden önce iyi niyetimi suistimal etmeye kalkan biri olmadığını mı sanıyorsun?” Gri metal kürenin üst yarısını döndürdü. Küre belirgin bir <em>klik</em> sesi çıkardı ve Devi elini yavaşça geri çekti. Tüm çabalarıma rağmen onu sabit tutamıyordum.</p>

    <p>İşte o zaman çekmeceden çıkardığı şeyi tanıdım. O aygıtları geçen dönem Manet’in yanında çıraklık yaparken öğrenmiştim. Kilvin onlardan ‘kendi kendine yeten ekzotermik hızlandırıcılar’ diye bahsetse bile başka herkes onlara cep ısıtıcıları ya da fakir sobası derdi.</p>

    <p>Bunlar içlerinde gazyağı, neft ya da şeker barındırırlardı. Bir fakir sobası çalıştırıldığı zaman içindeki yakıtı yakarak aşağı yukarı beş dakika boyunca bir fırın kadar ısı verirdi. Daha sonra parçalarına ayrılması, temizlenmesi ve yeniden birleştirilip doldurulması gerekirdi. Bunlar dengesiz, tehlikeli şeylerdi ve süratle ısınıp soğudukları için kolayca bozulurlardı. Fakat kısa bir süreliğine de olsa bir sempaticiye devasa bir kamp ateşi kadar enerji sağlarlardı.</p>

    <p>Kendimi Taşın Kalbi’ne indirip zihnimden bir parça daha kopardım ve bir bağ mırıldandım. Sonra yedinci bir bağ deneyip başarısız oldum. Yorgundum ve canım yanıyordu. Kollarımdaki soğuk giderek artmaktaydı ve son birkaç günde başıma gelmeyen kalmamıştı. Yine de dişlerimi sıktım ve kendimi bıyık altından mırıldanmaya zorladım.</p>

    <p>Devi altıncı bağımın farkına bile varmamış gibiydi. Bir saatin akrebi kadar yavaş hareket ederek giysisinin kolundan bir iplik çekip kopardı. Fakir sobası metalik bir sesle gıcırdadı ve etrafına dalga dalga ısı vermeye başladı.</p>

    <p>“Şimdilik sana karşı doğru düzgün bir bağım yok,” dedi Devi, ipliği tutan eli fakir sobasına doğru ağır ağır giderken. “Ama bağlarını hemen kopartmazsan bunu kullanarak üzerindeki her giysi parçasını yakarım ve sen çığlık çığlığayken karşına geçip sırıtırım.”</p>

    <p>Böyle durumlarda aklınızdan çok tuhaf düşünceler geçer. Benim aklımdan geçen ilk şey korkunç şekilde yanmak değildi. Fela’nın bana verdiği pelerinin mahvolacağını ve geriye yalnızca iki gömleğim kalacağını düşündüm.</p>

    <p>Gözlerim Devi’nin masasının üzerine, fakir sobasının etrafındaki cilanın bir halka gibi kabarmaya başladığı yere gitti. Yüzüme çarpan ısı dalgalarını hissedebiliyordum.</p>

    <p>Yenildiğim belliydi. Bağlarımı kopardım ve parçalara ayırmış olduğum zihnim tekrar birleşti.</p>

    <p>Devi omuzlarını yuvarladı. “Bırak onu,” dedi.</p>

    <p>Parmaklarımı açınca balmumu bebek sarhoş gibi masaya devrildi. Oturup ellerimi kucağıma koydum ve Devi’yi herhangi bir şekilde ürkütmemek yahut tehdit etmemek için hiç kıpırdamadan bekledim.</p>

    <p>Devi ayağa kalkıp masanın arkasından bana uzandı. Bir elini saçlarımda gezdirdi, derken onu yumruk yapıp birkaç tel saç kopardı. Kendime hâkim olamayarak cıyakladım.</p>

    <p>Devi yerine oturunca bir bebek çıkardı ve başına saç tellerimi yapıştırdı. Ardından da bir bağ mırıldandı.</p>

    <p>“Devi, anlamıyorsun,” dedim. “Sadece-”</p>

    <p>Devi’yi bağladığım zaman kollarına ve bacaklarına odaklanmıştım. Birini hareketsiz kılmanın en etkili yolu budur. Zaten kullanabileceğim ısı miktarı sınırlıydı ve o enerjiyi başka bir şeye harcayamazdım.</p>

    <p>Fakat Devi’nin elinde bol bol ısı vardı ve kurduğu bağ demir bir mengeneye sıkışmak gibiydi. Kollarıma ve bacaklarıma ilaveten çenemi ve dilimi de oynatamıyordum. Güçlükle soluyabiliyor, ancak göğüs hareketi gerektirmeyen ufak ve sığ nefesler alabiliyordum. Durumum dehşet vericiydi; sanki biri kalbimi sıkıyordu.</p>

    <p>“Sana güvendim.” Devi’nin kısık, bir bacağı vücuttan ayırmakta olan sivri dişli bir cerrah testeresi kadar keskindi. “Sana <em>güvendim.</em>” Bana katıksız bir nefret ve tiksintiyle baktı. “Biri sahiden buraya gelip kanını satın almak istedi. Hem de tam elli beş talente. Onu geri çevirdim. Aramızda bir iş ilişkisi olduğu için seni tanıdığımı bile reddettim. Ben yaptığım anlaşmalara bağlı kalırım.”</p>

    <p><em>Kim?</em> diye haykırmak istedim. Ama sadece anlaşılmaz bir <em>kııı kııı</em> sesi çıkarabildim.</p>

    <p>Devi önce elindeki balmumu bebeğe, sonra da masanın üstünde kapkara bir halka yakmakta olan fakir sobasına baktı. “İş ilişkimiz artık sona erdi,” dedi sertçe. “Borcunun vadesi doldu. Bana paramı geri ödemek için dönem sonuna dek vaktin var. Dokuz talent. Yarım saniye bile geç kalırsan yatırımımı kurtarmak için kanını gönül rahatlığıyla satarım.”</p>

    <p>Beni soğuk bakışlarla süzdü. “Sana hak ettiğinden fazlasını veriyorum. Kanın hâlâ elimde. Üniversite’deki hocalara veya Imre’deki inzibatlara gidersen senin için hiç iyi olmaz.”</p>

    <p>Masadan artık dumanlar yükselmekteydi. Devi bebeği fakir sobasının gıcırdayan metali üzerinde tuttu. Bir şeyler mırıldandı ve bütün vücudumu bir ısı dalgasının kapladığını hissettim. Günlerdir hayatımı karartan o ani ateş basmalarında olduğu gibi.</p>

    <p>“Bu bağı bozduğum zaman, ‘Anladım Devi,’ diyeceksin. Ve buradan gideceksin. Dönem sonunda buraya kendin gelmeyip borçlu olduğun parayı başka biriyle göndereceksin. Seni bir daha görmek istemiyorum.”</p>

    <p>Devi bana öyle aşağılayıcı bir bakış attı ki hatırladıkça hâlâ içim büzüşür. Sonra bana tükürdü. Ağzından saçılan minik salya damlacıkları fakir sobasına da sıçradı ve tıslayarak buhar oldu. “Seni bir daha göz ucuyla bile görecek olursam sonun gelir.”</p>

    <p>Balmumu bebeği başının üzerine kaldırdı, derken eli üstte duracak şekilde onu masaya çarptı. İrkilebilecek veya panik içinde bağırabilecek olsam yapardım.</p>

    <p>Kukla parçalandı, kolları ve bacakları koptu, kafası masada seke seke yuvarlanıp yere uçtu. Bir iki metreden düşüp taş zemine çakılmışım gibi ani ve sert bir darbeyle sarsıldım. Yaşadığım tecrübe ürkütücü olsa bile çok daha kötü sonuçlanabilirdi. O dehşet anında zihnimin ufak bir parçası Devi’nin hassasiyetine ve kontrolüne hayran kaldı.</p>

    <p>Beni tutan bağ koptu ve derin bir nefes aldım. “Anladım, Devi,” dedim. “Ama acaba-”</p>

    <p>“ÇIK DIŞARI!” diye bağırdı.</p>

    <p>Dışarı çıktım. Bunu ağırbaşlılıkla yaptığımı söyleyebilmek isterdim, fakat öylesi yalan olur.</p>
  </div>
</body>
</html>
