<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Otuz Yedinci Bölüm</h1>

    <h2 class="baslik_2 sigil_not_in_toc">Bir Parça Ateş</h2>

    <p>Faeriniel muazzam bir kavşakmış, fakat yolların buluştuğu bu yerde bir han yokmuş. Onun yerine ağaçların arasında yolcuların kamp kurup geceyi geçirebilecekleri açıklıklar bulunurmuş.</p>

    <p>Evvel zaman içinde, yıllar önce ve kilometrelerce uzakta beş grup yolcu Faeriniel’e gelmiş. Güneş batmaya başlarken oradan oraya yaptıkları yolculuklarına ara vermişler ve açıklıklarını seçip ateşlerini yakmışlar.</p>

    <p>Güneş battıktan ve gece sıkı sıkıya gökyüzüne yerleştikten sonra yırtık pırtık bir cüppe giyen ihtiyar bir dilenci çıkagelmiş. Bir değneğe dayanarak ağır adımlarla yürüyormuş.</p>

    <p>İhtiyar adam hiçbir yerden gelip hiçbir yere gidiyormuş. Başında şapka, sırtında çanta yokmuş. Ne beş parası ne de onu koyacak bir kesesi varmış. Kendi adına bile zar zor sahipmiş ve o bile yıllar içerisinde eskiyip püskümüş.</p>

    <p>Ona kim olduğunu sorsanız, “Hiç kimse,” dermiş. Ama yanılırmış.</p>

    <p>Yaşlı adam Faeriniel’e ulaşmış. Odunsuz kalan bir ateş kadar açmış ve iliklerine kadar yorgunmuş. İlerlemesini sağlayan tek şey birinin ona azıcık yemek ve bir parça ateş vereceği umuduymuş.</p>

    <p>İşte bu yaşlı adam titrek bir ateşin ışığını görünce yoldan çıkmış ve bitkin adımlarla ışığa doğru ilerlemiş. Çok geçmeden ağaçların arasında dört heybetli at görmüş. Atların eyerlerinde de, nallarının demirinde de gümüş varmış. Dilenci biraz yakında üstü her türlü yükle tepeleme dolu bir düzine de katır görmüş. Bu yüklerin arasında neler varmış neler: yün kıyafetler, zarif mücevherler, som çelikten kılıçlar.</p>

    <p>Fakat dilencinin dikkatini asıl çeken şey ateşin üzerinde dumanı tüterek ve yağlarını odunlara damlatarak kızaran büyük bir et parçasıymış. Adam etin mis gibi kokusunu alınca bayılacak gibi olmuş, zira bütün gün bir avuç meşe palamudundan ve yol kenarında bulduğu çürük bir elmadan başka bir şey yememişmiş.</p>

    <p>İhtiyar dilenci açıklığa adım atınca ateşin etrafında oturan üç kara sakallı adama seslenmiş. “Merhabaaa,” demiş. “Bana azıcık et ve bir parça ateş verir misiniz?”</p>

    <p>Boyunlarındaki altın zincirler ateşin ışığında parıldayan adamlar ona doğru dönmüşler. “Elbette,” demiş liderleri. “Yanında ne var? Kırıklar mı, peniler mi? Yüzükler mi, kolyeler mi? Yoksa her şeyin üzerinde değer biçtiğimiz hakiki Cealdim sikkeleri mi?”</p>

    <p>“Onların hiçbiri bende yok,” demiş ihtiyar dilenci, boş olduklarını göstermek için ellerini açarak.</p>

    <p>“Öyleyse buradan sana hayır yok,” demiş adamlar ve ateşin üzerindeki buttan kalın parçalar kesmeye koyulmuşlar.</p>

    <p><em>“Kusura bakma Wilem. Öykü böyle.”</em></p>

    <p><em>“Bir şey demedim ki.”</em></p>

    <p><em>“Diyecek gibi bir halin vardı.”</em></p>

    <p><em>“Diyebilirdim ama hikâyen bitene kadar bekleyeceğim.”</em></p>

    <p>Yaşlı adam oradan ayrılıp ağaçların arasında gördüğü diğer bir ateşe yollanmış.</p>

    <p>“Merhabaaa!” diye seslenmiş ihtiyar dilenci, ikinci açıklığa vardığı esnada. Yorgun argın olmasına rağmen sesinin neşeli çıkmasına gayret ediyormuş. “Verecek azıcık etiniz ve bir parça ateşiniz var mı?”</p>

    <p>Orada dört yolcu varmış: iki erkek ve iki kadın. Onun sesini duyunca hepsi ayağa kalkmış, ama hiçbiri konuşmamış. Yaşlı adam sevimli ve zararsız görünmeye çalışarak kibarca beklemiş. Ama sessizlik uzadıkça uzamış ve tek bir kelime bile edilmemiş.</p>

    <p>Yaşlı adam doğal olarak sinirlenmiş. Sırt çevrilmeye ya da kovulmaya alışkınmış, ama bu insanlar öylece dikiliyorlarmış. Sessiz ve huzursuzlarmış. Ellerini durmaksızın oynatırlarken ağırlıklarım bir ayaklarından diğerine verip duruyorlarmış.</p>

    <p>Yaşlı adam tam surat asıp gidecekken ateş harlamış ve dilenci o dört adamı Adem askerleri olarak tanıtan kan kırmızı giysilerini görmüş. Ademlere sessiz ahali denirmiş ve nadiren konuşurlarmış.</p>

    <p>Yaşlı adam Ademlerle ilgili pek çok hikâye bilirmiş. Adına Lethani denilen gizli bir sanata sahip olduklarını duymuşmuş. Bu sanat sayesinde sessizliklerini bir zırh gibi üzerlerine giyer, bir kılıcı geri çevirebildikleri gibi havadaki bir oku durdurabilirlermiş. Fazla konuşmamalarının sebebi de buymuş. Sözcüklerini saklayıp bir fırının içindeki kömürler misali biriktirirlermiş.</p>

    <p>O birikmiş sözcükler onları kıpır kıpır bir enerjiyle öyle çok doldururmuş ki asla bütünüyle hareketsiz kalamazlarmış ve sürekli kıpırdayıp dururlarmış. Dövüştükleri vakit gizli sanatlarını kullanarak o sözcükleri içlerindeki bir yakıt gibi yakarlarmış. Bu da onları ayı kadar güçlü, yılan kadar süratli yaparmış.</p>

    <p>Dilenci bu söylentileri ilk duyduğunda onlara saçma sapan kamp masalları deyip geçmiş. Ama yıllar evvel Modeg’de bir Adem kadınının şehir muhafızlarıyla dövüştüğünü görmüş. Zırhlı ve silahlı askerlerin kolları kütük, göğüsleri fıçı gibiymiş. Kral adına kadının kılıcını görmek istemişler. Kadın tereddüt etmişse de kılıcını onlara vermiş. Adamlar silahı tutar tutmaz kadına yılışıp sataşmışlar, ona kılıcını geri alması için ne yapması gerektiğine dair ahlaksız laflar etmişler.</p>

    <p>Boyları uzun, zırhları parlak, kılıçları keskinmiş. Yine de kadının önünde sonbahar başakları gibi sapır sapır dökülmüşler. Kadın çıplak elleriyle onların kemiklerini kırarak içlerinden üçünü öldürmüş.</p>

    <p>Kendi yaralarıysa nispeten önemsizmiş. Yanağında koyu bir morluk, ayağında hafif bir şişlik, elinde sığ bir kesik varmış. Yaşlı adam aradan geçtiği halde kadının elindeki kanı bir kedi gibi yaladığını hatırlıyormuş.</p>

    <p>İhtiyar dilenci Ademleri orada dururken görünce aklına işte bunlar gelmiş. Yiyecek ve ateşe yönelik tüm düşünceler kafasından uçup gitmiş ve usulca geri çekilerek etraftaki ağaçların güvenli gölgeleri arasına sığınmış.</p>

    <p>Bunun akabinde bir dahaki ateşe yollanmış. Üçüncü denemesinin şans getireceğini umuyormuş.</p>

    <p>Bu seferki açıklıkta bir araba duruyor, arabanın yakınında da ölü bir eşek yatıyormuş. Eşeğin etrafına bir grup Aturlu dizilmişmiş. İçlerinden biri yaşlı adamı fark etmiş. “Bakın!” diyerek işaret etmiş. “Yakalayın şunu! Onu arabaya koşarız!”</p>

    <p>Yaşlı adam hemen ağaçların arasına geri kaçmış ve bir müddet ileri geri kovalandıktan sonra çürüyen bir yaprak yığınının altına saklanarak Aturlulara izini kaybettirmiş.</p>

    <p>Aturluların gürültüsü uzaklaşınca yaşlı adam yaprakların arasından kalkıp değneğini bulmuş. Sonra fakir ve aç bir insanın cesaretiyle uzakta gördüğü dördüncü ateşe yönelmiş.</p>

    <p>Aradığını orada bulmuş, çünkü ateşin etrafında Vintli tüccarlar oturuyormuş. Durum farklı olsaymış yaşlı adamı yemeğe davet eder, “Altı kişinin doyduğu sofrada yedi kişi de doyar,” derlermiş.</p>

    <p>Fakat yaşlı adam perişan bir haldeymiş. Saçları karmakarışıkmış. Önceden eski püskü olan cüppesi artık iyice yırtılıp kirlenmişmiş. Korkudan yüzü bembeyazmış ve nefes alırken inleyip hırıldıyormuş.</p>

    <p>Onu gören Vintliler hayret nidaları atarak elleriyle dini işaretler yapmışlar. Çünkü yaşlı adamın bir höyük draugarı olduğunu sanmışlar. Batıl inançlı Vintas halkı, mezarlarında rahat yatamayan draugar gibi ölülerin geceleri ortalıkta dolaştıklarına inanırmış.</p>

    <p>Vintlilerin her birinin onu durdurmaya yönelik farklı bir fikri varmış. Biri ateşin onu korkutup kaçıracağı, biri çimlere serpilecek tuzun onu uzak tutacağı, bir diğeri de demir kullanarak draugarın ruhunu ölü bedeninde tutan bağların kesilebileceği fikrindeymiş.</p>

    <p>İhtiyar dilenci onların kendi aralarında tartışmalarını dinlerken nasıl bir karara varırlarsa varsınlar başına iyi bir şey gelmeyeceğini anlamış. O yüzden de aceleyle ağaçların arasına geri gitmiş.</p>

    <p>Yaşlı adam oturacak bir kaya bulup üstüne başına yapışan kurumuş yaprakları ve tozu toprağı elinden geldiğince süpürmüş. Orada bir süre bekledikten sonra, karnını doyurmak için tek bir cömert yolcunun yeteceğini bildiğinden, bir kamp alanı daha denemeye karar vermiş.</p>

    <p>Son kamp ateşinin başında tek bir adamın oturduğunu görünce sevinmiş. Yaklaştığı zaman gördüğü şey onu mutlu ettiği kadar korkutmuş da, çünkü dilenci yaşlı olmasına rağmen daha önce Amyrlerden biriyle hiç konuşmamış.</p>

    <p>Yine de Amyrlerin Tehlin kilisesine dahil olduklarını biliyormuş ve-</p>

    <p><em>“Kiliseye dahil değildiler," dedi Wilem.</em></p>

    <p><em>“Ne? Tabii ki öyleydiler.”</em></p>

    <p><em>“Hayır. Atur bürokrasisinin bir parçasıydılar. Onlar... Vecarum –hukuki güçlere sahiptiler.”</em></p>

    <p><em>“Onlara Amyr Kutsal Nizamı denirdi. Kilisenin kılıç tutan sağ koluydular.”</em></p>

    <p><em>“Bir mangırına bahse var mısın?”</em></p>

    <p><em>“Peki. Hikâyenin geri kalanında susmanı sağlayacaksa varım.”</em></p>

    <p>Yaşlı adamın mutluluğunun sebebi Amyrlerin Tehlin kilisesine dahil olduklarını bilmesiymiş ve kilise bazen fakirlere cömert davranırmış.</p>

    <p>Yaşlı adam yaklaşırken Amyr ayağa kalkmış. “Kimdir o?” diye sormuş. Sesi mağrur ve güçlü olmasına rağmen bitkinmiş de. “Bil ki ben Amyr Nizamı’na mensubum. Hiç kimse benimle vazifem arasına girmemeli. Tanrılar ve insanlar yolumu kesseler bile herkesin iyiliği için çalışırım.”</p>

    <p>“Bayım,” demiş dilenci, “bu uzun yolda yalnızca bir parça ateş ve yiyecek azıcık bir şey isteyecektim.”</p>

    <p>Amyr yaşlı adama yaklaşmasını işaret etmiş. Üzerinde parlak çelik halkalardan yapılma bir zırh varmış ve kılıcı insan boyundaymış. Tabardı parlak beyazmış, ama kolları kana batmış gibi dirseklerine dek kıpkırmızıymış. Göğsünün ortasında Amyrlerin sembolünü taşıyormuş: kızıl alevlere boğulmuş siyah bir kule.</p>

    <p>Yaşlı adam ateşin yakınına oturmuş ve ısı iliklerine kadar sızarken derin derin nefes almış.</p>

    <p>Çok geçmeden Amyr konuşmuş. “Korkarım sana verebilecek fazla bir yiyeceğim yok. Atım bu gece benden iyi besleniyor, ama bu bile karnını doyurduğu anlamına gelmiyor.”</p>

    <p>“Ne varsa razıyım,” demiş yaşlı adam. “Artıklar bile sahip olduğumdan daha fazla. Önüme koyacağınızı reddedecek kadar gururlu değilim.”</p>

    <p>Amyr iç geçirmiş. “Yarın bir davayı durdurmak için seksen kilometre at sürmem gerekiyor. Duraksar veya bocalarsam masum bir kadın canından olacak. Sahip olduklarımın hepsi bu.” Amyr’in işaret ettiği bez parçasının üzerinde bir lokma ekmek ile incecik bir dilim peynir varmış. İkisi birlikte yaşlı adamın açlığını bastırmazmış. Hele Amyr kadar iri bir adamın dişinin kovuğunu bile doldurmazmış.</p>

    <p>“Yarın at binip dövüşmem gerekiyor,” demiş zırhlı adam. “Kuvvetimi korumam lazım. Bu yüzden senin açlığını o zavallı kadının hayatına karşı tartacağım.” Konuşurken bir terazinin kefeleri gibi avuçları yukarı bakacak şekilde ellerini kaldırmış.</p>

    <p>Amyr bu hareketi yaptığında ihtiyar dilenci onun ellerinin tersini görmüş ve bir an için Amyr’in yaralı olduğunu, parmaklarıyla kollarından aşağı kanlar aktığını zannetmiş. Sonra ateş ışığı başka taraftan vurmuş ve dilenci bunun sadece bir dövme olduğunu anlamış. Yine de Amyr’in ellerindeki ve kollarındaki kanlı işaretler onu ürpertmiş.</p>

    <p>O işaretlerin ne anlama geldiğini bilse ürpermekten fazlasını yaparmış. O işaretlere göre Nizam ona öyle çok güveniyormuş ki davranışları asla sorgulanmazmış. Ve arkasında kapı gibi Nizam olduğu için hiçbir kilise, hiçbir mahkeme, hiçbir kral ona karşı gelmezmiş. Zira o Amyrlerin en üstü olan Ciridaelerden biriymiş.</p>

    <p>Gidip silahsız bir adamı öldürecek olsa Nizam’a göre suç işlemiş sayılmazmış. Hamile bir kadını sokak ortasında boğazlayacak olsa kimse ona laf etmezmiş. Bir kiliseyi yahut eski bir taş köprüyü yıkacak olsa imparatorluk onu suçlamaz, ne yaptıysa iyilik yolunda yaptığını düşünürmüş.</p>

    <p>Fakat dilenci bunların hiçbirini bilmediğinden bir girişimde daha bulunmuş. “Bana verecek yiyeceğiniz yoksa bir iki peni alabilir miyim?” Aklında Cealdimlilerin kampı ve oradan nasıl bir dilim et ya da ekmek alabileceği varmış.</p>

    <p>Amyr başını iki yana sallamış. “Olsaydı seve seve verirdim. Ama üç gün evvel son paramı da aç bir çocuğu olan yeni dul kalmış bir kadına verdim. O zamandan beri senin kadar fukarayım.” Bitkin yüzündeki ifade pişmanlıkla doluymuş. “Keşke şartlar daha farklı olsaydı. Ama artık yatıp uyumam ve senin de buradan gitmen gerekiyor.”</p>

    <p>Yaşlı adam durumdan hiç memnun olmasa da Amyr’in sesinde onu tedirgin eden bir şey varmış. O yüzden güç bela ayağa kalkmış ve ateşi geride bırakmış.</p>

    <p>Amyr’in ateşinin sıcaklığı içini terk etmeden önce yaşlı adam kemerini sıkmış ve sabaha kadar yürümeye karar vermiş. Yolun sonunda talihinin açılacağını veya hiç değilse daha iyi kalpli yolculara rastlayacağını umuyormuş.</p>

    <p>Bu yüzden tekrar yollara düşmüş. Faeriniel’in tam ortasından geçerken gri renkli kocaman kayalardan oluşan bir çember görmüş. Çemberin ortasında, derin kazılmış bir çukurun içinde, bir ateşin belli belirsiz parıltısı varmış. Yaşlı adam havada duman kokusu da olmadığını fark edince kamptakilerin hızlı ve harlı yanan, ama duman ya da koku çıkarmayan rennel odunu yaktıklarını anlamış.</p>

    <p>Derken yaşlı adamın gözüne kayaya hiç benzemeyen iki büyük suret çarpmış. Bunlar at arabalarıymış. Ateşin loş ışığında, yuvarlak bir tencerenin etrafında bir grup insan toplanmışmış.</p>

    <p>Lakin yaşlı adam –bütün umutları sönmüş olduğu için– yürümeye devam etmiş. Tam kayaları geride bırakacakken bir ses yükselmiş. “Hey, oradaki! Kimsin ve gecenin bu vakti neden sessizce geçip gidersin?”</p>

    <p>“Ben hiç kimseyim,” demiş yaşlı adam. “Sonu gelene kadar yolunda giden ihtiyar bir dilenciyim sadece.”</p>

    <p>“Niye uyuyacağına yürüyorsun? Bu yollar geceleri hiç de güvenli değildir,” karşılığını vermiş ses.</p>

    <p>“Yatağım yok,” demiş yaşlı adam. “Ve bu gece ne kadar dilenirsem dileneyim kendime bir yatak bulamadım.”</p>

    <p>“İstersen buradan senin için bir tane var. Ve paylaşmamıza itirazın yoksa biraz da yemek. Hiç kimse gece gündüz yol tepmemeli.” Yüksek gri kayaların arasından yakışıklı, sakallı bir adam çıkmış. Yaşlı adamı dirseğinden tutup ateşe doğru götürmüş. Oraya varmadan da seslenmiş. “Bu gece bir misafirimiz var!”</p>

    <p>İleride bir hareketlenme yaşanmış, fakat gökte ay olmadığı ve ateş derin bir çukurda gizli gizli yandığı için dilenci neler yapıldığını pek görememiş. Merakla sormuş: “Ateşinizi niçin saklıyorsunuz?”</p>

    <p>Sakallı adam iç geçirmiş. “Çoğu kimse bizi sevmez. Biz de tehlikeden uzak durarak kendimizi koruruz. Zaten bu geceki ateşimiz çok ufak.”</p>

    <p>“Peki o niye?” diye sormuş dilenci. “Çevrede bunca ağaç varken odun bulması kolay.”</p>

    <p>“Gündüz odun toplamaya çıktık,” diye açıklamış sakallı adam. “Ama başkaları bize hırsız deyip ok attılar.” Omuz silkmiş. “Biz de elimizdekiyle idare ediyoruz. Gün ola hayrola.” Başını iki yana sallamış. “Çok konuştum. Sana içecek bir şey ikram edebilir miyim babalık?”</p>

    <p>“Varsa biraz su lütfen.”</p>

    <p>“Suyu boş ver. Şarap iç.”</p>

    <p>Dilenci şarap içmeyeli epey olmuş ve onun düşüncesi bile ağzını sulandırmaya yetmiş. Fakat bütün gün yürüdükten sonra şarabın aç mideye iyi gelmeyeceğini biliyormuş. O yüzden demiş ki: “Çok naziksin, teşekkürler. Ama su kâfi.”</p>

    <p>Dirseğini tutan adam gülümsemiş. “Öyleyse hem su hem şarap vereyim. İkisinden de iç.” Bunu söyledikten sonra dilenciyi su fıçısının önüne getirmiş.</p>

    <p>İhtiyar dilenci eğilip bir kepçe su almış. Dudaklarına dokunan su serin ve tatlıymış, fakat kepçeyi geri koyarken fıçının neredeyse boşalmış olduğu gözünden kaçmamış.</p>

    <p>Buna rağmen ev sahibi onu teşvik etmiş. “Bir kepçe daha alıp yolun tozunu yıka. Uzun zamandır yürüdüğün için yorgun düştüğünü görebiliyorum.” İhtiyar dilenci bunun üzerine bir kepçe su daha almış. Ellerini ve yüzünü yıkayınca sonra kendini çok daha canlı hissetmeye başlamış.</p>

    <p>Ev sahibi onu tekrar dirseğinden tutup ateşe doğru götürmüş. “Adın ne, babalık?”</p>

    <p>Dilenci bir kez daha hayrete kapılmış. İsmini soracak kadar umursayan biri karşısına çıkmayalı o kadar uzun zaman geçmişmiş ki bir an durup düşünmesi gerekmiş. “Sceop,” demiş sonunda. “Bana Sceop derler. Ya sana?”</p>

    <p>“Benim adım da Terris,” demiş ev sahibi, yaşlı adamı ateşe yakın rahat bir yere oturturken. “Bu karım Silla. Bu oğlumuz Wint. Bunlar da Shari, Benthum, Lil, Peter ve Fent.”</p>

    <p>Bunun akabinde Terris gidip Sceop’a şarap getirmiş. Silla da ona ağır bir kâse dolusu patates çorbası, sıcak bir dilim ekmek ve ortası oyulup tereyağı konmuş altın sarısı bir yaz kabağı vermiş. Yemek pek matah değilmiş ve pek de fazla sayılmazmış, ama Sceop’a göre bir ziyafetten farksızmış. O yemeğini yerken Wint bardağındaki şarabı tazelemiş ve dizinin dibine oturup ona dede demiş.</p>

    <p>Bu sonuncusu fazla gelmiş ve ihtiyar dilenci usulca ağlamaya başlamış. Sebep belki yaşlı olması ve uzun bir gün geçirmesiymiş. Belki böyle iyi bir muameleye alışkın olmamasıymış. Belki de içtiği şarapmış. Artık sebebi her neyse gözyaşları suratında aşağı akmış ve gür beyaz sakalında kaybolmuş.</p>

    <p>Terris bunu görünce hemen sormuş: “Babalık, sorun nedir?”</p>

    <p>“Ben sersem ihtiyarın tekiyim,” demiş Sceop, onlardan ziyade kendi kendine. “Yıllardır hiç kimse bana bu kadar iyi davranmamıştı ve size olan borcumu geri ödeyemeyeceğim için üzülüyorum.”</p>

    <p>Terris gülümseyerek elini yaşlı adamın sırtına koymuş. “Sahiden de borcunu ödemek istiyor musun?”</p>

    <p>“Yapamam ki. Size verebileceğim hiçbir şeyim yok.”</p>

    <p>Terris’in tebessümü daha da genişlemiş. “Sceop, bizler Edema Ruh’uz. Bizim en çok değer verdiğimiz şeye herkes sahiptir.” Sceop ateşin çevresindeki yüzlerin hevesle baktığını görmüş. Terris demiş ki: “Bize hikâyeni anlatabilirsin.”</p>

    <p>Başka ne yapacağını bilemeyen Sceop konuşmaya başlamış. Faeriniel’e nasıl geldiğini, yardım görmek için nasıl ateşten ateşe gittiğini anlatmış. Uzun zamandır yalnız yaşadığı ve konuşmaya alışkın olmadığı için sesi ilk başta titrek çıkıyor, öyküsü sekteye uğruyormuş. Ama sesi gittikçe güçlenmiş, daha bir gür çıkar olmuş. Titreşen alevler parlak mavi gözlerinden yansırken elleri de yaşlı ve çatlak sesiyle beraber dans etmiş. Dünyadaki bütün öyküleri bilen Edema Ruhlar bile onu hayran hayran dinlemekten başka bir şey yapamamışlar.</p>

    <p>Hikâyesi sona erdiğinde kumpanyacılar derin bir uykudan uyanırcasına kıpırdanmışlar. Bir müddet birbirlerine bakmışlar, sonra da gözlerini Sceop’a çevirmişler.</p>

    <p>Terris akıllarından geçeni biliyormuş. “Sceop,” demiş nazikçe, “seni durdurduğum sırada nereye gidiyordun?”</p>

    <p>“Tinue’ye gidiyordum,” demiş Sceop, kendini hikâyesine o kadar kaptırdığı için utanç duyarak. Yüzünü sıcak basmışmış ve kendini budala gibi hissediyormuş.</p>

    <p>“Biz Belena’ya gidiyorduk,” demiş Terris. “Oraya gitmektense bizimle gelmeyi düşünür müsün?”</p>

    <p>Bir an için Sceop’un yüzü adeta umutla parlamış, ama sonra o ifadesi kaybolmuş. “Size yük olmaktan başka işe yaramam. Bir dilencinin bile gururu vardır.”</p>

    <p>Terris gülmüş. “Edemalara gururu mu anlatacaksın? Aramıza katılmanı sana acıdığımız için istemiyoruz. Aramıza katılmanı ailemize ait olduğun için ve önümüzdeki yıllarda sana düzinelerce hikâye daha anlattıracağımız için istiyoruz.”</p>

    <p>Dilenci başını iki yana sallamış. “Kanım sizinkinden değil. Ailenizin bir parçası olamam.”</p>

    <p>“Tereyağı fiyatıyla bunun ne ilgisi var?” diye sormuş Terris. “Kimin ailemizden olup kimin olmadığına biz Ruhlar karar veririz. Sen bize aitsin. Etrafına bak da yalan söylüyor muyum gör.”</p>

    <p>Sceop etrafındaki yüzlere bakınca Terris’in doğru söylediğini anlamış.</p>

    <p>Ve böylece yaşlı adam onların yanında kalmış ve yolları ayrılmadan evvel uzun yıllar onlarla beraber yaşamış. Pek çok şey görmüş, pek çok hikâye anlatmış ve sonunda bu işten herkes kârlı çıkmış.</p>

    <p>Yıllarca ve kilometrelerce uzakta olsa bile bu şey gerçekten yaşanmış. Ben onu Edema Ruhların ağzından duydum. O yüzden doğru olduğunu biliyorum.</p>
  </div>
</body>
</html>
