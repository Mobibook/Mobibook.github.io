<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Kırk Dördüncü Bölüm</h1>

    <h2 class="baslik_2 sigil_not_in_toc">Oktutar</h2>

    <p>Ambrose’la yaşadığım sorunlara, Arşiv’e yönelik saplantıma ve Denna’yı aramak için Imre’ye boş yere yaptığım sayısız yolculuğa rağmen Balıkhane’deki projemi bitirmeyi başardım.</p>

    <p>Onu birkaç teste daha tabi tutmak ve üzerinde bazı değişiklikler yapmak için bir dönüye daha hayır demezdim. Fakat zamanım kalmamıştı. Mülakat çekilişi yaklaşıyordu ve harç ücretim ondan hemen sonra belirlenecekti. Projemi satışa çıkarmadan evvel Kilvin’in tasarımımı onaylaması gerekiyordu.</p>

    <p>İşte bu yüzden Kilvin’in bürosunun kapısını çalarken içim hiç de rahat değildi.</p>

    <p>Baş Zahiriyeci kendi özel iş tezgâhının üzerine eğilmiş, bir basınç pompasının kasasındaki vidaları dikkatle çıkartıyordu. Konuşurken bana bakmadı. “Evet Re’lar Kvothe?”</p>

    <p>“İşimi bitirdim Kilvin Hoca,” demekle yetindim.</p>

    <p>Gözlerini kırpıştırarak başını kaldırdı. “Demek öyle?”</p>

    <p>“Evet. Size gösterebilmek için bir randevu almayı umuyordum.”</p>

    <p>Kilvin vidaları bir tepsiye bırakıp ellerini birbirine sürttü. “Böyle bir şey için şu an müsaitim.”</p>

    <p>Başını sallayıp önüne düştüm ve onu işlek atölyeden geçirdim. Ardiyeyi de geride bırakınca Kilvin’in bana tahsis ettiği özel iş odasına vardık. Anahtarı çıkarıp ağır tahta kapıyı açtım.</p>

    <p>Bulunduğumuz yer bir iş odasına göre büyüktü. Kendi ateş kuyusuna, örsüne, davlumbazına, ıslatıcısına ve zahiriye sanatının başka alev edevatlarına sahipti. İş tezgâhını kenara itmiş ve duvara dayalı birkaç kalın saman balyasının dışında odanın yarısını boşaltmıştım.</p>

    <p>Tavanda, balyaların önünde basit bir bostan korkuluğu asılıydı. Yanık gömleğime ek olarak çuval bezinden bir pantolon giydirmiştim ona. Bir parçam pantolonu dikmekle ve korkuluğun içini doldurmakla uğraşacağım yerde birkaç test daha uygulamış olmayı diliyordu. Fakat her ne olursa olsun ben her şeyden önce bir kumpanyacıydım. O yüzden ufak da olsa bir gösteri yapma fırsatını geri tepemezdim.</p>

    <p>Kilvin merakla odaya bakınırken kapıyı arkamızdan kapadım. Dilimin değil işimin konuşmasına karar vererek arbaleti çıkarıp ona uzattım.</p>

    <p>Dev hocanın yüzü asıldı. “Re’lar Kvothe,” dedi kınayan ses tonuyla. “El emeğini böyle korkunç bir şeyi geliştirmek için harcadığını sakın söyleme.”</p>

    <p>“Güvenin bana Kilvin Hoca,” dedim arbaleti indirmeden.</p>

    <p>Kilvin beni uzun uzun süzdü, sonra arbaleti eline alıp her gününü birbirinden ölümcül aygıtlar kullanarak geçiren bir adamın kılı kırk yaran titizliğiyle incelemeye koyuldu. Silahın gergin ipine bir parmağıyla dokunup yayın kıvrık metaline baktı.</p>

    <p>Birkaç uzun dakikanın akabinde başını salladı, bir ayağını etriyeye dayadı ve arbaleti zahmetsizce kurdu. Beynimin bir parçası Kilvin’in ne kadar güçlü olduğunu merak etti. Son birkaç gündür o hantal şeyle cebelleşmekten omuzlarım tutulmuş ve ellerim su toplamıştı.</p>

    <p>Ona verdiğim ağır arbalet okunu da inceledi. Giderek daha fazla hayrete kapıldığını görebiliyor ve bunun sebebini anlayabiliyordum. Arbaletin üzerinde bariz bir değişiklik veya sigaldri mevcut değildi. Aynı şey ok için de geçerliydi.</p>

    <p>Kilvin oku arbalete oturttu ve bir kaşını kaldırarak bana baktı.</p>

    <p>Hissettiğimden daha emin görünmeye çalışarak içi saman dolu korkuluğu işaret ettim. Ellerim terliyordu ve içim kıpır kıpırdı. Testler iyiydi hoştu. Testler önemliydi. Testler prova gibiydi. Fakat önemli olan tek şey seyircilerin gözü önünde gerçekleşendir. Bunu tüm kumpanyacılar bilir.</p>

    <p>Kilvin omuz silkip arbaleti kaldırdı. Onun geniş omzuna dayalıyken silah olduğundan küçük gözüküyordu. Kısa bir süre arbaletin üzerinden bakarak dikkatle nişan aldı. Onun soğukkanlılıkla yarım bir nefes aldığını, sonra da o nefesi verirken tetiği yavaşça çektiğini görmek beni şaşırttı.</p>

    <p>Arbalet sarsıldı, ip serbest kaldı, ok yerinden fırladı.</p>

    <p>Sert, metalik bir <em>klank</em> sesi duyuldu ve ok görünmez bir duvara çarpmışçasına havada durdu. Korkuluktan beş metre ötede taş zemine düştü ve birkaç kere hafifçe sekti.</p>

    <p>Kendime hâkim olamayarak gülmeye başladım ve kollarımı utkuyla havaya kaldırdım.</p>

    <p>Kilvin yine tek kaşını kaldırarak bana baktı. Delice bir ifadeyle sırıtıyordum.</p>

    <p>Hoca oku yerden alıp bir defa daha inceledi. Sonra onu arbalete geri sürdü, nişan aldı ve tetiği çekti.</p>

    <p><em>Klank.</em> Ok ikinci kez yere düşerek yana doğru yavaşça yuvarlandı.</p>

    <p>Kilvin sesin kaynağını bu sefer tespit etti. Tavanda, odanın karşı köşesinde büyük bir fener boyundaki metal bir nesne asılıydı. Biri ona vurmuş gibi nesne ileri geri sallanıyor, ağır ağır kendi ekseninde dönüyordu.</p>

    <p>Nesneyi asılı olduğu kancadan alıp Kilvin Hoca’nın iş tezgâhında beklediği yere götürdüm. “Nedir bu Re’lar Kvothe?” diye merakla sordu Kilvin.</p>

    <p>Nesneyi gürültüyle tezgâha bıraktım. “Genel bir ifadeyle Kilvin Hoca, otomatik olarak devreye giren bir kinetik direnç aygıtı.” Gururla sırıttım. “Özetle de okları durduruyor.”</p>

    <p>Kilvin nesneye yakından bakmak için eğildi, fakat nesnenin üzerinde koyu renkli dümdüz demirden başka bir şey yoktu. İcadım tamamıyla metalden yapılmış büyük, sekiz yüzlü bir fenerden başka hiçbir şeye benzemiyordu.</p>

    <p>“Peki adını ne koydun?”</p>

    <p>İşte bu, icadımın henüz tamamlayamadığım tek kısmıydı. Yüz farklı isim düşünmüştüm, fakat hiçbiri uygun gözükmemişti. Ok Kapanı ciddiyetsizdi. Yolcunun Dostu yavandı. Haydutsavar ise saçmalık derecesinde melodramatikti. Ona öyle bir ad takmaya kalksaydım Kilvin’in yüzüne bir daha asla bakamazdım.</p>

    <p>“İsim konusunda sorun yaşıyorum,” diye itirafta bulundum. “Ama şimdilik ona oktutar diyorum.”</p>

    <p>Kilvin homurdandı. “Aslında okları tutmuyor.”</p>

    <p>“Biliyorum,” dedim sinirlenerek. “Ama ya öyle diyecektim ya da ‘klank.’”</p>

    <p>Kilvin hafifçe gülümseyerek bana göz ucuyla baktı. “İnsan Elodin’den ders alan bir öğrencinin isim koymada daha başarılı olacağını düşünüyor Re’lar Kvothe.”</p>

    <p>“Delivari’nin işi kolaydı Kilvin Hoca,” dedim. “Eskisinden daha iyi bir dingil icat edip kendi adını verdi. Ama ben buna ‘Kvothe’ diyemem ya.”</p>

    <p>Kilvin gevrek gevrek güldü. “Doğru.” Tekrar oktutara doğru dönüp onu merakla süzdü. “Nasıl çalışıyor?”</p>

    <p>Sırıtarak diyagramlarla, karmaşık sigaldrilerle, metalurji simgeleriyle ve kinetik dönüşüme yönelik özenli formüllerle dolu büyük bir kâğıt tomarı çıkardım.</p>

    <p>“İki ana parçası var,” dedim. “İlki yedi metre dahilindeki tüm ufak ve süratli metal parçasıyla otomatik olarak bir sempati bağı kuran bir sigaldri. Bunu hazırlamanın birkaç uzun günümü aldığını itiraf etmeliyim.”</p>

    <p>Kâğıt üzerindeki bazı sembolleri gösterdim. “İlk başta bunun yeterli olacağını sandım. Yaklaşan bir ok başını sabit bir demir kütleye bağladığım takdirde okun ivmesinin o kütle tarafından emileceğini ve okun zararsız hale geleceğini umdum.”</p>

    <p>Kilvin başını iki yana salladı. “Daha önce denendi.”</p>

    <p>“Aslında denememe gerek bile kalmadan anlamalıydım,” dedim. “O tür bir bağ okun ivmesinin en fazla üçte birini emiyor. Tabii oku üçte ikilik hızla yiyen birinin sonu yine kötü bitecektir.”</p>

    <p>Başka bir diyagramı işaret ettim. “Oku geri itebilecek bir şeye ihtiyacım vardı. Üstelik çok süratli ve çok sert itebilecek bir şeye. Ben de bir ayı kapanının çelik zembereğini kullandım. Tabii üzerinde değişiklikler yaparak.”</p>

    <p>İş tezgâhının üzerinden yedek bir ok başı aldım ve onu oktutara doğru uçarmış gibi gösterdim. “Önce ok yaklaşarak bağı kuruyor. Sonra da havadaki okun ivmesi tıpkı bir tuzağa basmış gibi düzeneği tetikliyor.” Parmaklarımı şıklattım. “Zembereğin depolanmış enerjisi oku durduruyor, hatta geri itiyor.”</p>

    <p>Ben konuştukça Kilvin başını sallıyordu. “Düzenek her kullanımın ardından tekrar kurulmayı gerekiyorsa ikinci okumu nasıl durdurdu?”</p>

    <p>Ortadaki diyagramı işaret ettim. “Bu şey tek bir oku durdurabilseydi pek işe yaramazdı,” dedim. “Veya sadece tek bir yönden gelen okları. Ben de onu daire şeklinde dizilmiş sekiz zembereği olacak şekilde tasarladım.” Özür dilercesine omuz silktim. “Tabii her yöne etki edebilmesi yalnızca teoride geçerli. Henüz öyle bir test yapmadım.”</p>

    <p>Kilvin tekrar korkuluğa baktı. “Oklarımın ikisi de aynı istikametten geldi,” dedi. “O taraftaki zemberek serbest kaldıktan sonra ikinci ok nasıl durduruldu?”</p>

    <p>Oktutarı tepesine yerleştirdiğim halkadan tutarak kaldırdım ve nasıl serbestçe kendi ekseninde dönebildiğini gösterdim. “Dönebilen bir asma halkasına sahip,” dedim. “İlk okun şoku onu yavaşça döndürdü. Bu da başka bir zembereğin hizalanmasını sağladı. Zaten bu gerçekleşmeseydi bile yaklaşan okun enerjisi onu en yakındaki kurulu zembereğe doğru dönmeye teşvik ederdi; tıpkı rüzgâra doğru dönen bir rüzgârgülü gibi.”</p>

    <p>Son kısmı tasarım sırasında planlamamıştım. Talihli bir tesadüften ibaretti, fakat bunu Kilvin’e açıklamak için bir sebep göremiyordum.</p>

    <p>Oktutarın sekiz demir yüzeyinden ikisinde görülebilen kırmızı noktalara dokundum. “Bunlar hangi zembereklerin tetiklenmiş olduğunu gösteriyor.”</p>

    <p>Kilvin aygıtı benden alıp ellerinde çevirdi. “Zemberekleri nasıl kuruyorsun?”</p>

    <p>İş tezgâhının altından uzun bir manivela tutturulmuş bir parça demirden ibaret olan küçük bir metal aygıt çıkardım. Kilvin’e oktutarın altında bulunan sekiz kenarlı deliği gösterdim. Oktutarı aygıta oturttum ve sert bir <em>klik</em> sesi duyana dek manivelaya ayağımla bastırdım. Sonra oktutarı döndürüp işlemi tekrarladım.</p>

    <p>Kilvin düzeneği almak için eğildi ve onu ellerinde çevirdi. “Ağır,” diye yorum yaptı.</p>

    <p>“Dayanıklı olması gerekiyordu,” dedim. “Bir arbalet oku meşe tahtasından yapılma beş santimlik bir kalası delip geçebilir. Öyle bir oku durdurabilmesi için zembereğin onun üç misli bir güçle serbest kalması lazım.”</p>

    <p>Kilvin oktutara kulağını dayayıp onu hafifçe salladı. Hiç ses çıkarmadı. “Peki ya ok başları metalden yapılmamışsa?” diye sordu. “Vi Sembi atlılarının çakmaktaşı veya akik başlı oklar kullandıktan söylenir.”</p>

    <p>Ellerime bakarak iç geçirdim.. “Şey...” dedim yavaşça. “Ok başı bir tür demirden yapılmamışsa yedi metre yaklaştığı zaman oktutar tetiklenmez.”</p>

    <p>Kilvin imalı bir homurtu çıkartarak oktutarı masaya sertçe bıraktı.</p>

    <p>“Ama,” dedim neşeyle, “beş metre yakına gelen sivri bir taş ya da cam parçası başka bir bağı tetikler.” Bir parmağımla taslağıma vurdum. Onunla gurur duyuyordum, zira formüle akiği de ilave ederken çifte güçlendirilmiş camın sigaldrisini kullanmıştım. Böylece o tür ok başları çarpışmanın etkisiyle parçalanmayacaktı.</p>

    <p>Kilvin taslağımı gözden geçirdi, sonra gururla sırıtarak göğsünden gelen derin bir sesle güldü. “Güzel. Güzel. Peki ya okun kemikten veya fildişinden yapılma bir başı varsa?”</p>

    <p>“Kemik sembolleri benim gibi basit bir Re’lara emanet edilmiyor,” dedim.</p>

    <p>“Peki edilseydi?” diye sordu.</p>

    <p>“Yine de onları kullanmazdım,” dedim. “Yoksa parende atan bir çocuk bile kafatasının hızla hareket eden küçük bir parçasıyla oktutarı tetikleyebilirdi.”</p>

    <p>Kilvin başını sallayarak beğenisini gösterdi. “Benim aklımdan dörtnala koşan bir at geçiyordu,” dedi. “Ama sen de bu konuda sağduyu gösterdin. Bir zahiriyeci için gereken dikkatli zihne sahip olduğunu ispatladın.”</p>

    <p>Taslağa geri dönüp bir yeri işaret ettim. “Bununla birlikte Kilvin Hoca, üç metreden itibaren hızla hareket eden herhangi bir silindirik tahta parçası da oktutarı tetikler.” İç çektim. “Bu sonuncusu pek de iyi bir bağ değil, ama oku durdurmak veya en azından savuşturmak için yeterli.”</p>

    <p>Kilvin eğilerek taslağı yakından inceledi. Bakışları birkaç dakika boyunca üstü dolu sayfada gezindi. “Tamamı demirden mi?” diye sordu.</p>

    <p>“Çeliğe daha yakın Kilvin Hoca. Demirin uzun vadede kırılgan olabileceğinden çekindim.”</p>

    <p>“Ve bu on sekiz bağın her biri sekiz zembereğin sekizinin de üstüne işlendi mi?” diye sordu, eliyle göstererek.</p>

    <p>Başımı salladım.</p>

    <p>“Çok fazla emek harcamışsın,” dedi Kilvin, suçlamadan ziyade sohbet havasında. “Bazı kimseler bu şey üzerinde gereğinden fazla çalıştığını düşünebilirler.”</p>

    <p>“Başkalarının ne düşündüğü umurumda değil Kilvin Hoca,” dedim. “Önemli olan sizin ne düşündüğünüz.”</p>

    <p>Kilvin homurdandı, sonra kafasını kâğıttan kaldırıp bana baktı. “Dört sorum olacak.”</p>

    <p>Başımı hevesle salladım.</p>

    <p>“Birincisi, yapabileceğin onca şey varken niçin bunu yaptın?” diye sordu.</p>

    <p>“Hiç kimse yoldaki bir pusuda can vermemeli,” dedim kesin bir dille.</p>

    <p>Kilvin bekledi, fakat konuya dair söyleyecek başka sözüm yoktu. Az sonra omuz silkti ve arbaleti işaret etti. “İkincisi, bu şeyi nereden buldun?” Alnı hafifçe kırıştı. “Şeyi... <em>tevetbem.</em> Düzyayı?”</p>

    <p>Bu soruyu duyunca içim büzüştü. Cealdimli olduğu için Kilvin’in öyle şeylerin burada, yani Birleşik Eyaletler’de yasak olduğunu bilmediğini boş yere ummuştum. Ya da biliyorsa dahi sormayacağını.</p>

    <p>“Onu... tedarik ettim Kilvin Hoca,” diye kaçamak bir cevap verdim. “Oktutarı test etmek için gerekiyordu.”</p>

    <p>“Niye basit bir avcı yayı kullanmadın?” diye sert bir dille soru Kilvin. “Böylece yasadışı tedarikten de kaçınırdın.”</p>

    <p>“O çok zayıf kalırdı Kilvin Hoca. Tasarımımın herhangi bir oku durduracağından emin olmalıydım ve bir arbalet diğer bütün yay çeşitlerinden daha güçlüdür.”</p>

    <p>“Bir Modeg uzunyayı da düzyaya denktir,” dedi Kilvin.</p>

    <p>“Ama öyle bir şeyi kullanabilmek becerilerimin ötesinde,” dedim. “Üstelik bir Modeg yayını satın alabilecek maddi imkânlardan yoksunum.”</p>

    <p>Kilvin derin bir iç geçirdi. “Daha önceden o hırsız fenerini ürettiğinde kötü bir şeyi iyi bir yoldan yapmıştın. Ondan hoşlanmamıştım.” Taslağa baktı. “Bu sefer de iyi bir şeyi kötü bir yoldan yapmışsın. Böylesi daha iyi, ama tamamen değil. En doğrusu iyi bir şeyi iyi bir yoldan yapmaktır. Anlaştık mı?”</p>

    <p>Başımı salladım.</p>

    <p>Dev ellerinden birini arbalete koydu. “Bunu gören başka biri oldu mu?”</p>

    <p>Başımı bu sefer iki yana salladım.</p>

    <p>“Öyleyse bunun bana ait olduğunu ve onu benim iznim doğrultusunda tedarik ettiğini söyleyeceğiz. Ayrıca Ardiye’deki diğer teçhizatlara katılacak.” Bana sert bir bakış attı. “Ve gelecekte bu tür bir şeye ihtiyaç duyarsan bana geleceksin.”</p>

    <p>Arbaleti Sleat’e geri satmayı planladığım için bu biraz canımı yaktı. Yine de çok daha kötü sonuçlanabilirdi. İhtiyacım olan son şey başımın demir yasasıyla belaya girmesiydi.</p>

    <p>“Üçüncüsü, taslakta altın tel veya gümüş yer almıyor,” dedi. “Bu tür şeylerin seninki gibi bir aygıtta kullanılabileceğini de hiç zannetmiyorum. O malzemeleri Ardiye’den niçin aldığını açıkla.”</p>

    <p>Kolumdaki gremin soğuk metalini her zamankinden daha çok hissettim. İç kısmı altınla kaplıydı, fakat bunu Kilvin’e söyleyecek halim yoktu. “Paraya sıkışmıştım Kilvin Hoca. Ve Ardiye’den alamayacağım malzemelere ihtiyacım vardı.”</p>

    <p>“Bu düzyay gibi.”</p>

    <p>Başımı salladım. “Ayrıca saman ve ayı kapanları da.”</p>

    <p>“Yanlıştan yanlış doğmuş,” diye kınadı Kilvin. “Ardiye bir faizci dükkânı değildir ve o şekilde kullanılmamalıdır. Kıymetli metal iznini kaldırıyorum.”</p>

    <p>Yeterince pişman gözükmeyi umarak boynumu büktüm.</p>

    <p>“Ayrıca ceza olarak Ardiye’de yirmi saat çalışacaksın. Sebebini soranlara da doğruyu söyleyeceksin. Ayrıca yine ceza olarak metallerin değerinin yüzde yirmi fazlasını geri ödemek zorunda kaldığını açıklayacaksın. Ardiyeyi bir faizci gibi kullanırsan tıpkı faizcide olduğu gibi faiz ödersin.”</p>

    <p>Bunu duyunca yüzümü ekşittim. “Peki Kilvin Hoca.”</p>

    <p>“Son olarak,” dedi Kilvin, kocaman ellerinden birini oktutara koyarak. “Böyle bir şey sence kaça satılır Re’lar Kvothe?”</p>

    <p>İçim umutla doldu. “Yani satışını onaylıyor musunuz Kilvin Hoca?”</p>

    <p>Ayıyı andıran dev zahiriyeci bana şaşkın gözlerle baktı. “Tabii ki onaylıyorum Re’lar Kvothe. Bu harikulade bir icat. Dünyayı ileri götürecek. Biri ne zaman böyle bir şeyle karşılaşsa zahiriyeciliğin insanları nasıl güvende tuttuğunu görecek. Böyle bir şeyi üreten zahiriyeciler hakkında olumlu duygular besleyecek.”</p>

    <p>Gözlerini oktutara dikerek düşünceli bir edayla kaşlarını çattı. “Ama bunu satacaksak bir de fiyatı olmalı. Ne önerirsin?”</p>

    <p>Bu soru tam altı dönüdür aklımdaydı. İşin gerçeği bana harcımı ve Devi’ye olan borcumun faizini ödemeye yetecek kadar para kazandırmasını umuyordum. Üniversite’de bir dönem daha kalmama yetecek kadar.</p>

    <p>“Cidden bilmiyorum Kilvin Hoca,” dedim. “Dişbudak ağacından yapılmış bir metre uzunluğundaki bir okun ciğerinizi delmemesi için ne kadar ödersiniz?”</p>

    <p>Gevrek gevrek güldü. “Ciğerlerim oldukça değerlidir,” dedi. “Ama gel bu işe farklı bir açıdan yaklaşalım. Malzemeler aşağı yukarı...” Taslağa göz attı, “...dokuz mangır tutmuştur. Doğru mu?”</p>

    <p>Hem de tamı tamına doğruydu. Başımı salladım.</p>

    <p>“Üretim süreci kaç saat sürdü?”</p>

    <p>“Yaklaşık yüz saat,” cevabını verdim. “Belki de yüz yirmi. Ama bunun büyük bölümü deney ve test aşamalarıydı. Yeni bir tanesini herhalde elli veya altmış saatte üretebilirim. Kalıplar hazırlanırsa daha da kısa zamanda.”</p>

    <p>Kilvin baş salladı. “Ben yirmi beş talent öneriyorum. Bu sana da makul geliyor mu?”</p>

    <p>Söylediği meblağ nefesimi kesti. Malzemelerin parasını Ardiye’ye geri ödedikten ve atölye yüzde kırklık komisyonunu kestikten sonra bile güverte lambalarımdan kazandığımın altı katıydı. Bu benim için saçmalık derecesinde yüksek bir ücretti.</p>

    <p>Hevesle onaylıyordum ki aklıma bir fikir geldi. Yüreğim parçalansa da başımı yavaşça iki yana salladım. “Açıkçası Kilvin Hoca, bunları daha ucuza satmayı tercih ederim.”</p>

    <p>Kilvin bir kaşını kaldırdı. “Yirmi beş talente de satabiliriz,” diye temin etti beni. “İnsanların daha az faydalı şeyler için daha çok para ödediklerini gördüm.”</p>

    <p>Omuz silktim. “Yirmi beş talent büyük para,” dedim. “Güvenlik ve huzur yalnızca kesesi ağırların hakkı değildir. Bence sekiz talent yeter de artar.”</p>

    <p>Kilvin beni uzun uzun süzdü, sonra başını salladı. “Dediğin gibi olsun. Sekiz talent.” Onu okşamasına elini oktutarın üstünde gezdirdi. “Yine de ilk ve şimdilik tek olduğu için bunu senden yirmi beş talente satın alacağım ve özel koleksiyonuma katacağım.” Bana baktı. <em>“Lhinsatva?”</em></p>

    <p><em>“Lhin.”</em> dedim minnetle, omuzlarımdan büyük bir endişe yükünün kalktığını hissederek.</p>

    <p>Kilvin gülümsedi ve başıyla masayı işaret etti. “Ayrıca taslağı gönlümce incelemek istiyorum. Bir kopyasını çıkarır mısın?”</p>

    <p>“Yirmi beş talente,” diyerek kâğıdı masanın üzerinde ona doğru kaydırdım, “orijinali sizde kalabilir.”</p>

    <p class="paragraf">Kilvin bana bir makbuz kesti ve yeni bir oyuncağa kavuşmuş bir çocuk misali oktutarı sıkı sıkı tutarak oradan ayrıldı.</p>

    <p>Elimdeki kâğıt parçasıyla hemen Ardiye’ye koştum. Altın tel ve gümüş külçeler de dahil olmak üzere malzemelerin borcunu ödedim. Fakat atölye komisyonunu aldıktan sonra bile cebime neredeyse on bir talent girdi.</p>

    <p>Günün geri kalanını bir budala gibi sırıtarak ve ıslık çalarak geçirdim. Hani derler ya: ağır bir kese insanın yüreğini hafifletir.</p>
  </div>
</body>
</html>
