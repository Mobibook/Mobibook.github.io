<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Yüz On Dokuzuncu Bölüm</h1>

    <h2 class="baslik_2 sigil_not_in_toc">Eller</h2>

    <p>Vashet dilimin sadece kısmen utanç verici hale geldiğine kanaat ettikten sonra Haert’in farklı yerlerindeki bazı ilginç insanlarla konuşmam için düzenlemelerde bulundu.</p>

    <p>İpek dokurken bir yandan da durmaksızın çene çalan ve tuhaf, anlamsız, hezeyan içindeki öyküler anlatan geveze bir yaşlı adam vardı. Hikâyelerinin birinde bir oğlan başına pabuç koyarak bir kedinin ölmesini önlüyor, bir diğerindeyse ailenin biri bir dağı taş taş da olsa yemeye ant içiyordu. Anlattıklarından hiçbir anlam çıkaramasam da onu kibarca dinledim ve bana ikram ettiği tatlı birayı içtim.</p>

    <p>Mum yapan ve bana garip dansların adımlarını gösteren ikiz kız kardeşlerle tanıştım. Bir akşamüstünü, saatlerce odun kesmekten başka bir şey konuşmayan bir oduncuyla geçirdim.</p>

    <p>İlk başta bunların o toplumun önde gelen mensupları olduklarını sandım. Vashet’in ne kadar uygarlaştığımı göstermek için beni onlara sergiliyor olabileceğini düşündüm.</p>

    <p>Bir sabahı İki Parmak’la geçirene kadar beni bir şeyler öğrenmemi umarak bu insanlara gönderdiğini anlamadım.</p>

    <p>Adamın asıl adı İki Parmak değildi. Onu öyle düşünür olmuştum sadece. Okulun aşçılığını yapıyordu ve onu her yemekte görüyordum. Sol eli tamdı, fakat feci şekilde sakatlanmış olan sağ elinin yalnızca baş ve işaret parmakları kalmıştı.</p>

    <p>Vashet beni ona sabahleyin yolladı ve birlikte sohbet ederek öğle yemeğini hazırladık. Adı Naden’di. Bana on yılını barbarların arasında geçirdiğini söyledi. Dahası sakatlanıp dövüşemez hale gelmeden önce okula iki yüz otuz gümüş talentten fazla para yollamıştı. Son hususu birkaç kez dile getirince bundan özellikle gurur duyduğunu anladım.</p>

    <p>Çanlar çaldı ve insanlar yavaş yavaş yemek salonunu doldurdu. Naden hazırlamış olduğumuz sıcak, içi sığır eti ve havuçla dolu yahniyi kepçeyle dağıttı. Bense isteyenler için sıcak buğday ekmeği dilimledim. Sıradakilerle karşılıklı selamlaştım ve arada sırada kibar el işaretleri yaptım. Göz temasını çok kısa tutmaya dikkat ettim ve bugün çok az insanın ekmeğe ilgi göstermesinin sadece bir tesadüf olduğuna kendimi inandırmaya çalıştım.</p>

    <p>Carceret hislerini herkese açık etmek için özel bir çaba harcadı. Önce sıranın kendisine gelmesini bekledi, ardından <em>aşırı tiksinti</em> işaretini göstere göstere yaptı ve tahta tabağını geride bırakarak çekip gitti.</p>

    <p>Yemekten sonra Naden’le birlikte bulaşıkları yıkamaya giriştik. “Vashet bana kılıçta yavaş ilerlediğini söylüyor,” dedi lafı uzatmadan. “Ellerin için çok korkuyormuşsun ve bu seni çekingen yapıyormuş.” <em>Sert kınama.</em></p>

    <p>Bu dobralığı karşısında donakalarak kendimi mahvolmuş eline bakmaktan alıkoymaya çalıştım. Konuşmak için sesime güvenemediğimden kafa sallamakla yetindim.</p>

    <p>Ovalamakta olduğu demir tencereyi bıraktı ve elini önünde tuttu. Bunu sert bir yüz ifadesiyle, meydan okurcasına yapmıştı. Aldırış etmemek kabalık olacağı için eline baktım. Geride kalan baş ve işaret parmakları eşyaları tutmak için yeterli olsa da ince işler yapmak için değildi. Elinin diğer yarısı, büzüşmüş bir yara izinden ibaretti.</p>

    <p>Yüzümü ifadesiz tutmakta zorlandım. Bazı açılardan en kötü kâbusuma bakıyordum. Sağlam ellerimden utanır oldum ve onları yumruk yapmamak ya da arkama saklamamak için kendimi zor zapt ettim.</p>

    <p>“Bu el kılıç tutmayalı bir düzine yıl geçti,” dedi Naden. <em>Mağrur öfke. Esef.</em> “Parmaklarımı kaybettiğim o dövüşü çok düşündüm. Üstelik onları hünerli bir düşmana da kaybetmedim. Elleri kılıçtan çok kürek tutmaya yatkın bir barbara gittiler.”</p>

    <p>İki parmağını açıp kapadı. Bir anlamda şanslı sayılırdı. Haert’te ellerinin tamamını, gözlerini, dirseğe veya dize kadar uzuvlarını yitirmiş Ademler de vardı.</p>

    <p>“Uzun zaman düşündüm. Elimi nasıl kurtarabilirdim? Topraklarında isyan çıkmış bir baronu koruduğum sözleşmemi düşündüm. Düşündüm: Ya sözleşmeyi almasaydım? Düşündüm: Ya sol elimi kaybetseydim? Öyle olsaydı konuşamazdım, ama kılıç tutabilirdim.” Elini yanına bıraktı. “Ama kılıç tutmak yetmez. Gerçek bir fedainin iki eline de ihtiyacı vardır. Tek elle Pencereden Kaçan Sevgili’yi veya Uyuyan Ayı’yı yapamam...”</p>

    <p>Omuz silkti. “Geçmişe bakmanın lüksü budur. Bunu ebediyen yapabilirsin ve faydasızdır. Kırmızıları gururla giydim. Okula iki yüz otuz talent gönderdim. İkinci taştandım ve zamanla üçüncüye de çıkacaktım.”</p>

    <p>Mahvolmuş elini yine kaldırdı. “Elimi kaybetme korkusuyla yaşasaydım bunların hiçbirini kazanamazdım. Ürküp sakınsaydım Latantha’ya asla kabul edilmezdim. Asla ikinci taşa ulaşamazdım. Şimdi bütün olurdum, ama şimdiki halimden de eksik olurdum.”</p>

    <p>Arkasını dönüp tencereleri ovalamayı sürdürdü. Az sonra ben de ona katıldım.</p>

    <p>“Çok mu kötü?” diye usulca sordum, kendime hâkim olamayarak.</p>

    <p>Naden uzun süre cevap vermedi. “İlk başta kendi kendime o kadar kötü olmadığını söyledim. Başkaları daha kötü yaralar almıştı. Başkaları ölmüştü. Ben onlardan şanslıydım.”</p>

    <p>Derin bir nefes aldı, sonra yavaşça verdi. “Kötü olmadığını düşünmeye çalıştım. Yaşamım devam edecekti. Ama hayır. Yaşam duruyor. Çok şey kayboluyor. Her şey kayboluyor.</p>

    <p>“Rüyalarımda hep iki elim oluyor,” dedi en son.</p>

    <p>Bulaşıkları bitirirken sessizliği aramızda paylaştık. Bazen paylaşabileceğiniz tek şey odur.</p>

    <p class="paragraf">Celean’ın da bana öğreteceği bir dersi vardı. Bir erkeğin cinsel organına yumruk, tekme ve dirsek atmaktan çekinmeyecek rakipler olduğu dersi.</p>

    <p>Tabii kalıcı bir zarar verecek kadar sert vurmuyordu. Hayatı boyunca dövüşmüştü ve Vashet’in büyük değer verdiği kontrole sahipti. Fakat bu aynı zamanda beni tam da sersemletecek ve etkisiz hale getirecek kadar sert vurabildiği, böylece tartışmasız zaferler kazanabildiği anlamına geliyordu.</p>

    <p>Ben de midem bulanarak çimlere oturdum. Celean beni etkisiz hale getirdikten sonra teselli edercesine omzumu sıvazlamış, sonra da tasasızca sekerek oradan uzaklaşmıştı. Yine kılıç ağacının rüzgârda savrulan dalları arasında dans edeceğine şüphe yoktu.</p>

    <p>“Dövüşün sonuna kadar iyi gidiyordun,” dedi Vashet, yanıma çökerek.</p>

    <p>Karşılık vermedim. Saklambaç oynayan bir çocuk misali gözlerimi kapayıp hiç hareket etmezsem acının beni bulamayacağını umuyordum.</p>

    <p>“Hadi ama, attığı tekmeyi gördüm,” diye geçiştirdi Vashet. “O kadar da sert değildi.” İç geçirdiğini duydum. “Yine de birinin hâlâ sağlam olup olmadıklarına bakmasını istiyorsan...”</p>

    <p>Hafifçe kıkırdadım. Bu bir hataydı. Kasığımda başlayan inanılmaz bir acı dizimden aşağı ve göğüs kafesimden yukarı kadar yayıldı. Yine midem bulandı ve kendimi toparlamak için gözlerimi açtım.</p>

    <p>“Böyle yapmamayı öğrenecek,” dedi Vashet.</p>

    <p>“Umarım,” dedim sıkılı dişlerim arasından. “Çok kötü bir alışkanlığı var.”</p>

    <p>“Onu demek istemedim,” dedi Vashet. “Boyunun uzayacağını kastettim. Umuyorum ki o zaman dikkatini vücuda eşit olarak dağıtacak. Şimdilik kasığa çok sık saldırıyor. Bu da ne yapacağını bilmeyi ve ona karşı koymayı kolaylaştırıyor.” Bana imalı bir bakış attı. “Tabii azıcık aklı olana.”</p>

    <p>Gözlerimi yeniden kapadım. “Şimdi dersin zamanı değil, Vashet,” diye yalvardım. “Dünkü kahvaltıyı kusacak gibiyim.”</p>

    <p>Ayağa kalktı. “Tam tersine, ders için harika bir zaman. Ayağa kalk. Yaralıyken dövüşmeyi öğrenmelisin. Bu Celean’ın sana çalışma fırsatı verdiği paha biçilmez bir beceri. Ona teşekkür etmelisin.”</p>

    <p>Karşı çıkmanın faydasız olduğunu bilerek doğruldum ve talim kılıcıma doğru ihtiyatlı adımlarla yürümeye başladım.</p>

    <p>Vashet beni omzumdan yakaladı. “Hayır. Sadece ellerle.”</p>

    <p>İçimi çektim. “Öyle yapmak zorunda mıyız Vashet?”</p>

    <p>Bir kaşını kaldırarak baktı bana. “Ne yapmak zorunda mıyız?”</p>

    <p>“Hep çıplak elle dövüşe odaklanmak zorunda mıyız?” dedim. “Kılıçta giderek daha çok geri kalıyorum.”</p>

    <p>“Ben senin öğretmenin değil miyim?” diye sordu. “Sen kimsin ki neyin iyi olduğunu daha iyi bileceksin?”</p>

    <p>“Ben bu becerileri dünyada kullanacak olan kişiyim,” dedim manalı bir edayla. “Ve dünyada yumruk yerine kılıçla dövüşmeyi yeğlerim.”</p>

    <p>Vashet ifadesiz bir suratla ellerini indirdi. “Peki o niye?”</p>

    <p>“Çünkü diğer insanların kılıçları var,” dedim. “Ve bir dövüşe girecek olursam kazanmak isterim.”</p>

    <p>“Bir dövüşü kılıçla kazanmak daha mı kolay?” diye sordu.</p>

    <p>Vashet’in görünüşteki sakinliğine bakarak tehlikeli bir konuya değindiğimi anlamalıydım, fakat kasığımdan yayılan mide bulandırıcı acı dikkatimi dağıtıyordu. Yine de doğrusunu söylemek gerekirse dikkatim dağılmış olmasaydı bile bunu fark etmemem mümkündü. Vashet’in yanında yeterince dikkatli davranmayacak kadar rahat hissetmeye başlamıştım kendimi.</p>

    <p>“Elbette,” dedim. “Başka niye kılıç taşınsın ki?”</p>

    <p>“İyi bir soru,” dedi. “İnsan neden kılıç taşır?”</p>

    <p>“Diğer şeyleri neden taşıyorsa ondan. Kullanmak için.”</p>

    <p>Vashet bana katıksız bir tiksintiyle baktı. “Öyleyse niye dilini geliştirmek için uğraşıyoruz ki?” diye öfkeyle sordu. Uzanıp çenemi tuttu ve yanaklarımı sıkarak Revir’de ilacını reddeden bir hastaymışım gibi ağzımı zorla açtı. “Bir kılıç işini görecekse bu dile neden ihtiyacın olsun? Söyle.”</p>

    <p>Geri çekilmeye çalıştım, fakat benden kuvvetliydi. Onu itmeyi denedim, ama küçücük bir çocukmuşum gibi çırpman ellerimi silkelenerek defetti.</p>

    <p>Yüzümü bıraktı, sonra bileğimi tutarak elimi suratımın önüne kaldırdı. “Niye kollarının ucunda bıçaklar değil de eller var ki?”</p>

    <p>Sonra bileğimi de bıraktı ve elinin tersiyle suratıma sert bir darbe indirdi.</p>

    <p>Bana tokat attığını söylersem yanlış bir izlenim vermiş olurum. Sahnelerde gördüğünüz türden dramatik bir fiske değildi. Keza bir nedimenin tanıdık bir asilzadeye attığı gücenik bir şamar da değildi. Hatta bir garson kızın ellerine hâkim olamayan bir sarhoştan gelen ilgiye karşı kendini savunmak için attığı profesyonel bir tokat da değildi.</p>

    <p>Hayır. Bu hiç de tokat sayılmazdı. Tokat dediğin parmaklarla veya avuçla atılır. Vurduğu yeri yakar veya kişiyi şaşırtır. Vashet bana elini açık tutarak vurdu, fakat onun arkasında kolunun kuvveti vardı. Onun da arkasında omzunun kuvveti vardı. Onun da arkasında dönen kalçalarının karmaşık düzeneği, yere sağlam basan güçlü bacakları ve de altındaki toprak vardı. Sanki bütün bir yaradılış bana elinin tersiyle vurmuştu ve sakatlanmamamın yegâne sebebi gazabının orta yerinde bile Vashet’in kontrolü asla elden bırakmamasıydı.</p>

    <p>Kontrol elinde olduğu için ne çenemi kırdı ne de beni bayılttı. Ama darbesi dişlerimi takırdatıp kulaklarımı çınlattı. Gözlerimi yuyalarında döndürüp bacaklarımı titretti. Beni omzumdan tutmasaydı düşerdim.</p>

    <p>“Kılıcın sırlarını gidip onları kullanasın diye mi sana öğrettiğimi sanıyorsun?” diye bilmek istedi. Bağırdığını hayal meyal fark ettim. Bir Adem’in sesini yükselttiğini ilk kez duyuyordum. “Burada yaptığımızın bu olduğunu mu sanıyorsun?”</p>

    <p>Ben bez bebek gibi elinde sağa sola savrulurken bana tekrar vurdu. Eli bu sefer burnuma daha çok isabet etti. Acısı inanılmazdı; biri beynime buzdan bir kazık saplamış gibi oldum. Acı beni sersemliğimden kurtardı ve üçüncü kez vurduğunda bütünüyle kendimdeydim.</p>

    <p>Dünya etrafımda dönerken Vashet beni bir süre daha tuttu, sonra bıraktı. Dengesiz bir adım attım ve ipleri kesilmiş bir kukla gibi yere yığıldım. Bilincimi yitirmemişsem de tamamen afallamıştım.</p>

    <p>Kendime gelmem uzun sürdü. Nihayet doğrulup oturabildiğimde parçalanmışım, sonra da yanlış birleştirilmişim gibi vücudum gevşek ve hantal geldi.</p>

    <p>Etrafıma bakınacak kadar kafamı toparlayabildiğimde yalnızdım.</p>
  </div>
</body>
</html>
