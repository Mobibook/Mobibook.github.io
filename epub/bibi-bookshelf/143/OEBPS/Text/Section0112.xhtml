<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Yüz Dördüncü Bölüm</h1>

    <h2 class="baslik_2 sigil_not_in_toc">Cthaeh</h2>

    <p>Felurian nelere kadir olduğumu anlamama yardım ettikten sonra, shaedimin yaradılışında daha aktif bir rol oynamaya başladım. O gösterdiğim gelişmeden memnun olsa da, ben kendimi hayal kırıklığına uğramış hissediyordum. Ortada uyulacak bir kural, hatırlanacak bir husus yoktu. Bu sebeple kıvrak zekâm ve keskin kumpanyacı hafızam bana pek fayda sağlamıyordu ve ilerleyişim asabımı bozacak ölçüde yavaştı.</p>

    <p>Zamanla shaedime ona zarar vermekten korkmaksızın shaedime dokunabilir ve şeklini istediğim gibi değiştirebilir oldum. Biraz pratik yaptıktan sonra onu kısa bir yelekten uzun bir matem pelerinine ve aradaki her şeye dönüştürebilmeye başladım.</p>

    <p>Yine de yaradılışından kendime azıcık bile pay çıkarmam haksızlık olur. Gölgeyi toplayan; onu ay, ateş ve güneş ışığıyla eğiren Felurian’dı. Benim asıl katkım, çok sayıda küçük cebi olmasını tavsiye etmekten ibaretti.</p>

    <p>Birlikte shaedi ta gün ışığına kadar götürdükten sonra işimizin bittiğini sandım. Yüzerek, şarkılar söyleyerek ve birbirimizle beraber olarak uzun bir zaman harcayınca şüphelerim doğrulanır gibi gözüktü.</p>

    <p>Fakat shaedden ne zaman bahsetsem Felurian konuyu geçiştiriyordu. Bu geçiştirmeleri daima zevkli bir üslupla yaptığı için meseleyi kafama takmıyordum. Yine de shaedin bir parçasının henüz tamamlanmadığı gibi bir hisse kapılmaktaydım.</p>

    <p>Bir sabah koyun koyuna uyandık, iştahımızı açmak için bir saati öpüşerek geçirdik; sonra da meyveden, buğday ekmeğinden, bal peteğinden ve zeytinlerden oluşan kahvaltımıza yumulduk.</p>

    <p>Felurian kahvaltının ardından ciddileşip benden bir parça demir istedi.</p>

    <p>İsteği beni şaşırttı. Bir süre evvel eski alışkanlıklarımdan bazılarını devam ettirmek gelmişti aklıma. Göletin yüzeyini bir ayna gibi kullanarak küçük usturamla tıraş olmuştum. Pürüzsüz yanaklarım ve çenem ilk başta Felurian’ın hoşuna gitmişti, fakat onu öpmeye kalkıştığımda beni kol mesafesine kadar itip sümkürürcesine homurdanmıştı. Leş gibi demir koktuğumu söylemiş ve o acı kokuyu suratımdan atana dek geri gelmememi isteyerek beni ormana yollamıştı.</p>

    <p>İşte bu nedenle, seyahat heybemi karıştırıp kırık demir kopçanın bir parçasını çıkartırken bir hayli meraklanmıştım. Demiri Felurian’a uzatırken keskin bir bıçağı bir çocuğa verirmiş gibi kaygılıydım. “Bununla ne yapacaksın?” diye sordum, endişemi gizlemeye çalışarak.</p>

    <p>Felurian hiçbir şey söylemedi. Her an ısırabilecek bir yılanmışçasına demir parçasını baş ve sonraki iki parmağı arasında sıkıca tuttu. Ağzı ince bir çizgi halini aldı ve gözlerinin rengi alışıldık alacakaranlık morundan koyu bir su mavisine dönüşmeye başladı.</p>

    <p>“Yardımcı olabilir miyim?” diye sordum.</p>

    <p>Güldü. Sık sık duyduğum o hafif, çınlayan kahkahasıyla değil de vahşi, haşin bir kahkahayla. “sahiden yardım etmek istiyor musun?” diye sordu. Demir parçasını tutan eli belil belirsiz titriyordu.</p>

    <p>Biraz korkarak başımı salladım.</p>

    <p>“git öyleyse.” Hâlâ değişmekte olan gözleri mavimsi beyaz bir renge bürünüyordu. “şimdilik aleve, şarkılara veya sorulara ihtiyacım yok.” Yerimden kıpırdamayınca beni eliyle kışkışladı. “ormana git. fazla uzaklaşma, ama dört kez aşk yapılacak bir süre beni rahatsız etme.” Sesi de biraz değişmişti. Halen yumuşak çıkmasına karşın beni ürküten kırılgan bir tınıya sahipti.</p>

    <p>İtiraz edecek oldum, ama bana öyle korkunç bir bakış attı ki hiç düşünmeden ağaçlara doğru koşarak kaçtım.</p>

    <p>Bir süre boş boş gezinerek kendimi toparlamaya çalıştım. Bu biraz zor oldu, çünkü anadan doğma çıplaktım ve bir annenin haylaz çocuğunu yemek ateşinin yanından kışkışlaması gibi, ciddi bir sihrin huzurundan kovulmuştum.</p>

    <p>Yine de bir müddet açıklıkta istenmediğimin farkındaydım. Ben de yüzümü Gündüz’e çevirip keşfe çıktım.</p>

    <p>O gün ne diye o kadar uzaklaştığımı bilmiyorum. Felurian yakınlarda kalmam için beni uyarmıştı ve bunun iyi bir tavsiye olduğunun farkındaydım. Çocukluğumda dinlediğim yüz farklı hikâyede, Fae’de başıboş dolaşmanın tehlikeleri anlatılıyordu. Onları dikkate almasam bile Felurian’ın anlattığı öyküler beni alacakaranlık koruluğunun güvenli sınırları dahilinde tutmaya yetmeliydi.</p>

    <p>Herhalde suçun bir kısmı meraklı tabiatımdaydı. Fakat büyük bölümü incinmiş gururuma aitti. Gurur ve akılsızlık; bu ikisi daima el ele gider.</p>

    <p>Yaklaşık bir saat boyunca yürüdüm. Üstümdeki gökyüzü yavaş yavaş aydınlandı ve sonunda ortalık güpegündüz oldu. Bir tür patika buldum, fakat ara sıra karşılaştığım kelebekler veya hoplayıp zıplayan sincaplar dışında herhangi bir canlıya rastlamadım.</p>

    <p>Attığım her adımda ruh halim can sıkıntısıyla kaygı arasında gidip geliyordu. Ne de olsa Fae’deydim. Harikulade şeyler görmem gerekirdi. Camdan kaleler, yanan çeşmeler, gözünü kan bürümüş trovlar, nasihat vermek için can atan yalınayak yaşlı adamlar...</p>

    <p>Ağaçlar kocaman bir çayıra açıldı. Felurian’ın bana gezdirdiği tüm Fae bölgeleri ormanlık olduğu için, bulunmam gereken sınırların fazlasıyla dışına çıktığımın açık bir göstergesiydi bu.</p>

    <p>Yine de, onca zaman Felurian’ın kayranının loş alacakaranlığında kaldıktan sonra cildime vuran gün ışığı hoşuma gittiğinden yola devam ettim. İzlediğim patika çimenlik bir alanda tek başına duran bir ağaca çıkar gibi gözüküyordu. O ağaca kadar gitmeye, sonra da geri dönmeye karar verdim.</p>

    <p>Lakin uzun bir yürüyüşün akabinde bile ağaca bir türlü yaklaşamıyor gibiydim. İlk başta bunun Fae’deki tuhaflıklardan biri olduğunu sandım, fakat patikada inatla ilerlerken gerçeği anladım. Ağaç düşündüğümden daha büyüktü. Çok daha büyük ve çok daha uzak.</p>

    <p>Patika ağaçta son bulmuyor, hatta kıvrılarak ondan uzaklaşıyordu. Ağaca yarım kilometre bile yaklaşmıyordu. Tam geri dönmeyi düşünürken, ağacın dalları altında parlak bir renk cümbüşü gözüme takıldı. Kısa bir tereddüdün ardından merakım galip geldi ve patikadan çıkarak uzun çimlere adım attım.</p>

    <p>Ağaç daha önce gördüklerime hiç benzemiyordu. Ona yavaşça yaklaştım. Kocaman, dallı budaklı bir söğüde benzeyen ağacın yaprakları daha geniş olup koyu yeşil renkliydi. Bu gür ve sarkık yaprak örtüsü soluk, açık mavi çiçeklerle bezeliydi.</p>

    <p>Rüzgâr yön değiştirdi ve yapraklar kıpırdayınca burnuma garip ama hoş bir koku çalındı. Duman, baharat, deri ve limon kokularının bir karışımına benziyordu. İlgi çekici bir kokuydu, ama bir yemeğinki gibi değil. Ağzımı sulandırmıyor, karnımı guruldatmıyordu. Buna rağmen, bir masada öyle kokan herhangi yiyecek görseydim ve bu yiyecek bir taş ya da bir parça tahta bile olsaydı, onu ağzıma koyasım gelirdi. Açlıktan değil, tıpkı bir çocuk gibi katıksız bir meraktan.</p>

    <p>Yaklaşırken manzaranın güzelliğine çarpıldım. Yaprakların koyu yeşili daldan dala uçuşan, ağacın soluk çiçeklerine konan kelebeklerle tezat teşkil ediyordu. İlk başta ağacın altında bir çiçek tarhı sandığım şeyin, aslında yerin neredeyse her santimini kaplayan bir kelebek örtüsü olduğu anlaşıldı. Bu sahne o kadar nefes kesiciydi ki kelebekleri ürkütüp kaçırmamak için ağacın dallarından birkaç metre ötede durdum.</p>

    <p>Çiçeklerin arasında uçuşan kelebeklerin çoğu Felurian’ın açıklığındakiler gibi mor ve siyah yahut mavi ve siyahtı. Diğerleri büsbütün parlak bir yeşil, gri ve sarı ya da gümüşi ve maviydi. Fakat gözüme asıl takılan kırmızı renkli büyük bir kelebek oldu. Kanatlarının parlak kızılına belli belirsiz bir metalik altın sarısı karışıyordu. Kanatları ellerimin açık halinden bile daha büyüktü ve ben onu izlerken üzerine konabileceği daha taze bir çiçek arayarak ağacın derinliklerine doğru uçtu.</p>

    <p>Ansızın kanatları aynı anda çırpmaz oldu. Birbirlerinden koptular ve düşen güz yaprakları gibi ayrı ayrı yere süzüldüler.</p>

    <p>Ancak onları gözlerimle ağacın dibine kadar takip ettikten sonra gerçeği anlayabildim. Zemin kelebekler için bir dinlenme yeri değildi. Ortalık cansız kanatlarla doluydu. Binlercesi ağacın dalları altındaki çimlere mücevherlerden oluşan bir battaniye gibi saçılmıştı.</p>

    <p>“Kırmızı olanlar estetik anlayışıma dokunuyor,” diye ağaçtan duyurdu serinkanlı, alaycı bir ses.</p>

    <p>Bir adım geri çekilerek gür yaprak örtüsünün ötesini görmeye çalıştım.</p>

    <p>“Bu ne kabalık,” diye azarladı alaycı ses. “Kendini tanıtmayacak mısın? Öyle aval aval bakılır mı hiç?”</p>

    <p>“Özürlerimi kabul edin, bayım,” dedim içtenlikle. Sonra ağacın çiçeklerini hatırlayıp, “Bayan,” diye düzelttim. “Ama daha evvel bir ağaçla konuştuğum olmadı ve ne yapacağımı bilmez haldeyim.”</p>

    <p>“O kadarı belli zaten. Ben ağaç değilim. Tıpkı bir insanın bir sandalye olmadığı gibi. Ben Cthaeh’im. Beni bulduğun için şanslısın. Pek çok kimse böyle bir fırsata gıptayla bakar.”</p>

    <p>“Fırsat mı?” diye yankıladım, konuşan kişiyi ağacın dalları arasından seçebilmek için uğraşarak. Aklıma eski bir hikâyenin ufak bir parçası, Chandrialıları ararken okuduğum bölük pörçük bir söylence geldi. “Sen bir kâhinsin,” dedim.</p>

    <p>“Kâhin ha? Ne saçma. Bana küçük adlar yakıştırmaya kalkma. Ben Cthaeh’im. Ben görürüm. Ben bilirim.” Az öncesine kadar bir kelebeğin olduğu yerden bir çift yanardöner mavi siyah kanat ayrı ayrı yere düştü. “Bazen de konuşurum.”</p>

    <p>“Seni rahatsız edenlerin kırmızı renkliler olduğunu sanıyordum.”</p>

    <p>“Kırmızılardan hiç kalmadı.” Ses kayıtsızdı. “Ve mavi renkliler az da olsa tatlı.” Ufak bir hareket tespit ettim ve safir mavisi bir çift kanat daha dönerek ağır ağır düştü. “Sen Felurian’ın yeni insancığısın, değil mi?” Tereddüt ettim, fakat alaycı ses yanıt vermişim gibi sözlerini sürdürdü. “Ben de öyle düşünmüştüm. Üzerindeki demir kokusunu alabiliyorum. Sadece birazcık. Yine de Felurian’ın buna nasıl katlandığını merak ediyorum.”</p>

    <p>Bu duraksama. Bir hareketlenme. Bir düzine yaprağın hafifçe kımıldaması. İki kanat daha seğirdi, sonra döne döne düştü. “Hadi ama,” diye devam etti ses. Artık ağacın farklı bir yerinden gelse bile hâlâ yaprakların arkasında gizlenmekteydi. “Senin gibi meraklı bir oğlanın illa ki birkaç sorusu vardır. Gel. Sor. Suskunluğun beni çok gücendiriyor.”</p>

    <p>Yine tereddüde kapıldım, sonra, “Sanırım bir iki sorum olacak,” dedim.</p>

    <p><em>“Ahhhh,”</em> dedi ses yavaşça ve memnuniyetle. “Olduğundan emindim.”</p>

    <p>“Bana Amyrler hakkında ne söyleyebilirsin?”</p>

    <p><em>“Kyxxs,”</em> diye asabi bir sesle çıkıştı Cthaeh. “Bu ne biçim iş? Niye bu kadar temkinlisin? Niye lafı dolandırıyorsun? Bana Chandrialıları sor da olsun bitsin.”</p>

    <p>Afallamış bir halde kalakaldım.</p>

    <p>“Şaşırdın mı? Niye şaşırasın ki? Eh be çocuk, berrak bir göl gibisin. Üç metre içine kadar görüyorum seni. Zaten derinliğin de o kadar.” Yine gözün zor takip ettiği bir hareketlilik yaşandı ve biri mavi, diğeri mor olmak üzere iki çift kanat döne döne düştü.</p>

    <p>Dalların arasında yılankavi bir kımıltı görür gibi oldum, fakat ağacı durmaksızın sallayan rüzgâr onu gizledi. “Niye mor olanı da öldürdün?” diye sordum, sırf konuşmuş olmak için.</p>

    <p>“Hasedimden,” dedi Cthaeh. “Masumiyetini, umursamazlığını kıskandım. Zaten fazla sevimlilik içimi bayar. Tıpkı kasıtlı cehalet gibi.” Bir duraksama. “Bana Chandrialıları sormak istiyorsun, değil mi?”</p>

    <p>Başımı sallamaktan başka bir şey yapamadım.</p>

    <p>“Aslına bakarsan söylenecek fazla şey yok,” diye şımarık bir yorumda bulundu Cthaeh. “Ama onlara Yedili dersen daha iyi edersin. Aradan geçen onca yıl sonra ‘Chandrialılar’ lafına çok fazla söylence dolandı. Eskiden bu ismin ne anlama geldiği açıktı, ama bugünlerde Chandrialı dediğin zaman insanların aklına ogreler, yırtmıklar ve skavenler geliyor. Amma zevzeklik.”</p>

    <p>Uzun bir duraksama yaşandı. Yaratığın bir tepki beklediğini fark edene dek hareketsiz bekledim. “Daha da anlat,” dedim. Sesim kendi kulaklarıma bile fazla ince geldi.</p>

    <p>“Niye?” Sesinde muzip bir tını tespit ettim.</p>

    <p>“Çünkü bilmem gerekiyor,” dedim, sesime biraz güç katmaya çalışarak.</p>

    <p>“Gerekiyor mu?” diye şüpheyle sordu Cthaeh. “Bu ihtiyaç da nereden çıktı? Üniversite’deki hocalar aradığın cevapları biliyor olabilirler. Ama sorsan bile sana söylemezler. Zaten sen de gidip sormazsın. Öyle bir şey yapmayacak kadar gururlusun. Yardım istemeyecek kadar zekisin. Şöhretine fazla düşkünsün.”</p>

    <p>Konuşmaya çalıştım, fakat boğazım kupkuru bir hırıltıdan fazlasını çıkartamadı. Yutkunup tekrar denedim. “Lütfen, bilmem gerekiyor. Ebeveynlerimi öldürdüler.”</p>

    <p>“Sen de Chandrialıları mı öldürmeye çalışacaksın?” Etkilenmiş, hatta hayrete düşmüş gibi konuşmuştu ses. “Onları kendi başına bulup haklayacak mısın? İyi de bunu nasıl başaracaksın? Haliax beş bin yıldır yaşıyor. Hem de bir saniye bile uyumadan.</p>

    <p>“Sanırım Amyrleri arayarak akıllıca davranıyorsun. Senin kadar gururlu biri bile yardıma ihtiyacı olduğunu anlayabilir. Nizam sana o yardımı sunabilir. Gel gör ki onları bulmak da Yedili’yi bulmak kadar zordur. Aman aman. Böyle bir durumda cesur bir oğlanın elinden ne gelir ki?”</p>

    <p>“Söyle bana!” Haykırmak istemişsem de sesim yalvarır gibi çıkmıştı.</p>

    <p>“Moralinin bozulmasını anlıyorum,” diye soğukkanlılıkla devam etti Cthaeh. “Chandrialılara inanan az sayıdaki kişi onlardan bahsedemeyecek kadar korkar ve geri kalanlar da öyle bir soruya gülüp geçer.” Aynı anda ağacın birkaç farklı yerinden gelir gibi olan dramatik bir iç geçiriş duyuldu. “Medeniyetin bedeli de budur işte.”</p>

    <p>“Ne bedeli?” diye sordum.</p>

    <p>“Kibir,” dedi Cthaeh. “Her şeyi bildiğini zannediyorsun. Bir fey görene kadar onlara gülüp geçtin. Tüm o medeni komşularının Chandrialılara inanmamasına şaşmamak lazım. Seni ciddiye alacak birini bulman için o pek kıymetli köşelerini geride bırakmalısın. Fırtınaduvarı’na varana kadar hiç umudun yok.”</p>

    <p>Yine bir duraksama oldu, sonra bir çift mor kanat daha yavaş yavaş yere süzüldü. Yutkunarak gırtlağımdaki kuruluğu geçirmeye çalışırken başka bilgiler de edinmek için ne sorabileceğimi düşündüm.</p>

    <p>Sözlerine, “Herhalde Amyrleri arayışını çoğu kimsenin ciddiye almayacağını biliyorsundur,” diye sakin bir edayla devam etti; Cthaeh. “Fakat Maer oldukça sıradışı bir adam. Farkında olmasa bile onlara yaklaştı. Maer’in yanında kalırsan seni kapılarına kadar götürür.”</p>

    <p>Cthaeh ince, kuru bir sesle kıkırdadı. “Kan, kaya ve kemik aşkına, keşke siz yaratıklarda benim değerimi bilecek kadar akıl olsaydı. Başka neleri unutursan unut bu son söylediğimi daima hatırla. Sonunda espriyi anlayacaksın. Bundan emin olabilirsin. Zamanı gelince bol bol güleceksin.”</p>

    <p>“Bana Chandrialılar hakkında ne söyleyebilirsin?” dedim.</p>

    <p>“Madem bu kadar kibar sordun, istediğin kişi Köz. Onu hatırlıyor musun? Beyaz saçlar? Kara gözler? Annene pek çok şey yaptı. Korkunç şeyler. Ama annen iyi dayandı. İfademi mazur görürsen, Laurian hakikaten sapına kadar kumpanyacıydı. Yalvarıp zırıldayan babandan çok daha iyiydi.”</p>

    <p>Yıllardır unutmaya uğraştığım resimler bir bir gözümün önünden geçti. Saçları kandan sırılsıklam, bilekten ve dirsekten kırılan kolları anormal açılarda bükülmüş olan annem. Karnı yarılmış, anneme yakın olabilmek için ona doğru sürünerek arkasında yedi metrelik kandan bir iz bırakmış olan babam.</p>

    <p>Konuşmaya çalıştım, fakat ağzım kupkuruydu. “Niye?” demeyi başardım çatlak bir sesle.</p>

    <p>“Niye?” diye tekrar etti Cthaeh. “Ne kadar güzel bir soru. Öyle çok niye biliyorum ki. Niye zavallı ailene o kadar kötü bir şey yaptılar? Çünkü yapmak istediler. Çünkü yapabilirlerdi. Ve çünkü bir sebepleri vardı.</p>

    <p>“Seni niye canlı bıraktılar? Çünkü özensizdiler. Çünkü şanslıydın. Çünkü bir şey onları korkutup kaçırdı.”</p>

    <p><em>Onları ne korkutup kaçırmış olabilir ki?</em> diye uyuşmuş bir halde düşündüm. Ama bu kadarı fazla geldi. Anılar, ağaçtaki sesin söyledikleri... Ağzım usulca kıpırdayarak bir soru sordu.</p>

    <p>“Ne?” dedi Cthaeh. “Farklı bir niye mi istiyorsun? Sana bunları niye söylediğimi mi merak ediyorsun? Bundan ne elde edeceğimi? Belki şu Köz denen adam bana da bir kötülük yapmıştır. Belki senin gibi küçük bir köpek yavrusunun onun peşinden koşmasını izlemek hoşuma gidiyordur. Belki de yumruklarını sıkarken eklemlerinden çıkan o çıtırtılar bana harika bir senfoni gibi geliyordur. Ah, evet, öyle. Hiç şüphen olmasın.</p>

    <p>“Peki şu Köz’ü niye bulamazsın? Bak bu ilginç bir niye. Kömür gibi kapkara gözlü bir adamın bir yerlerde kafayı çektiği zaman göze batmasını beklersin. Bunca zamandır nasıl oldu da ondan bir haber alamadın?”</p>

    <p>Başımı iki yana sallayarak kan ve yanık saç kokusunu aklımdan çıkarmaya çalıştım.</p>

    <p>Cthaeh bunu bir işaret olarak kabul etti. “Aynen öyle. Herhalde neye benzediğini söylememe gerek yoktur. Onu daha birkaç gün önce kendi gözlerinle gördün.”</p>

    <p>Kafamda adeta bir şimşek çaktı. Haydutların lideri. Zincir zırh içindeki zarif adam. Köz. Çocukken benimle konuşan oydu. Korkunç bir tebessümü ve kış buzu gibi bir kılıcı olan kişi.</p>

    <p>“Kaçmış olması çok yazık,” diye devam etti Cthaeh. “Yine de şansının yaver gittiğini kabul etmen lazım. Onunla tekrar karşılaşman bence hayatta eline iki kez geçecek bir fırsattı. O fırsatı heba etmen yazık oldu. Onu tanımadın diye kendini kötü hissetme. Ne de olsa varlıklarının belirtilerini saklamakta epey tecrübeliler. Senin hiç suçun yok. Onu ilk gördüğünden beri uzun zaman geçti. Yıllar. Zaten çok meşguldün: birilerinin gözüne girmeye çalışıyor, perinin biriyle yerlerde debelenerek temel arzularını tatmin ediyordun.”</p>

    <p>Üç yeşil kelebek aynı anda seyirtti. Döne döne düşen kanatları yapraklara benziyordu.</p>

    <p>“Söz arzulardan açılmışken, acaba Denna duysa ne düşünür? Aman aman. Onu burada gördüğünü hayal et. Sen ve peri sarmaş dolaş olmuş, tavşanlar gibi oynaşırken. Biliyorsundur herhalde, herif onu dövüyor. Hamisi. Sürekli değil, ama sık sık. Bazen kızdığı için, ama genelde zevk olsun diye. Denna ağlamaya başlamadan önce adam ne kadar ileri gider dersin? Denna’yı ne kadar zorlamalı ki kızcağız çekip gitmeye karar versin ve herifin onu geri getirmesi gereksin? Korkunç şeyler oluyor sanma sakın. Denna’nın üzerinde yanık falan yok. İz bırakacak başka bir şey de. Şimdilik.</p>

    <p>“Hamisi iki gün önce bastonunu kullandı. İlk kez. Denna’nın giysilerinin altında başparmağın büyüklüğünde şişlikler var. Kemiğe kadar inen çürükler. Ağzında kanla yerde titreyerek yatarken bayılmadan önce ne düşünüyor biliyor musun? Seni. Seni düşünüyor. Herhalde sen de onu düşünüyorsundur. Yüzerken, karnını çileklerle doyururken falan.”</p>

    <p>Cthaeh iç geçirmeyi andıran bir ses çıkardı. “Zavallı kız. Adama o kadar sıkı bağlı ki. Daha iyisini bulamayacağını zannediyor. İstesen bile ondan ayrılmaz. Zaten istemezsin de. O kadar ihtiyatlısın ki. Onu ürkütüp kendinden soğutmaktan çekiniyorsun. Çekinmelisin de. Senin şu Denna kaçmayı pek seviyor. Artık Severen’den de ayrıldığına göre bakalım onu nasıl bulacaksın.</p>

    <p>“Tek kelime etmeden gitmen yazık oldu. Tam da sana güvenmeye başlıyordu. Tepen atmadan önce. Alıp başını gitmeden önce. Denna’nın hayatındaki diğer bütün erkekler gibi. Tıpkı onlar gibi. Onu arzuluyorsun, tatlı sözler ediyorsun, sonra da bırakıp gidiyorsun. Onu yapayalnız bırakıyorsun. İyi ki böyle muamele görmeye alışık, değil mi? Yoksa onu incitebilirdin. Yoksa o zavallı kızın kalbini kırabilirdin.”</p>

    <p>Daha fazla dayanamadım. Gerisingeri döndüm ve geldiğim yöne doğru deli gibi koşmaya başladım. Felurian’ın açıklığının sessiz alacakaranlığına doğru. Uzağa, uzağa, uzağa...</p>

    <p>Kaçarken Cthaeh’in arkamdan seslendiğini duyabiliyordum. Alaycı, ince sesi mümkün olabileceğini sandığımdan daha uzun bir süre peşimi bırakmadı. “Geri gel. Geri gel. Söyleyeceklerim daha bitmedi. Sana anlatacak o kadar çok şeyim var ki. Kalsan olmaz mı?”</p>

    <p class="paragraf">Felurian’ın açıklığına saatler sonra geri döndüm. Yolumu nasıl bulduğumdan emin değilim. Ağaçların arasından çardağını görünce şaşırdığımı hatırlıyorum sadece. Bu görüntü laçka olmuş zihnimi bir hizaya sokarak tekrar düşünebilmemi sağladı.</p>

    <p>Gölete inip uzun uzun, kana kana su içtim ve kendimi toparlayıp gözyaşlarımın izini silmek için yüzümü yıkadım. Bir iki dakika düşünüp taşındıktan sonra ayağa kalkıp çardağa gittim. Ancak o zaman kelebeklerin yokluğunu şaşırarak fark ettim. Genelde en azından birkaç tanesi etrafta uçuşurdu, fakat şimdi hiç yoktu.</p>

    <p>Felurian oradaydı, lakin görünümü beni daha da sarstı. Ona ilk defa kusursuz olmadığı bir zamanda bakıyordum. Yastıkların arasında yorgun ve süzgün bir halde yatmaktaydı. Sanki saatler yerine günlerdir ortalarda yoktum ve Felurian o zaman zarfında ne yemek yemiş ne de uyumuştu.</p>

    <p>Yaklaştığımı duyunca kafasını bitkince kaldırdı. “bitti,” dedi, fakat beni süzerken gözleri hayretle büyüdü.</p>

    <p>Başımı eğince, dikenlerin çizdiği vücudumun kanlı olduğunu gördüm. Sol tarafım baştan aşağı çamur ve çimen lekeleriyle kaplıydı. Cthaeh’ten kaçmak için deli gibi koşarken düşmüş olmalıydım.</p>

    <p>Felurian dimdik oturdu. “sana ne oldu?”</p>

    <p>Dirseğimdeki kurumuş kanı dalgın bir edayla sildim. “Aynı şeyi ben de sana sorabilirim.” Uzun uzun bağırmışım gibi sesim boğuk ve kısık çıkıyordu. Ona baktığımda gözlerinde gerçek bir endişeyle karşılaştım. “Gündüz’e doğru gittim. Ağacın birinde bir şeye rastladım. Kendine Cthaeh diyordu.”</p>

    <p>Ben o ismi telaffuz edince Felurian hareketsiz kaldı. “cthaeh mi? onunla konuştun mu?”</p>

    <p>Başımı salladım.</p>

    <p>“ona soru sordun mu?” Fakat ben cevap veremeden önce Felurian alçak, çaresiz bir feryat etti ve kendini bana attı. Üzerimde yara ararcasına ellerini vücudumda gezdirmeye başladı. Bunu bir dakika yaptıktan sonra yüzümü elleri arasına aldı ve orada bulacaklarından korkarcasına gözlerimin içine baktı. “iyi misin?”</p>

    <p>Kaygısı dudaklarıma hafif bir tebessüm oturttu. İyi olduğuma dair onu temin etmeye başladım –sonra Cthaeh’in söyledikleri aklıma geldi. Alevleri ve mürekkep karası gözlü adamı hatırladım. Denna’nın ağzı kanla dolu olarak yerde yattığını düşündüm. Gözlerim yaşlarla doldu ve göğsüm sıkıştı. Gözlerimi sımsıkı kapatıp öteye döndüm ve konuşamadan başımı iki yana salladım.</p>

    <p>Felurian ensemi okşadı. “her şey yolunda. ıstırabın dinecek. seni ısırmamış ve gözlerin berrak, o yüzden her şey yolunda.”</p>

    <p>Yüzüne bakabileceğim kadar geri çekildim. “Gözlerim mi?”</p>

    <p>“cthaeh’in söyledikleri insanların kafasını çatlatır. ama öyle olsaydın görürdüm. sen hâlâ kvothemsin. tatlı şairimsin.” Nedense tereddüt ederek öne doğru eğildi ve alnıma bir öpücük kondurdu.</p>

    <p>“İnsanlara yalan söyleyip onları delirtir mi?”</p>

    <p>Felurian başını yavaşça sağa sola salladı. “cthaeh yalan söylemez. görme yetisi vardır, ama sadece insanları incitecek laflar eder. cthaeh’le yalnız dennercikler konuşur.” Sözlerini yumuşatmak için boynumun kenarına dokundu.</p>

    <p>Doğru söylediğini bilerek başımı salladım. Ve ağlamaya başladım.</p>
  </div>
</body>
</html>
