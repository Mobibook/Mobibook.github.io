<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Altmış Altıncı Bölüm</h1>

    <h2 class="baslik_2 sigil_not_in_toc">El Altında</h2>

    <p>O akşamüstünün ilerleyen saatlerinde, eskiz odası olduğunu tahmin ettiğim odada oturmaktaydım. Veya belki de oturma odasıydı. Açıkçası aradaki farkın ne olduğunu pek bilmiyordum.</p>

    <p>Yeni dairemden hoşlandığımı anlamam beni şaşırtmıştı. Sebep daha fazla yer değildi. Daha iyi bir bahçe manzarasına sahip olması da değildi. Hatta dairenin ağzına kadar dolu bir şarap dolabıyla donatılmış olması bile değildi. Tabii bu sonuncusu hoş bir değişiklikti.</p>

    <p>Hayır. Yeni dairem eskisinden daha iyiydi, çünkü lavta çalmak için ideal olan pek çok minderli, kolsuz sandalyesi vardı. Kol koyma yerleri olan sandalyelerde uzunca bir müddet lavta çalmak rahatsızlık verir. Önceki dairemde genellikle yerde otururdum.</p>

    <p>Bu güzel sandalyeli odaya lavtatuvarım adını vermeyi uygun buldum. Veya performanshanem de diyebilirdim. Fiyakalı bir isim bulmak için bir süre daha düşünmem gerekiyordu.</p>

    <p>Herhalde olayların son zamanlardaki gidişatından hoşlandığımı söylememe gerek yoktur. Bir tür kutlama yapmak amacıyla kaliteli bir Feloran şarabı açtım, gevşedim ve lavtamı elime aldım.</p>

    <p>Parmaklarımı esnetmek için hızlı ve kıvrak bir ezgiye başlayarak Tintatatomin’i tıngırdattım. Bir müddet hoş ve rahat melodiler çalarak lavtama tekrar aşina oldum. Şişeyi yarıladığımda ayaktaydım. Müziğim güneş altındaki bir kedi kadar sakin ve ılımlıydı.</p>

    <p>İşte o zaman arkamda bir ses duydum. Notaları karmakarışık ederek ayağa fırladım. Caudicus’la, muhafızlarla veya onlar gibi ölümcül bir belayla karşılaşmayı bekliyordum.</p>

    <p>Onlar yerine şaka yapmış bir çocuk misali utangaç bir tebessüm eden Maer’i karşımda buldum. “Yeni dairenden memnun kaldın mı?”</p>

    <p>Kendimi toparladım ve eğilerek ufak bir selam verdim. “Benim gibi biri için çok fazla ekselansları.”</p>

    <p>“Sana olan borcum düşünülürse küçük bile,” dedi Alveron. Yakındaki bir koltuğa oturdu ve istersem benim de oturabileceğimi gösteren lütufkâr bir el hareketi yaptı. “Az önce çaldığın neydi?”</p>

    <p>Sandalyeme geri döndüm. “Tam bir şarkı sayılmazdı ekselansları. Öylesine çalıyordum.”</p>

    <p>Maer bir kaşını kaldırdı. “Kendi besten miydi?” Başımı salladım ve yine bir el hareketi yaptı. “Şarkını böldüğüm için özür dilerim. Lütfen, devam et.”</p>

    <p>“Ne dinlemek istersiniz ekselansları?”</p>

    <p>“Meluan Kilipsiz’in müzikten ve hoş sözlerden hoşlandığına dair güvenilir bir bilgi aldım,” dedi. “O tarz bir şey.”</p>

    <p>“Hoşun pek çok farklı çeşidi bulunur ekselansları,” dedim ve Menekşe Bekleyiş’in girişini çaldım. Notalar hafif, tatlı ve kederli bir üslupla döküldü. Sonra Savien’in Ezgisi’ne geçtim. Karmaşık akorları hızla ayarlarken parmaklarım şarkıyı en az olduğu kadar zor gösteriyordu.</p>

    <p>Beni dinlerken memnuniyeti artan Alveron kendi kendine başını salladı. “Söz de yazabiliyor musun?”</p>

    <p>Hiç çekinmeden kafamı salladım. “Yazabiliyorum ekselansları. Tabii öyle şeyleri doğru düzgün yapmak zaman ister.”</p>

    <p>“Ne kadar zaman?”</p>

    <p>Omuz silktim. “Bir veya iki gün. Belki de üç. Ne tür bir şarkı arzuladığınıza bağlı. Mektuplar daha kolaydır.”</p>

    <p>Maer öne doğru eğildi. “Threpe’nin övgülerinin abartılı çıkmamasına sevindim,” dedi. “Bu daireyi sana tahsis ederken aklımda minnetten fazlasının bulunmuş olduğunu itiraf etmeliyim. Dairelerimiz bir geçitle birbirine bağlanıyor. Nasıl kur yapacağıma karar verirken sık sık buluşmamız gerekecek.”</p>

    <p>“Böylesi işimizi kolaylaştıracaktır ekselansları,” dedim ve sonraki sözcüklerimi dikkatle seçtim. “Hanımefendinin sülale tarihini öğrendim, fakat bir kadına kur yapmak için ondan fazlası gerekir.”</p>

    <p>Alveron gevrek gevrek güldü. “Beni budala zannediyor olmalısın,” dedi nazikçe. “Onunla tanışman gerektiğini biliyorum. İki gün sonra diğer soylu konuklarla beraber ziyaretime gelecek. Uzun süren hastalığımı atlatmam şerefine bir ay devam edecek bir şenlik ilan ettim.”</p>

    <p>“Akıllıca,” diye ona iltifatımı sundum.</p>

    <p>Maer omuz silkti. “İkinizi erkenden bir araya getirecek bir şeyler ayarlarım. Sanatını icra etmek için bir ihtiyacın var mı?”</p>

    <p>“Bol miktarda kâğıt yeterli olacaktır ekselansları. Tabii mürekkep ve kalem de.”</p>

    <p>“O kadarcık mı? Şiir yazabilmek için abartılı şeylere ihtiyaç duyan şairler kulağıma çalınmıştı.” Belirsiz bir el hareketi yaptı. “Mesela belli bir içki veya manzara? Renere’de oldukça ünlü olan bir şair, elinin altında bir sandık dolusu çürük elma tutarmış. İlham gelmediği zamanlarda o sandığı açıp elmalardan yükselen kokuyu içine çekermiş.”</p>

    <p>Güldüm. “Ben bir <em>müzisyenim</em> ekselansları. Bırakın şairler kendi batıl zırvalarıyla oyalansınlar. Benim enstrümanım, iki sağlam el ve konu aldığım kişiye dair bilgiden başka ihtiyacım yok.”</p>

    <p>Bu sözler Alveron’u kaygılandırmış gibiydi. “İlham almana yardım edecek hiçbir şey yok mu?”</p>

    <p>“İzninizle sarayı ve Aşağı Severen’i dilediğimce gezmek isterim ekselansları.”</p>

    <p>“Elbette.”</p>

    <p>Rahat bir tavırla omuz silktim. “Öyleyse ilham için ihtiyacım olan her şey elimin altında demektir.”</p>

    <p class="paragraf">Onu gördüğümde Kalaycılar Sokağı’na daha yeni adım atmış sayılırdım. Son aylarda yaptığım onca beyhude arayışın ardından şimdilerde onu böyle kolayca bulabiliyor olmak tuhaf geliyordu.</p>

    <p>Denna kalabalığın arasında yavaş bir zarafetle ilerliyordu. Hareketleri saygın çevrelerde zarafet yerine geçen katılığa değil, doğal bir tenhalığa sahipti. Bir kedi gerineyim mi diye düşünmez; gerinir. Ama bir ağaç onu bile yapmaz. Bir ağaç kendini hareket ettirme zahmetine girmeden salınır. İşte Denna öyle yürüyordu.</p>

    <p>Ona dikkat çekmeden mümkün olan en süratli şekilde yetiştim. “Affedersiniz hanımefendi.”</p>

    <p>Bana doğru döndü. Beni görünce yüzü aydınlandı. “Evet?”</p>

    <p>“Normalde bir kadına asla böyle yaklaşmam, fakat bir zamanlar ümitsizce âşık olduğum bir bayanın gözlerine sahip olduğunuzu fark ettim.”</p>

    <p>“Sadece bir kez âşık olabilmek ne üzücü,” dedi, bembeyaz dişlerini muzip bir tebessümle göstererek. “Bazı erkeklerin bunu iki, hatta daha fazla kez yapabildiğini duymuştum.”</p>

    <p>Onun bu alaycı sözlerine aldırış etmedim. “Ben ancak bir defa kanarım. Bir daha asla sevmeyeceğim.”</p>

    <p>Yüz ifadesi yumuşadı ve elini hafifçe koluma koydu. “Zavallı adam! Bahsettiğiniz kadın sizi derinden yaralamış olmalı.”</p>

    <p>“Hem de birden fazla şekilde yaraladı.”</p>

    <p>“Ama bunlar beklenmedik şeyler değil,” diye fikir bildirdi. “Bir kadın sizin kadar çarpıcı bir erkeği sevmez de ne yapar?”</p>

    <p>“Bilemiyorum,” dedim tevazu göstererek. “Ama sevgimi paylaştığını hiç sanmam. Rahat bir tebessümle kalbimi çaldı, sonra da tek kelime etmeksizin çekip gitti. Şafağın solgun ışığındaki bir çiy tanesi gibi.”</p>

    <p>“Uyanır uyanmaz unutulan bir rüya gibi,” diye gülümseyerek ekledi.</p>

    <p>“Ağaçların arasında kaybolan bir peri kızı gibi.”</p>

    <p>Denna bir müddet sessiz kaldı. “Sizi bu kadar etkileyebildiğine göre sahiden harika biri olmalı,” dedi, bana ciddi gözlerle bakarak.</p>

    <p>“Eşi benzeri yoktu.”</p>

    <p>“Ah, hadi ama.” Tavırları neşeli bir hal aldı. “Işıklar sönünce tüm kadınların aynı boyda olduğunu hepimiz biliriz!” Kabaca kıkırdadı ve dirseğini kullanarak manalı bir hareketle kaburgalarımı dürttü.</p>

    <p>“Hiç doğru değil,” dedim kati bir inançla.</p>

    <p>“Eh,” dedi yavaşça, “sanırım sözünüze güvenmek zorundayım.” Kafasını kaldırdı. “Belki zamanla beni ikna edebilirsiniz.”</p>

    <p>Koyu kahverengi gözlerine baktım. “Hep o umudu besledim.”</p>

    <p>Denna gülümseyince kalbim göğsümde takla attı. “Umudunuzu koruyun.” Kolunu koluma taktı ve adımlarını benimkilere uydurdu. “Umudumuzu yitirirsek elimizde ne kalır ki?”</p>
  </div>
</body>
</html>
