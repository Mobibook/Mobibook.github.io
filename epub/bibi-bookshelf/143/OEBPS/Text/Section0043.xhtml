<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Otuz Beşinci Bölüm</h1>

    <h2 class="baslik_2 sigil_not_in_toc">Sırlar</h2>

    <p>İki gün sonra Balıkhane’ye doğru yürüyor, biraz iş yapmanın kafamı toparlamama ve Elodin’in iki saatlik zırvalarına katlanmama yardımcı olacağını umuyordum. Kapıyla aramda üç adım kalmıştı ki mavi pelerinli genç bir kızın avluda bana doğru hızla yürüdüğünü gördüm. Başlığının altındaki yüzünde heyecan ve kaygının şaşırtıcı bir karışımı mevcuttu.</p>

    <p>Göz teması kurduğumuz zaman duraksadı. Gözlerini benimkilerden ayırmaksızın o denli kaçamak ve belirsiz bir el hareketi yaptı ki hareketi tekrar edene dek ne anlama geldiğini çıkartamadım. Peşinden gelmemi istiyordu.</p>

    <p>Şaşkın bir halde başımı salladım. Kız döndü ve dikkat çekmemek için çaba gösteren birinin o tuhaf ve kasıntılı adımlarıyla avludan ayrıldı.</p>

    <p>Kızı takip ettim. Başka şartlar altında olsa onun beni karanlık bir ara sokağa götürdüğünü, orada da haydutların suratımı dağıtıp paramı almak için hazır beklediklerini düşünürdüm. Fakat Üniversite’nin bu kadar yakınında tehlikeli bir ara sokak yoktu ve vakit güneşli bir akşamüstüydü.</p>

    <p>Kız en sonunda bir camcı ile bir demirci dükkânının arkasındaki ıssız bir patikaya çıktı. Endişeyle etrafına bakındı, sonra bana doğru döndü. Başlığının altındaki yüzü gülümsüyordu. “Seni nihayet buldum!” dedi soluk soluğa.</p>

    <p>Sandığımdan de gençti; yaşı on dörtten büyük değildi. Kıvırcık kahverengi saçları solgun yüzünü çevreliyor, başlığın altından kaçmaya çalışıyordu. Yine de onu bir türlü çıkartamıyordum.</p>

    <p>“Seni bulana dek kırk takla attım,” dedi. “Burada o kadar çok zaman harcadım ki anam Üniversite’de yavuklum var sanıyor,” dedi. Son cümleyi söylerken utanmışçasına dudaklarını büzmüştü.</p>

    <p>Onun kim olduğuna dair en ufak bir fikrim olmadığını söylemek üzere ağzımı açtım. Fakat ben daha tek kelime bile edemeden kız yine konuştu. “Tasalanma, seni görmeye geldiğimi kimselere söylemedim.” Duyduğu tasa gözlerindeki parıltıyı bastırıyordu; hani güneş bulutların arkasına saklandığı zaman yerdeki bir su birikintisi kararır ya, onun gibi. “Öylesi daha güvenli olur dedim.”</p>

    <p>Ancak yüzü endişeyle asılınca onu tanıyabildim. Chandrialılarla ilgili dedikoduları araştırmak için Trebon’a gittiğimde tanıştığım o genç kızdı.</p>

    <p>“Nina,” dedim. “Burada ne işin var?”</p>

    <p>“Seni arıyordum.” Başını gururla kaldırdı. “Burada olduğunu tahmin ettim, çünkü her türlü sihri biliyordun.” Etrafına bakındı. “Ama burası düşündüğümden daha büyükmüş. Sana karşı kullanamasınlar diye Trebon’daki hiç kimseye ismini vermediğini biliyorum, ama bu durum işimi daha da zorlaştırdı.”</p>

    <p>Sahiden de Trebon’da kimseye ismimi söylememiş miydim? Beyin sarsıntısı geçirdiğim için o döneme ait anılarım bölük pörçüktü. Kendimi tanıtmamakla herhalde iyi etmiştim. Ne de olsa kasabanın hatırı sayılır bir bölümünün yanıp kül olmasından sorumluydum.</p>

    <p>“Seni bu kadar uğraştırdığım için üzgünüm,” dedim, bütün bunların ne anlama geldiğinden hâlâ emin olmaksızın.</p>

    <p>Nina bana bir adım yaklaştı. “Sen gittikten sonra rüyalar gördüm,” dedi sır verircesine kısık bir sesle. “Kötü rüyalar. Sana anlattıklarım yüzünden <em>onların</em> beni almaya geleceklerini düşündüm.” Manalı bir bakış attı. “Ama sonra verdiğin kolyeyle beraber uyumaya başladım. Her gece yatmadan önce dua ettim ve rüyalar çekip gitti.” Dalgın bir edayla elini boynundaki deri bir sırıma asılı olan parlak bir metal parçasına götürdü.</p>

    <p>İşte o zaman Kilvin Hoca’ya istemeden de olsa yalan söylediğimi anlayarak suçluluk duydum. Kimseye muska satmamış, hatta muskaya benzer herhangi bir şey yapmamıştım. Fakat Nina’nın içini rahatlatmak için ona sihirli bir kolye olduğunu söylediğim süslü bir metal parçası vermiştim. Nine kolyeyi alana kadar isteri krizine girmek üzere gibi gözüküyor, iblislerce öldürüleceğini sanıyordu.</p>

    <p>“Demek işe yarıyor ha?” diye sordum, vicdan azabımı sesime yansıtmamaya çalışarak.</p>

    <p>Nina başını salladı. “Onu yastığımın altına sokup dua eder etmez meme emmiş bir bebe gibi uykuya daldım. Sonra da özel rüyam başladı,” diye gülümsedi. “Rüyamda Mauthenlerin çiftliğindekiler öldürülmeden önce Jimmy’nin bana gösterdiği o büyük çömleği gördüm.”</p>

    <p>İçimde bir umut dalgasının kabardığını hissettim. Nina o kadim çömleği görüp de canlı kalmış tek insandı. Çömleğin üstü Chandrialıların resimleriyle kaplıydı ve Chandrialılar sırlarına pek düşkündüler.</p>

    <p>“Üzerinde yedi kişinin çizili olduğu çömlekle ilgili bir şey mi hatırladın?” diye heyecanla sordum.</p>

    <p>Nina kaşlarını çatarak kısa bir tereddüt yaşadı. “Sekiz kişiydiler,” dedi. “Yedi değil.”</p>

    <p>“Sekiz mi?” diye sordum. “Emin misin?”</p>

    <p>Başını samimiyetle salladı. “Bunu sana daha önce de söylediğimi sanıyordum.”</p>

    <p>İçimde kabaran umut dalgası sönüp olanca ağırlığıyla karnıma oturdu. Chandrialılar yedi kişiydiler. Onlar hakkında emin olduğum az sayıdaki bilgiden biri de buydu. Nina’nın gördüğü çömleğin üstünde sekiz kişinin resmi varsa...</p>

    <p>Hüsranımın farkında olmayan Nina gevezelik etmeyi sürdürdü. “Çömleği üç gece üst üste rüyamda gördüm,” dedi. “Üstelik bunlar hiç de kötü rüyalar değildi. Her sabah dinç ve mutlu uyandım. İşte o zaman Tanrı’nın benden ne yapmamı istediğini anladım.”</p>

    <p>Bir müddet ceplerini karıştırdı, sonra da bir karıştan biraz daha uzun ve başparmağım kalınlığında bir boynuz çıkardı. “Çömleği ne kadar çok merak ettiğini unutmadım. Ama onu yalnızca bir anlığına görebildiğim için o gün sana fazla bir şey söyleyememiştim.” Boynuzu gururla verdi.</p>

    <p>Ellerimdeki silindirik tüpe bakarken onunla ne yapmam gerektiğini bilemedim. Şaşkın gözlerle kafamı kaldırdım.</p>

    <p>Nina sabırsızca iç geçirdi ve boynuzu geri aldı. Ucunu bir kapak gibi çevirerek açtı. “Bunu benim için ağabeyim yaptı,” dedi boynuzu kastederek. Sonra dürülmüş bir parşömeni boynuzun içinden dikkatle çıkardı. “Endişe etme. Niye yaptığını bilmiyor.”</p>

    <p>Parşömeni bana uzattı. “Pek güzel olmadı,” dedi tedirgin bir sesle. “Anam izin verdiği zaman kap kaçağı boyamasına yardım ederim, ama bu daha farklı. İnsan çizmek, çiçek veya desen çizmekten zor. Hem sadece kafanda görebildiğin bir şeyi çizdiğin zaman daha da zorlanıyorsun.”</p>

    <p>Ellerimin titremediğine hayret ettim. “Vazonun üstünde bu resim mi vardı?” diye sordum.</p>

    <p>“Sadece bir tarafında,” dedi Nina. “Öyle yuvarlak bir şeye tek bir taraftan baktığın zaman olsa olsa üçte birini görebilirsin.”</p>

    <p>“Yani her gece rüyanda farklı bir tarafını mı gördün?” diye sordum.</p>

    <p>Başını iki yana salladı. “Sadece bu tarafını. Üç gece üst üste.”</p>

    <p>Parşömeni yavaşça açtım ve Nina’nın resmettiği adamı hemen tanıdım. Gözleri simsiyahtı. Arka planda çıplak bir ağaç vardı ve adam içinde birkaç dalgalı çizginin bulunduğu mavi bir dairenin ortasındaydı.</p>

    <p>“Orası su,” dedi Nina, parmağıyla göstererek. “Su çizmesi zor. Ve adam suyun üstünde duruyor. Çömlekteki resimde adamın etrafında kar yığınları da vardı ve saçları bembeyazdı. Ama beyaz boyayı bir türlü tutturamadım. Kâğıt için boya karıştırmak kap kaçak için sır hazırlamaktan daha zor.”</p>

    <p>Konuşabileceğimden emin olmadığım için başımı sallamakla yetindim. Bu Köz’dü, yani ebeveynlerimi öldüren adam. Yüzünü hiç uğraşmadan, gözlerimi bile kapamadan hayalimde canlandırabiliyordum.</p>

    <p>Parşömeni açmayı sürdürdüm. İkinci bir adam daha vardı. Daha doğrusu devasa başlıklı bir cüppenin içindeki bir adamın sureti. Başlığın içi kapkaraydı. Adamın başının üstünde üç ay duruyordu; bir dolunay, bir yarımay ve bir de hilal. Yanında iki mum yanmaktaydı. Biri sarı renkliydi ve parlak bir turuncu aleve sahipti. Diğer mum adamın ileri uzattığı elinin altındaydı ve gri olup siyah bir alevi vardı. Bu mumun etrafı karartılıp siyaha boyanmıştı.</p>

    <p>“Bunun bir gölge olması lazım,” dedi Nina, adamın elinin altını göstererek. “Çömlekte daha belirgindi. Burayı yapabilmek için kömür kullanmam gerekti. Boyam olmadığından pek düzgün çıkmadı.”</p>

    <p>Başımı yeniden salladım. Bu da Haliax’tı, yani Chandrialıların lideri. Onunla karşılaştığım zaman çevresi anormal bir gölgeyle kaplıydı. Etrafındaki ateşler tuhaf bir şekilde sönükleşmişti ve cüppesinin başlığının içi bir kuyunun dibi kadar karanlıktı.</p>

    <p>Parşömeni tamamen açınca diğer ikisinden daha iri olan üçüncü bir suretle karşılaştım. Adam zırh giymiş ve önü açık bir miğfer takmıştı. Göğsünde sonbahar yaprağına benzeyen parlak bir şekil vardı. Dışı kırmızı olan yaprağın rengi ortasına doğru turuncuya çalıyordu ve tam ortasında siyah bir sap mevcuttu.</p>

    <p>Adamın suratı esmer olmasına karşın havaya kaldırdığı eli parlak bir kızıldı. Diğer eliyse Nina’nın her nasılsa metalik bronz rengine boyamayı başardığı büyük, yuvarlak bir nesnenin ardında gizliydi. Bunun bir kalkan olduğunu tahmin ettim.</p>

    <p>“En kötüsü de o,” dedi Nina kederli bir sesle.</p>

    <p>Kıza baktım. Yüzü asık gibiydi. Sessizliğimi yanlış anladığını sandım. “Böyle konuşmamalısın,” dedim. “Harika bir iş çıkarmışsın.”</p>

    <p>Nina minik bir tebessüm etti. “Zaten öyle demek istemedim,” diye karşılık verdi. “En çok onu çizerken zorlandım. Bakır rengi fena olmadı.” Adamın kalkanına dokundu. “Ama bu kızılın,” diyerek parmaklarını bu sefer de adamın havada tuttuğu eline değdirdi, “kan olması gerekiyor. Eli kanlar içinde.” Şeklin göğsünü dürttü. “Ayrıca burası daha parlaktı. Bir şey yanıyormuş gibi.”</p>

    <p>Adamı o zaman tanıdım. Göğsündeki bir yaprak değil, alevlere boğulmuş bir kuleydi. Kaldırmış olduğu kanlı eliyle bir yeri işaret etmiyor, Haliax’ı ve diğerlerini kovan bir hareket yapıyordu. Elini onları durdurmak için kaldırmıştı. Bu adam bir Amyr’di. Ciridaelerden biri.</p>

    <p>Titreyen genç kız pelerinine daha sıkı sarındı. “Ona bakmayı şimdi bile sevmiyorum,” dedi. “Hepsi korkunç gözüküyordu. Ama en kötüsü oydu. Suratlarını doğru düzgün çizemedim, ama onunki çok gaddardı. Öyle öfkeliydi ki. Bütün dünyayı yakmaya hazır gibi bir hali vardı.”</p>

    <p>“Bu çömleğin sadece bir tarafıysa,” diye sordum, “geri kalanı da aklına geliyor mu?”</p>

    <p>“Bunun kadar değil. Giysileri olmayan bir kadın, kırık bir kılıç ve bir yangın hatırlıyorum...” Düşünceli gözüktü, sonra başını iki yana salladı. “Dediğim gibi, Jimmy çömleği gösterdiği zaman sadece bir tarafına bakabilmiştim. Sanırım çizip sana getirebileyim diye o kısmı hatırlamama bir melek yardım etti.”</p>

    <p>“Nina,” dedim, “bu hakikaten de muhteşem olmuş. Ne kadar inanılmaz bir iş yaptığını tahmin bile edemezsin.”</p>

    <p>Yüzünde ışıltılı bir tebessüm belirdi. “Bak buna sevindim. Resmi çizene kadar canım çıktı.”</p>

    <p>“Parşömeni nereden buldun?” diye sordum, bu ayrıntıyı ilk kez fark ederek. Parşömen tirşeli olup yüksek kaliteydi. Benim satın alabileceklerimden çok daha iyiydi.</p>

    <p>“Önce tahta üzerinde pratik yaptım,” dedi Nina. “Ama resmi tahtaya çizemeyeceğimi biliyordum. Hem çizdikten sonra onu saklamam gerekiyordu. Ben de kiliseye gizlice girip oradaki kitaptan birkaç sayfa kopardım.” Son cümleyi en ufak bir pişmanlık sergilemeden telaffuz etmişti.</p>

    <p>“Yani bunu <em>Yol Kitabı</em>’ndan mı kopardın?” diye hayretle sordum. Pek dindar biri sayılmam, ama başkalarının haklarına saygı gösteririm. Ayrıca Arşiv’de geçirdiğim onca saatten sonra bir kitaptan sayfa koparıldığını öğrenmek beni dehşete düşürmüştü.</p>

    <p>Nina rahat bir tavırla başını salladı. “Rüyayı bana bir melek gösterdiği için en iyi yol bu gibi gözüktü. Ve sen kilisenin önünü yıkıp o iblisi öldürdüğünden beri binayı geceleri kilitleyemiyorlar.” Uzanıp parşömene dokundu. “Hiç de zor değil. Tek yapman gereken eline bir bıçak alıp onu sayfaya biraz sürtmen. Harfler hemencecik çıkıveriyor.” Parmağıyla gösterdi. “Ama Tehlu’nun adını silmemeye dikkat ettim. Andan ve diğer meleklerin isimlerini de,” diye bir sofu edasıyla ilave etti.</p>

    <p>Parşömene yakından bakınca bunun doğru olduğunu gördüm. Amyr’i öyle bir çizmişti ki <em>Andan</em> ve <em>Ordal</em> isimleri omuzlarının tam üstüne denk geliyordu. Sanki isimlerin ona ağırlık yapacağına veya onu hapsedeceğine inanmıştı.</p>

    <p>“Hem gördüklerimi kimseye söylemememi tembihlemiştin,” dedi Nina. “Resim çizmek sözcükler kullanmadan bir şeyi söylemek gibidir. Ben de Tehlu’nun kitabındaki sayfaları kullanmanın daha güvenli olacağını düşündüm, çünkü hiçbir iblis o kitabın sayfalarına bakmaz. Özellikle de üstünde Tehlu’nun adı yazılıysa.” Yüzünde gururlu bir ifadeyle beni süzdü.</p>

    <p>“Akıllıca davranmışsın,” diye onu takdir ettim.</p>

    <p>Çan kulesi saat başını çalmaya başlayınca Nina’nın yüzünde ani bir panik ifadesi belirdi. “Ah, hayır!” dedi acıklı bir sesle. “Şimdiye rıhtıma dönmüş olmalıydım. Anam beni bir güzel dövecek!”</p>

    <p>Bir kahkaha patlattım. Kısmen bu beklenmedik kısmetten, kısmen de Chandrialılara meydan okuyacak kadar cesur davranan bir genç kızın annesini kızdırmaktan bu denli korkmasından. İşte dünya böyle bir yer.</p>

    <p>“Nina, bana çok büyük bir iyilik yaptın. Bir şeye ihtiyacın olursa veya başka bir rüya görürsen beni Anker’ın Yeri adlı handa bulabilirsin. Orada müzik yaparım.”</p>

    <p>Gözleri faltaşı gibi açıldı. “Sihirli müzik mi?”</p>

    <p>Yine güldüm. “Bazıları o fikirde.”</p>

    <p>Nina tedirgin gözlerle etrafına bakındı. “Artık gitmem lazım!” dedi ve el sallayıp nehre doğru koşa koşa uzaklaştı. O giderken rüzgâr pelerininin başlığını geriye savurdu.</p>

    <p>Parşömeni dikkatle dürüp boynuza geri soktum. Zihnim az önce edindiğim bilgilerle doluydu. Onca yıl evvel Haliax’ın Köz’e söylediklerini düşündüm: <em>Seni Amyrlerden kim korur? Şarkıcılardan? Sithelerden?</em></p>

    <p>Aylar süren arayışımın ardından Chandrialılarla ilgili olarak Arşiv’de masallardan fazlasını bulamayacağımdan emin gibiydim. Hiç kimse onların ayak sürüyenlerden veya perilerden daha gerçek olduklarına inanmıyordu.</p>

    <p>Fakat Amyrleri herkes bilirdi. Onlar Atur İmparatorluğu’nun parlak zırhlı şövalyeleriydi. İki asır boyunca kilisenin bekçiliğini yapmışlardı. Yüzlerce öyküye ve şarkıya konu olmuşlardı.</p>

    <p>Tarihten iyi anlardım. Amyr Nizamı, Atur İmparatorluğu’nun ilk yıllarında Tehlin Kilisesi tarafından kurulmuştu.</p>

    <p>Fakat Nina’nın gördüğü çömlek ondan çok daha eskiydi.</p>

    <p>Tarihten iyi anlardım. İmparatorluk dağılmadan önce Amyrler yine kilise tarafından suçlu bulunup lağvedilmişlerdi.</p>

    <p>Fakat Chandrialılar onlardan bugün bile korkuyorlardı.</p>

    <p>Demek ki hikâyenin göründüğünden fazlası vardı.</p>
  </div>
</body>
</html>
