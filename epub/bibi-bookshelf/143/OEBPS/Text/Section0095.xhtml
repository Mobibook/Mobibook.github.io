<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Seksen Yedinci Bölüm</h1>

    <h2 class="baslik_2 sigil_not_in_toc">Lethani</h2>

    <p>Ertesi gün Tempi’yle ben erzak ve malzeme tedarik etmek için Crosson’a gittik. Bu yürümekle geçecek uzun bir gün anlamına gelse bile attığımız her adımda bir iz aramak zorunda olmamamız yoldan aşağı uçuyormuşuz gibi hissetmemizi sağlıyordu.</p>

    <p>Konuşurken Tempi’yle karşılıklı sözcük takasında bulunduk. Rüya, koku ve kemik sözcüklerini ezberledim. Ademcede demir ve kılıç demiri için farklı kelimeler olduğunu öğrendim.</p>

    <p>Daha sonra parmaklarını kaşının üstüne sürtmesinin ne demek olduğunu anlattığı uzun bir saati kısır bir konuşma yaparak geçirdik. Bu hareket tıpkı omuz silkmek gibi görünüyordu, fakat Tempi aynı şey olmadığını açıkça ifade etti. İlgisizlik miydi? Belirsizlik miydi?</p>

    <p>“Biri sana seçme şansı sunduğu zaman kapıldığın his mi?” diye tekrar denedim. “Hani biri sana elma ya da erik teklif eder?” İki elimi de önümde tuttum. “Ama ikisini de aynı seversin.” Parmaklarımı birleştirip iki defa kaşımın üstüne sürttüm. “O his mi?”</p>

    <p>Tempi başını iki yana salladı. “Hayır.” Kısa bir süreliğine yürümeyi kesti, sonra yola devam etti. Yanında duran eli dedi ki: <em>Üçkâğıtçılık.</em> “Erik nedir?” <em>Dikkat.</em></p>

    <p>Şaşırarak ona baktım. “Ne?”</p>

    <p>“Erik ne demek?” Elini tekrar oynattı: <em>Kesin ciddiyet. Dikkat.</em></p>

    <p>Dikkatimi ağaçlara verince sesi anında duydum. Çalıların arasında bir hareketlenme vardı.</p>

    <p>Gürültü yolun güney tarafından, henüz aramadığımız kısımdan geliyordu. Haydutlar. İçim heyecan ve korkuyla doldu. Bize saldırırlar mıydı? Eski püskü pelerinimi giyerken pek de hedefe benzemediğim fikrindeydim, fakat koyu renkli ve pahalı kutusunun içindeki lavtam yanımdaydı.</p>

    <p>Tempi kasabaya yaptığımız yolculuk için sımsıkı fedai kırmızılarını giymişti. Bu hali uzunyaylı bir adamın cesaretini kırar mıydı? Yoksa bir Adem’i muhafız olarak tutabilecek kadar zengin bir ozan olduğumu mu gösterirdi? Belki de toplanmaya hazır meyvelere benziyorduk.</p>

    <p>Kilvin’e sattığım oktutarı özemle düşündüm ve hocanın haklı olduğunu fark ettim. İnsanlar öyle bir şey için büyük paraları gözden çıkanrlardı. Şu anda yanımda bir tane olması için cebimdeki her peniyi verirdim.</p>

    <p>Tempi’ye el ettim: <em>Kabul. Üçkâğıtçılık. Hemfikirlik.</em> “Erik tatlı bir meyvedir,” dedim, çevremizdeki ağaçlardan gelebilecek seslere kulak kesilerek.</p>

    <p>Siper almak için hemen ağaçlara mı koşmalıydık, yoksa haydutlardan haberimiz yokmuş gibi davranmamız daha mı iyiydi? Saldırıya geçerlerse ne yapabilirdim? Tenekeciden aldığım bıçak belimdeydi, ama onu nasıl kullanacağıma hiçbir bir fikrim yoktu. Ansızın ne kadar hazırlıksız olduğumu anladım. Tanrı aşkına, burada ne işim vardı? Böyle bir duruma uygun değildim. Maer buraya ne diye beni yollamıştı?</p>

    <p>Tam ciddi ciddi terlemeye başlıyordum ki çalılardan ani bir çıtırtı ve hışırtı yükseldi. Boynuzlu bir erkek geyik ağaçların arasından fırladı ve üç büyük adımda yolu aşıverdi. Hemen akabinde onu iki dişi geyik izledi. Biri yolun ortasında durdu ve uzun kulaklarını oynatarak bize merakla baktı. Sonra koşup gitti ve o da ağaçların arasında kayboldu.</p>

    <p>Kalbim hızla çarparken hafif, tedirgin bir kahkaha attım. Dönüp Tempi’ye bakınca kılıcını çekmiş olduğunu gördüm. Sol elinin parmakları <em>utanç</em> göstererek kıvrıldı ve tanımlayamadığım birkaç hızlı hareket yaptı.</p>

    <p>Herhangi bir gösterişte bulunmadan kılıcını kınına geri kaldırdı ve elinizi cebinize sokmanız kadar alelade bir hareket yaptı: <em>Hüsran.</em></p>

    <p>Başımı salladım. Sırtımın okla dolmasına sevinsem de bir pusu en azından bize haydutların nerede olduğuna dair bir ipucu verirdi. <em>Hemfikirlik. Hafife alma.</em></p>

    <p>Crosson’a doğru yolumuza sessizce devam ettik.</p>

    <p class="paragraf">Crosson pek de büyük bir kasaba sayılmazdı. Her tarafı gür ormanlarla çevrili yirmi veya otuz binadan ibaretti. Kralın anayolunun üzerinde bulunmasaydı herhalde bir adı bile olmazdı.</p>

    <p>Fakat kralın anayolu üzerinde bulunduğu için yolcuların ve yakındaki az sayıda çiftliğin ihtiyacını karşılayan nispeten iyi stoklanmış bir marketi vardı. Ayrıca ahır ve nalbant da olan küçük bir at kiralama istasyonu ile bira imalathanesi vazifesi de gören ufak bir kiliseye sahipti.</p>

    <p>Ve tabii ki bir hana. Gülen Ay, Penieder’in ancak üçte biri kadar olsa da böyle bir kasabada bekleyeceğinizden birkaç basamak üstündü. İki katlı olup üç özel dairesi ve bir hamamı vardı. Elde boyanmış büyük bir tabelada, yelek giyen ve karnı kahkahalarla sarsılan kambur bir ay resmedilmişti.</p>

    <p>O sabah lavtamı yanıma alırken öğle yemeği karşılığında biraz müzik yapabileceğimi ummuştum. Fakat bu sadece bir bahaneydi. Lavta çalmak için her türlü bahaneye razıydım. Mecburi sessizliğim beni en az Dedan’ın homurdanmaları kadar yıpratıyordu. Tarbean sokaklarında evsiz yaşadığım günlerden hiç bu kadar uzun bir zaman müziksiz kalmamıştım.</p>

    <p>Tempi’yle ben marketi işleten yaşlıca kadına alışveriş listemizi bıraktık. Dört büyük somun seyahat ekmeği, çeyrek kilo tereyağı, yüz elli gram tuz, un, elma kurusu, sosis, bir parça jambon, bir torba turp, altı yumurta, iki adet düğme, Marten’in av oklarına takılmak üzere tüy, çizme bağcıkları, sabun ve Dedan’ın kırdığının yerine yeni bir bileğitaşı. Hepsi için Maer’in hızla hafifleyen kesesinden sekiz gümüş kırık çıkacaktı.</p>

    <p>Siparişimizin hazırlanmasının bir iki saat süreceğini bilerek Tempi’yle birlikte öğle yemeği için hana gittim. Binaya yaklaşırken ortak salondaki gürültüleri sokağın karşısından bile duyabildiğimi fark ederek şaşırdım. Bu tür yerler genellikle akşamları, yani yolcular geceyi geçirmek üzere konakladıklarında yoğun olurdu; herkesin tarlalarda veya yollarda bulunduğu gün ortasında değil.</p>

    <p>Kapıyı açtığımız zaman salona bir sessizlik çöktü. İlk başta müşterilerin bir müzisyen gördüklerine sevindiklerini umdum, ama sonra tüm gözlerin fedai kırmızıları içindeki Tempi’ye çevrilmiş olduğunu anladım.</p>

    <p>Ortak salonda vakit öldüren on beş yirmi kişi vardı. Bazıları barda otururken diğerleri masaların etrafına toplanmıştı. İçerisi oturacak bir masa bulamayacağımız kadar kalabalık değildi, fakat bitkin görünen yegâne garson kızın masamıza gelmesi birkaç dakika sürdü.</p>

    <p>“Ne istersiniz?” diye sordu kız, yüzüne düşen terli bir saç tutamını yana çekerek. “Jambonlu bezelye çorbamız ve ekmek tatlımız var.”</p>

    <p>“Kulağa harika geliyor,” dedim. “Biraz elma ve peynir de alabilir miyiz?”</p>

    <p>“İçecek?”</p>

    <p>“Benim için hafif bir elma şırası,” dedim.</p>

    <p>“Bira,” dedi Tempi, sonra da iki parmağıyla masanın üstünü işaret etti. “Küçük viski. İyi viski.”</p>

    <p>Kız başını salladı. “Paranızı görmem lazım.”</p>

    <p>Bir kaşımı kaldırdım. “Son zamanlarda sorun mu yaşadınız?”</p>

    <p>İç geçirip gözlerini yuvarladı.</p>

    <p>Ona üç yarım peni verdim ve kız aceleyle uzaklaştı. Artık yanılmadığımdan emindim: salondaki adamlar Tempi’ye dik dik bakıyorlardı.</p>

    <p>Yanımızdaki masada oturan, sessizce çorbasını içen adama doğru döndüm. “Bugün çarşı günü falan mı?”</p>

    <p>Adam bana geri zekâlıymışım gibi baktı. Çenesinde rengi kararmakta olan bir morluk fark ettim. “Crosson’da çarşı günü diye bir şey olmaz. Burada çarşı yoktur.”</p>

    <p>“Kısa zaman önce buraya geldiğimde etraf sakindi. Neden şimdi bu kadar kalabalık?”</p>

    <p>“Hep aynı şey,” dedi adam. “Herkes iş arıyor. Eld iyice tenhalaşmadan önce Crosson son durak. Aklı başında bir kervan buradan bir iki muhafız daha almadan geçmez.” Birkaç yudum içki içti. “Ama son günlerde çok fazla yolcu pusuya düşürülüyor. Kervanlar artık eskisi kadar sık değil.”</p>

    <p>Salondakileri inceledim. Adamların zırhları yoktu, fakat artık neye bakacağımı bildiğim için çoğunun üzerinde fedai yaşantısının izlerini görebiliyordum. Sıradan kasabalılardan daha hoyrat bir halleri vardı. Daha çok yara izine, kırık burna, bıçağa ve kabadayı tavırlara sahiptiler.</p>

    <p>Adam kaşığını boş çorba kâsesinin içine atıp ayağa kalktı. “Burayı alsınlar da başlarına çalsınlar,” dedi. “Altı gündür buradayım, ama daha sadece dört kervanın geçtiğini gördüm. Hem ancak bir budala günlük yevmiye karşılığı kuzeye gitmeyi kabul eder.”</p>

    <p>Büyük bir heybe alıp omzuna astı. “Ve kaybolan onca insandan sonra sadece bir budala böyle bir yerden yardım almaya kalkışır. Bakın size söylüyorum, buradaki ciğeri beş para etmez piç kurularından yarısı daha ilk geceden gırtlağınızı keser.”</p>

    <p>Gür bir siyah sakalı olan geniş omuzlu bir adam barın oradan alaycı bir kahkaha attı. “Sırf sen doru düzzün bi zar atamıyon diye ben niyem suçlu oluyomuşum?” dedi yoğun bir kuzeyli aksanıyla. “Gine öyle bişey söle de seni dün akşamkinin iki katı döviyim. Hemi de faiziynen.”</p>

    <p>Konuşmakta olduğum adam, anlamanız için Adem olmanızı gerektirmeyen bir el hareketi yapıp kapıya yöneldi. Sakallı adam onun peşinden güldü.</p>

    <p>Tam o anda içkilerimiz geldi. Tempi viskisinin yarısını tek dikişte bitirdi ve uzun, hoşnut bir iç geçirip sandalyesinde kaykıldı. Ben de şıramı yudumladım. Yemek karşılığında bir iki saatliğine müzik yapmayı ummuştum, fakat asabi fedailerle dolu bir mekânda öyle bir şeye kalkışacak değildim.</p>

    <p>Aslında yapabilirdim. Bir saat içinde onları kahkahalara boğabilir, şarkılara eşlik ettirebilirdim. İki saat içindeyse biralarına gözyaşı akıtmalarını, garson kızdan özür dilemelerini sağlayabilirdim. Fakat tek bir yemek karşılığında değil. Daha iyi seçeneklerim olduğu sürece asla. Bu salon buram buram bela kokuyordu. Her an bir kavga çıkabilirdi. İşini bilen hiçbir kumpanyacı bunu gözden kaçırmazdı.</p>

    <p>Bardaki geniş omuzlu adam eline tahta bir maşrapa aldı ve dramatik denebilecek kadar kasıntılı bir yürüyüşle masamıza gelip kendine bir sandalye çekti. Gür siyah sakalının arasından geniş, samimiyetsiz bir tebessüm etti ve elini Tempi’ye doğru uzattı. “N’aber?” dedi bardaki herkesin duyabileceği kadar yüksek bir sesle. “Bağa Tam derler. Ya sağa?”</p>

    <p>Tempi uzanıp adamın elini sıktı. Onun kocaman kıllı elinin yanında Tempi’ninki ufak ve solgun kalıyordu.</p>

    <p>Tam sırıttı. “Kasbada ne işşin var ki?”</p>

    <p>“Buradan geçiyorduk,” dedim. “Yolda karşılaştık ve benimle beraber yürümeyi kabul etti.”</p>

    <p>Tam ilgisiz gözlerle beni baştan aşağı süzdü. “Senle konuşmuyodum çocuk,” diye homurdandı. “Büyüklerinin lafına garışma.”</p>

    <p>Yüzünden hiç eksik etmediği o halim selim, ilgili ifadeyle iri cüsseli adama bakan Tempi sessiz kaldı. Sol elini kulağına kaldırarak bilmediğim bir hareket yaptı.</p>

    <p>Tam gözünü ondan ayırmaksızın içkisinden birkaç yudum daha içti. Maşrapasını indirdiğinde ağzının etrafındaki siyah sakallar ıslaktı. Onu kurutmak için kolunu suratından geçirdi. “Hep merag etmişimdir,” dedi, yine salonun tamamında duyulacak kadar yüksek bir sesle. “Siz süslü püslü Ademlerden biri ne gadar gazaniydir?”</p>

    <p>Tempi başını hafifçe yana yatırarak bana baktı. Adamın yoğun aksanını anlamıyor olabileceğini fark ettim.</p>

    <p>“Ne kadar para kazandığını bilmek istiyor,” diye açıkladım.</p>

    <p>Tempi bir elini hafifçe salladı. “Karmaşık.”</p>

    <p>Tam ona doğru eğildi. “Ya gervan gorumah eçin dudulursan? Günde ne gadar istersin?”</p>

    <p>“İki mangır.” Tempi omuz silkti. “Üç.”</p>

    <p>Tam nefesini suratımda hissedebileceğim kadar gür ve abartılı bir kahkaha attı. Ağzının leş gibi içki kokmasını bekliyordum, ama beklediğim gibi çıkmadı. Baharatlarla kaynatılmış şıra gibi hoş kokuyordu. Başını çevirerek, “Duydunuz mu çocuklar?” diye bağırdı. “Günde üç mangır. Hemi de adam gibin gonuşamıyo bilem!”</p>

    <p>İçeridekilerin çoğunun gözü kulağı üzerimizdeydi ve bu bilgi salonda alçak, asabi bir mırıldanma başlattı.</p>

    <p>Tam tekrar masaya doğru döndü. “Aha biz günde bi peni alırız, o da iş bulabilissek. Ben iki alrım, çünküm atlardan annarım. Hem gerekisse bi arbanın argasını kaldırabilirem.” Geniş omuzlarını yuvarladı. “Sen gavgada yirmi adama bedel misen?”</p>

    <p>Tempi’nin söylenenlerden ne kadarını anladığını bilmiyordum, fakat son soruda hiç zorlanmamış gözüktü. “Yirmi?” dedi alıcı gözle etrafına bakınarak. “Hayır. Dört.” Elini kararsızca ileri geri salladı. “Beş.”</p>

    <p>Bu cevap salondaki atmosferi yumuşatmadı. Tam abartılı bir hayretle başını iki yana salladı. “Sağa inansaydım bilem,” dedi, “günde dört beş peni gazanman lazımdı. Yirmi deel. N-”</p>

    <p>En sevimli tebessümümü takınarak öne doğru biraz eğildim ve araya girdim. “Bak, ben-”</p>

    <p>Tam’in maşrapası masaya güm diye inerek havaya şıra sıçramasına sebep oldu. Bana Tempi’ye gösterdiği sahte muzipliği içermeyen tehlikeli bir bakış attı. “Çocuk,” dedi, “gine sözmü gesersen dişlerni dökerim.” Bunu herhangi bir vurgu yapmadan söylemişti. Sanki nehre atlarsam ıslanmamın kaçınılmaz olduğunu bildiriyordu.</p>

    <p>Tekrar Tempi’ye döndü. “Ne diyem günde üç mangır ediyomuşun?”</p>

    <p>“Beni alan bunu alır.” Tempi elini kaldırdı. “Ve bunu.” Kılıcının kabzasını işaret etti. “Ve bunu.” Belirgin Adem kırmızılarım göğsüne sıkıca yapıştıran bir deri kayışı gösterdi.</p>

    <p>İri yarı adam avcuyla masaya sertçe vurdu. “Dimek eşin sırrı buyumuş!” dedi. “Bari ben de gidip bi gırmızı gömlek alayyım!” Bu sözü odada gülüşmelere yol açtı.</p>

    <p>Tempi başını iki yana salladı.</p>

    <p>Öne doğru eğilen Tam, kalın parmaklarından biriyle Tempi’nin omzunun yakınındaki kayışa fiske vurdu. “Yani seninki gibin bi gömlek giycek gadar eyi deel miyem?” Kayışa yine bir fiske attı.</p>

    <p>Tempi hiç düşünmeden kafasını salladı. “Evet. Yeterince iyi değilsin.”</p>

    <p>Tam delicesine sırıttı. “Ya anana fahişe dirsem?”</p>

    <p>Odaya sessizlik çöktü. Tempi dönüp bana baktı. <em>Merak.</em> “Fahişe ne?”</p>

    <p>Bunun son günlerde paylaştığımız sözcüklerden biri olmaması hiç de şaşırtıcı değildi. Bir an yalan söylemeyi düşündüm, ama başarabilmemin hiçbir yolu yoktu. “Annenin erkeklerle para karşılığı seks yapan bir kadın olduğunu söylüyor.”</p>

    <p>Tempi fedailere doğru döndü ve başını minnetle salladı. “Çok naziksin. Sana teşekkür ederim.”</p>

    <p>Tam’in yüzü asıldı. Kendisiyle dalga geçildiğinden şüphelenmiş gibiydi. “Seni gidin gorkak. Yumuk bi peniye seni öle bi döverim ki çükünü ters taharsın.”</p>

    <p>Tempi yine bana doğru döndü. “Bu adamı anlamıyorum,” dedi. “Benden seks satın almaya mı çalışıyor? Yoksa kavga mı etmek istiyor?”</p>

    <p>Salon kahkahalara boğuldu ve Tam’in suratı sakallarının altındaki kan kadar kıpkırmızı kesildi.</p>

    <p>“Kavga etmek istediğinden emin sayılırım,” dedim, diğerleri gibi gülmemeye çalışarak.</p>

    <p>“Ah,” dedi Tempi. “Niye öyle demiyor? Niye böyle...” Parmaklarını ileri geri oynattı ve soran gözlerle bana baktı.</p>

    <p>“Oynaşıp duruyor mu?” diye tahminde bulundum. Tempi’nin kendine duyduğu güven üzerimde rahatlatıcı bir etki uyandırıyordu ve ben de biraz laf sokmak istemiştim. Adem’in daha evvelden Dedan’la ne kadar kolay başa çıktığını gördükten sonra bu eşeğe de haddini bildirmesini iple çekiyordum.</p>

    <p>Tempi iri cüsseli adama baktı. “Kavga etmek istiyorsan oynaşmayı bırak.” Adem eliyle salonun geri kalanını işaret etti. “Seninle birlikte dövüşecek başkalarını bul. Güvende hissetmene yetecek kadar kadın getir. İyi mi?” Bu sözler üzerine anlık rahatlamam uçup gitti. Tempi bana bakıp bezgin bir sesle yorum yaptı. “Siz hep konuşuyorsunuz.”</p>

    <p>Tam sert adımlarla dostlarının zar atmakta olduğu masaya gitti. “Eh, herfi duydunuz. Lavuk dördümüze bedelimiş. Gelin dördümüzün ne yapcağım ona gösterlim. Brenden, Ven, Jane, var mısınız?”</p>

    <p>Kel bir adam ve uzun boylu bir kadın gülümseyerek ayağa kalktılar. Fakat üçüncüsü elini ilgisizce sağa sola salladı. “Doğru düzgün dövüşemeyecek kadar sarhoşum Tam. Ama bir kanlı gömleğe diklenecek kadar da değil. Kavgada canavar gibidirler. Daha önce görmüştüm.”</p>

    <p>Bar kavgalarına yabancı değildim. Üniversite gibi bir yerde öyle şeylere nadiren rastlandığını zannedebilirsiniz, fakat alkol en büyük eşitleyicidir. Altı veya yedi bardak güçlü içkinin ardından, karısıyla arası bozuk bir değirmenciyle imtihanında kötü sonuç almış genç bir simyacı arasında pek fark kalmaz. İkisi de birinin ağzına yumruğu indirmek için aynı derecede heveslidir.</p>

    <p>Eolian gibi seçkin bir mekânda bile itiş kakış çıktığı olurdu. Yeteri kadar geçe kalırsanız nakışlı soylulardan ikisinin tokatlaşmasını görme şansınız epey yüksekti.</p>

    <p>Demek istediğim şu ki, müzisyenseniz pek çok kavgaya tanıklık edersiniz. Bazı insanlar barlara içmek için gider. Bazıları zar atmak için. Bazıları kavga çıkarmak, bazıları da kavga seyretmek için.</p>

    <p>İnsanlar bu kavgalarda beklediğiniz kadar zarar görmezler. Morluklar ve patlamış dudaklar genelde en kötüsüdür. Şanssızsanız bir dişinizi kaybedebilir veya kolunuzu kırabilirsiniz, ama dostane bir bar kavgası ile bir arka sokak kapışması arasında büyük fark bulunur. Bir bar kavgasının kuralları vardır ve etrafınızdaki pek çok gayriresmi hakem onları uygulamak için hazır bekler. İşler kontrolden çıkmaya başlarsa diğer müşteriler hemen araya girip kavgacıları ayırırlar, çünkü aynı şeyin kendileri için de yapılmasını isterler.</p>

    <p>Tabii istisnalar yok değildir. Bazen kazalar kaçınılmazdır. Revir’de geçirdiğim zaman sayesinde bir bileğin burkulmasının veya bir parmağın çıkmasının ne kadar kolay olduğunu biliyordum. Bunlar bir sığır celebi veya bir hancı için ufak yaralanmalar olabilir, fakat ben geçimimi hünerli ellerimle sağladığım için kırık bir başparmağın düşüncesi bile ürkütücüydü.</p>

    <p>Tempi’nin viskiyi başına dikip bitirmesini ve ayağa kalkmasını izlerken midem büzüştü. Sorun burada yabancı olmamızdan kaynaklanıyordu. İşler çığırından çıkarsa salondaki öfkeli fedailere araya girip kavgayı durdurmaları için güvenebilir miydim? Üçe karşı bir hiç de adil bir dövüş değildi ve kavga sarpa sararsa bu çok çabuk olurdu.</p>

    <p>Tempi bu sefer de ağız dolusu bira içip sakin gözlerle bana baktı. “Arkamı kolla,” dedi, sonra da diğer fedailerin durduğu yere doğru yürüdü.</p>

    <p>Aturcayı bu kadar iyi konuştuğu için bir anlığına etkilendim. Onu ilk tanıdığımda dilsiz denebilecek kadar suskunken artık deyimler bile kullanır olmuştu. Fakat bir terslik çıkarsa diye kavgayı durdurmanın bir yolunu ararken bu gurur çabucak kayboldu.</p>

    <p>Aklıma en ufak bir çözüm bile gelmiyordu. Böyle bir olay yaşanacağını hiç tahmin etmemiştim ve elimin altında kurnazca bir hile yoktu. Daha iyi bir seçenek olmadığından bıçağımı kınından çektim ve masanın altında göze çarpmayacak şekilde tuttum. İstediğim son şey birini bıçaklamaktı, fakat onunla en azından karşımdakileri korkutabilir ve bize kapıdan çıkıp gitmemize yetecek kadar zaman kazandırabilirdim.</p>

    <p>Tempi üç fedaiyi bakışlarıyla tarttı. Tam ondan epey uzundu ve bir öküzünkileri andıran omuzlara sahipti. Yüzünde bir yara izi taşıyan kel adam pis pis sırıtıyordu. Sonuncusu da Tempi’den tam bir karış daha uzun boylu olan sarışın kadındı.</p>

    <p>“Sadece bir kadın var,” dedi Tempi, Tam’in gözlerinin içine bakarak. “Bu kadar yeter mi? Bir tane daha getirebilirsin.”</p>

    <p>Kadın fedai küplere bindi. “Seni gidi hergele,” diye tısladı. “Sana bir kadının kavgada neler yapabileceğini göstereceğim.”</p>

    <p>Tempi başını kibarca salladı.</p>

    <p>Devam eden kaygısızlığı beni yine rahatlatmaya başlıyordu. Bir Adem fedaisinin bir düzine sıradan askeri alt etmesiyle ilgili öyküleri tabii ki dinlemiştim. Peki Tempi sahiden de bu üçüyle aynı anda dövüşebilir miydi? Dövüşebileceğini düşündüğü kesindi...</p>

    <p>Tempi onlara baktı. “İlk defa böyle dövüş yapıyorum. Nasıl başlanacak?”</p>

    <p>Bıçağı tuttuğum avcum terlemeye başladı.</p>

    <p>Tam aralarında birkaç santim kalana dek ona yaklaştı. Tempi’nin karşısında dev gibiydi. “Evvela aazını burnunu kıracaz. Sonacıma seni bi güsel benzetecez. Sona bişeycikleri ihmal etmediğiizden emin olalım diye aynısını bi daha yapcaz.” Cümlesini bitirirken alnını Tempi’nin suratına indirdi.</p>

    <p>Nefesim göğsüme takılıp kaldı. Ben daha onu veremeden dövüş bitmişti bile.</p>

    <p>Sakallı kiralık asker başını ileri savurduğu zaman Tempi’nin burnundan kanlar fışkırarak geriye doğru sendeleyeceğini sanmıştım. Fakat geriye doğru sendeleyen ve uluyarak yüzünü tutan Tam oldu. parmakları arasından kan akıyordu.</p>

    <p>Tempi ona yaklaştı, elini iri adamın ensesine koydu ve onu zahmetsizce çevirerek yere çaldı. Tam kolları ve bacakları birbirine dolanmış vaziyette kendini tahta zeminde buldu.</p>

    <p>Tempi hiç tereddüt etmeden döndü ve sarışın kadının kalçasına bir tekme atarak onu tökezletti. O daha dengesini kazanamadan Tempi kadının başının yanına sert bir yumruk attı ve kadın kendinden geçerek yere yığıldı.</p>

    <p>İşte o zaman bir güreşçininki gibi kollara sahip kel adam saldırıya geçti. Bir yılanın süratiyle bir elini Tempi’nin omzuna, diğerini de boynuna koydu.</p>

    <p>İnanın bunun ardından neler olduğunu söylemem pek mümkün değil. Gözün takip edemeyeceği hızda bir dizi hareket gerçekleşti. Hemen sonra Tempi adamın bileğini ve omzunu tutuyordu. Kel adam hırlayarak debelendi. Fakat Tempi adamın kolunu çevirmeyle yetindi. İki büklüm hale gelen adam kendini zemine bakarken buldu. Sonra Tempi bir tekme atarak adamın ayaklarını havalandırdı ve onu yere yapıştırdı.</p>

    <p>Tüm bunlar anlatılabileceğimden daha hızlı olup bitti. O kadar afallamasaydım herhalde Tempi’yi alkışlardım.</p>

    <p>Tam’le kadın derin uykudaki insanların kıpırtısızlığıyla yatıyorlardı. Fakat kel adam bir şeyler hırıldadı ve dengesizce doğrulmaya çalıştı. Tempi ona yaklaştı, zahmetsiz bir isabetlilikle başına vurdu ve adamın hamur gibi yere yığılmasını izledi.</p>

    <p>O esnada aklımdan bunun şimdiye kadar gördüğüm en kibar yumruk olduğu geçti. Hünerli bir marangozun çivi çakarken indirdiği dikkatli darbe gibiydi: çiviyi bütünüyle çakacak kadar sert, ama etrafındaki tahtaya zarar vermeyecek kadar yumuşak.</p>

    <p>Kavgadan sonra salon sessizliğe gömüldü. Derken dövüşmeyi reddeden uzun boylu adam içkisinin bir kısmını dökerek maşrapasını şerefe kaldırdı. Yüksek sesle, “Aferin be!” dedi Tempi’ye, bir yandan da gülerek. “Bu halde yakalamışken Tam’a biraz çizmenin tabanını gösterirsen kimse sana laf etmez. Tanrı biliyor ya, aynı şeyi o da kaç defa yaptı.”</p>

    <p>Tempi bunu düşünürcesine aşağı baktı, sonra başını iki yana sallayıp sessiz adımlarla masamıza geri geldi. Tüm gözler üzerindeydi, ama eskisi kadar sert bakmıyorlardı artık.</p>

    <p>Tempi yerine oturdu. “Arkamı kolladın mı?”</p>

    <p>Ona boş gözlerle baktım, sonra kafa salladım.</p>

    <p>“Ne gördün?”</p>

    <p>Demek istediğini ancak o zaman anladım. “Arkan dümdüzdü.”</p>

    <p><em>Beğeni.</em> “Senin arkan düz değil.” Elini dümdüz kaldırdı, ardından biraz eğdi. “Ketan sırasında bu yüzden sendeliyorsun. Eğer...” Başını eğince eski püskü pelerinimin altına gizlediğim bıçağı fark etti ve sözlerinin devamını getirmedi. Kaşlarını çattı. Yüzünü kullanarak sahiden kaş çattı. Onu ilk defa böyle yaparken görüyordum ve hali şaşırtıcı derecede korkutucuydu.</p>

    <p>“Bunu daha sonra konuşacağız,” dedi. Yanındaki eliyle bir hareket yaptı: <em>Şiddetli hoşnutsuzluk.</em></p>

    <p>Bir saat boyunca boynuza gelsem bile kapılacağımdan daha büyük bir utançla boynumu büktüm ve bıçağı kaldırdım.</p>

    <p class="paragraf">Heybelerimiz tıka basa dolu olarak saatlerdir hiç konuşmadan yürüyorduk. Tempi nihayet söze girdi. “Sana öğretmem gereken bir şey var.” <em>Ciddiyet.</em></p>

    <p>“Öğrenmeye daima açığım,” dedim, <em>içtenlik</em> olduğunu umduğum bir işaret yaparak.</p>

    <p>Tempi yolun kenarına çekildi, ağır heybesini yere koydu ve çimlere oturdu. “Lethani’den konuşmalıyız.”</p>

    <p>Ani ve mutlu bir tebessüm etmemek için irademi son raddesine kadar zorladım. Artık onu ilk sorduğumda olduğumuzdan çok daha yakın olduğumuz için ben de ne zamandır bu konuyu açmak istiyordum. Fakat Tempi’yi tekrar gücendirme riskine girmekten çekinmiştim.</p>

    <p>Kısmen sükûnetimi korumak, kısmen de bu konuya saygıyla yaklaştığımı Tempi’ye göstermek için bir süre sessiz sedasız oturdum. “Lethani,” diye dikkatle tekrar ettim. “Ondan bahsetmemem gerektiğini söylemiştin.”</p>

    <p>“O zaman hayır. Şimdi belki. Ben...” <em>Kararsızlık.</em> “Pek çok tarafa çekiliyorum. Ama şimdi sormak olur.”</p>

    <p>Kendiliğinden devam edip etmeyeceğini görmek için biraz bekledim. Etmeyince en bariz soruyu yönelttim. “Lethani nedir?”</p>

    <p><em>Ciddiyet.</em> Tempi bana uzun uzun baktı, akabinde kahkahalara boğuldu. “Bilmiyorum. Ve sana söyleyemem.” Tekrar güldü. <em>Hafife alma.</em> “Yine de konuşmamız gerek.”</p>

    <p>Bunun Tempi’nin bir türlü anlayamadığım o garip esprilerinden biri olup olmadığını merak ederek tereddüde kapıldım.</p>

    <p>“Karmaşık,” dedi. “Kendi dilimde zor. Seninkinde?” <em>Hüsran.</em> “Lethani’den ne biliyorsun bana söyle.”</p>

    <p>Lethani hakkında duyduklarımı sadece onun bildiği sözcükleri kullanarak nasıl açıklayabileceğimi düşündüm. “Lethani’nin Ademleri güçlü yapan gizli bir şey olduğunu duydum.”</p>

    <p>Tempi başını salladı. “Evet. Doğru.”</p>

    <p>“Lethani bilirsen girdiğin bir dövüşü asla kaybetmezmişsin.”</p>

    <p>Yine başını salladı.</p>

    <p>Söylemek istediğimi tam olarak ifade edemediğimin bilinciyle başımı sağa sola salladım. “Lethani’nin gizli bir güç olduğu söylenir. Ademler sözcüklerini içlerinde tutarlar.” Bir şeyleri yakınıma çekip sarılır misali bir hareket yaptım. “Sonra o sözcükler ateşe atılmış odunlar gibi olur. Bu sözcük ateşi Ademleri çok güçlü ve çok hızlı yapar. Derinizi demir gibi sertleştirir. İşte bu yüzden pek çok adama karşı dövüşüp kazanırsınız.”</p>

    <p>Tempi bana dikkatle baktı. Anlamadığım bir harekette bulundu. “Bu deli konuşması,” dedi en sonunda. “Doğru sözcük o mu? Deli?” Dilini çıkarıp gözlerini yuvarladı ve parmaklarını başının yanında oynattı.</p>

    <p>Bu gösterisi karşısında tedirgin bir kahkaha atmadan duramadım. “Evet. Deli doğru sözcük. Çılgın da denir.”</p>

    <p>“Öyleyse dediğin deli konuşması ve de çılgın.”</p>

    <p>“Ama bugün gördüklerim,” dedim. “Bir adamın başı çarptığı zaman burnun kırılmadı. Bu doğal bir şey değil.”</p>

    <p>Tempi başını iki yana sallayarak ayağa kalktı. “Gel. Kalk.”</p>

    <p>Doğruldum ve Tempi bana yaklaştı. “Kafayla vurmak akıllı. Hızlı. Hazır değilse rakibi şaşırtabilir. Ama ben hazır değil değilim.”</p>

    <p>Bana daha da yaklaştı; neredeyse göğüslerimiz birbirine dokunacaktı. “Sen gürültülü adamsın,” dedi. “Kafan sert. Benim burnum yumuşak.” Uzanıp başımı iki eliyle birden tuttu. “Bunu istiyorsun.” Başımı yavaşça çekti, ta ki alnım burnuna bastırana dek.</p>

    <p>Başımı bıraktı. “Kafayla vurmak hızlı. Benim için zaman az. Kıpırdayabilir miyim?” Başımı yine kendine doğru çekerek geri çekildi. Alnım bu sefer burnu yerine ağzına denk geldi. Sanki bana bir öpücük konduruyordu. “Bu iyi değil. Ağız yumuşak.”</p>

    <p>Başımı yeniden geri itti. “Çok hızlıysam...” Bir adım geri gitti ve başımı öncekinden daha da aşağı çekti. Alnım bu sefer göğsüne dokundu. Beni bıraktı ve doğruldum. “Bu da iyi değil. Göğsüm yumuşak değil. Ama bu adamın kafası çoğundan sert.” Gözleri biraz parlayınca espri yaptığını anlayıp kıkırdadım.</p>

    <p>“Eh,” dedi önceki yerine dönerek. “Tempi ne yapabilir?” El etti. “Bana başınla vur. Yavaş. Sana göstereyim.”</p>

    <p>Burnunu kırmaya çalışırcasına başımı yavaşça eğdim. Biraz tedirgindim.</p>

    <p>Tempi süratime uyum sağlayarak öne eğildi ve çenesini göğsüne dayadı. Aslında fazla bir değişiklik yapmamıştı, fakat bu defa kafamı eğdiğim zaman burnum başının üstüne denk geldi.</p>

    <p>Tempi geri çekildi. “Gördün mü? Akıllı. Deli işi sözcük ateşi değil.”</p>

    <p>“Çok hızlıydın,” dedim bir nebze utanca kapılarak. “Göremedim.”</p>

    <p>“Evet. Dövüş hızlı. Hızlı olmak için eğitim. Eğitim, sözcük ateşi değil.”</p>

    <p><em>İçtenlik</em> işareti yaparak gözüme baktı. Bu onun için nadir bir davranıştı. “Bunu sana söylüyorum, çünkü lidersin. Bilmen gerek. Gizli yollarım ve demir derim olduğunu sanırsan...” Başını iki yana salladı. <em>Tehlikeli.</em></p>

    <p>İkimiz de heybelerimizin yanına oturduk.</p>

    <p>“Bir hikâyede duymuştum,” dedim açıklama babında. “Geceleri ateşin karşısında anlattıklarımıza benzer bir hikâyede.”</p>

    <p>“Ama sen,” diyerek beni işaret etti. “Ellerinde ateş var. Sende...” Parmaklarını şıklattı, derken aniden gürleyen bir ateşi gösterircesine bir el hareketi yaptı. “Sende bunu yapmak var ve Ademlerin içlerinde sözcük ateşi olduğunu mu sanıyorsun?”</p>

    <p>Omuz silktim. “Zaten Lethani’yi o yüzden sordum. Kulağa delice geliyor, ama delice şeylerin gerçek olduğunu gördüm ve meraka kapıldım.” Diğer sorumu sormadan önce tereddüt ettim. “Lethani bilenlerin asla dövüş kaybetmeyeceklerini söyledin.”</p>

    <p>“Evet. Ama sözcük ateşiyle değil. Lethani bir tür bilme.” Kelimelerini dikkatle seçtiği anlaşılan Tempi duraksadı. “Lethani en önemli şey. Her Adem öğrenir. Askerler iki defa öğrenir. Shehyn üç defa öğrenir. En önemli. Ama karmaşık. Lethani... pek çok şey. Ama dokunulan ya da gösterilen değil. Ademler hayatlarını Lethani düşünerek geçirir. Çok zor.</p>

    <p>“Mesele,” dedi. “Liderime öğretmek haddime değil. Ama sen dil öğrencimsin. Lethani’yi kadınlar öğretir. Ben öyle değilim. O medeniyetin bir parçası ve sen barbarsın.” <em>Anlayışlı keder.</em> “Ama medeniyet olmak istiyorsun. Ve Lethani sana lazım.”</p>

    <p>“Açıkla,” dedim. “Anlamaya çalışacağım.”</p>

    <p>Başını salladı. “Lethani doğru şeyleri yapmak.”</p>

    <p>Sözlerine devam etmesi için sabırla bekledim. Bir dakika sonra <em>hüsran</em> anlamına gelen el işaretini yaptı. “Şimdi sen soru sor.” Derin bir nefes alıp tekrarladı. “Lethani doğru şeyleri yapmak.”</p>

    <p>İyi bir davranışın klasik bir örneğini düşündüm. “Yani Lethani aç bir çocuğa yiyecek vermek.”</p>

    <p><em>Evet ve hayır</em> anlamına gelen kararsız bir harekette bulundu. “Lethani bir şey yapmak değil. Lethani bize gösteren şey.”</p>

    <p>“Lethani kurallar mı demek oluyor? Yasa mı?”</p>

    <p>Tempi başını iki yana salladı. “Hayır.” Etrafımızdaki ormanı işaret etti. “Yasa dışarıdan gelir, kontrol eder. O... at ağız metalidir. Ve kafa ipleri.” <em>Merak.</em></p>

    <p>“Gem ve yular mı?” diye tahminde bulundum. Bir çift dizginle bir atın başını çeker gibi yaptım.</p>

    <p>“Evet. Yasa gem ve yulardır. Dışarıdan kontrol eder. Lethani...” Önce kulaklarının arasını, sonra da göğsünü gösterdi. “...içeride yaşar. Lethani karar vermeyi sağlar. Yasa yapılır, çünkü çoğu adam Lethani’yi anlamaz.”</p>

    <p>“Yani Lethani sayesinde bir insanın yasaları uygulaması gerekmez.”</p>

    <p>Duraksama. “Belki.” <em>Hüsran.</em> Kılıcını çekti ve kesici ağzı yukarı bakacak şekilde yere paralel tuttu. “Küçük olsaydın bu kılıcı yürümek Lethani gibi olurdu.”</p>

    <p>“Ayağı mı acıtırdı?” diye sordum, ortamı biraz yumuşatmaya çalışarak. <em>Keyif.</em></p>

    <p><em>Asabiyet. Hoşnutsuzluk.</em> “Hayır. Yürümek zor. Bir tarafa düşmek kolay. Kalmak zor.”</p>

    <p>“Lethani çok mu düz?”</p>

    <p>“Hayır.” Bir duraksama. “Pek çok dağ varsa ve yürümek için bir yer varsa ne denir?”</p>

    <p>“Patika mı? Geçit mi?”</p>

    <p>“Geçit.” Tempi kafasını salladı. “Lethani dağlardaki bir geçit gibi. Kıvrımlı. Karmaşık. Geçit geçmenin kolay yolu. Tek yolu. Ama görmesi kolay değil. Kolay patika çoğu zaman dağları geçmez. Bazen hiçbir yere gider. Açlık. Deliğe düşme.”</p>

    <p>“Yani Lethani dağlardan geçmenin doğru yolu.”</p>

    <p><em>Kısmi kabul. Heyecan.</em> “Dağlardan geçmenin doğru yolu. Ama Lethani Ayrıca doğru yolu bilmek. İkisi de. Ve dağlar sadece dağlar değil. Dağlar her şey.”</p>

    <p>“Yani Lethani medeniyet.”</p>

    <p>Duraksama. <em>Evet ve hayır.</em> Tempi başını iki yana salladı. <em>Hüsran.</em></p>

    <p>Fedailerin Lethani’yi iki kez öğrenmelerine dair sözünü düşündüm. “Lethani dövüşmek midir?” diye sordum.</p>

    <p>“Hayır.”</p>

    <p>Bunu öyle bir katiyetle ifade etmişti ki emin olmak için tam aksini sormam gerekti. “Lethani dövüşmemek midir?”</p>

    <p>“Hayır. Lethani’yi bilen ne zaman dövüşmesi ve ne zaman dövüşmemesi gerektiğini bilir.” <em>Çok önemli.</em></p>

    <p>Konuya farklı bir açıdan yaklaşmaya karar verdim. “Bugün Lethani gereği mi dövüştün?”</p>

    <p>“Evet. Ademlerin korkmadığını göstermek için. Barbarlara göre dövüşmemenin korkak olduğunu biliriz. Korkak zayıftır. Öyle düşünmeleri iyi değil. O kadar çok insan izlerken dövüş iyi. Ayrıca bir Adem’in pek çoğa bedel olduğunu göstermek için.”</p>

    <p>“Ya onlar kazansaydı?”</p>

    <p>“O zaman barbarlar Tempi’nin pek çoğa bedel olmayacağını bilecekti.” <em>Biraz keyif.</em></p>

    <p>“Onlar kazansaydı bugünkü dövüş Lethani olmayacak mıydı?”</p>

    <p>“Hayır. Dağ geçidinde düşüp bacağını kırarsan o hâlâ geçit. Lethani’yi izlerken başarısız olursam o hâlâ Lethani.” <em>Ciddiyet.</em> “Şimdi bu yüzden konuşuyoruz. Bugün. Bıçağın. O Lethani değildi. O doğru bir şey değildi.”</p>

    <p>“Zarar göreceğinden korktum.”</p>

    <p>“Lethani korkuya kök salmaz,” dedi ezberden okurcasına.</p>

    <p>“Zarar görmene izin vermek Lethani’ye uygun mu olurdu?” Omuz silkti. “Belki.”</p>

    <p>“Zarar görmene...” <em>Aşırı vurgu.</em> “...izin vermek Lethani’ye uygun mu olurdu?”</p>

    <p>“Belki hayır. Ama görmedim. Bıçağı ilk tutmak Lethani değil. Kazanırsan ve bıçağı ilk tutarsan kazanmazsın.” <em>Büyük hoşnutsuzluk.</em></p>

    <p>Son dediğinden bir anlam çıkartamadım. “Anlamıyorum,” dedim.</p>

    <p>“Lethani doğru hareket. Doğru yol. Doğru zaman.” Yüzünde ansızın neşeli bir ifade belirdi. “Yaşlı tüccar adam,” dedi fark edilir bir hevesle. “Hikâyelerde çuvalları olan. Sözcük ne?”</p>

    <p>“Tenekeci?”</p>

    <p>“Evet. Tenekeci. Öyle adamlara nasıl davranmalı?”</p>

    <p>Cevabı biliyor, fakat Adem’in ne düşündüğünü görmek istiyordum. “Nasıl?”</p>

    <p>Bana bakarken parmakları bitişti: <em>Asabiyet.</em> “Nazik olmalısın ve onlara yardım etmelisin. Ve iyi konuşmalısın. Hep kibar. <em>Hep.</em>”</p>

    <p>Başımı salladım. “Ve sana bir şey teklif ederlerse satın almayı düşünmelisin.”</p>

    <p>Tempi muzaffer bir el hareketi yaptı. “Evet! Tenekeciyle karşılaşınca çok şey yapabilirsin. Ama tek bir doğru şey var.” Biraz sakinleşti. <em>İhtiyat.</em> “Ama sadece yapmak Lethani değil. Önce bilmek, sonra yapmak. O Lethani.”</p>

    <p>Bunu biraz düşündüm. “Yani Lethani kibar olmak mı?”</p>

    <p>“Kibar değil. Yakın değil. İyi değil. Görev değil. Lethani bunların hiçbiri değil. Her an. Her seçim. Hepsi farklı.” Bana delici bir bakış attı. “Anlıyor musun?”</p>

    <p>“Hayır.”</p>

    <p><em>Mutluluk. Tasvip.</em> Tempi kafa sallayarak ayağa kalktı. “Anlamaman iyi. Öyle demen iyi. O da Lethani.”</p>
  </div>
</body>
</html>
