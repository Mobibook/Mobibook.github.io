<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">On İkinci Bölüm</h1>

    <h2 class="baslik_2 sigil_not_in_toc">Uyuyan Zihin</h2>

    <p>Ertesi gün uyanır uyanmaz aklımdan geçen ilk düşünce Elodin’in dersi oldu. İçimde heyecanlı bir kıpırtı vardı. Aylardır Baş İsimci’yi bana ders vermesi için ikna etmeye uğraştıktan sonra nihayet amacıma ulaşmıştım. İsimlendirmeyi, Ulu Taborlin’in kullandığı gerçek sihri öğrenecektim.</p>

    <p>Fakat eğlenceden önce iş geliyordu. Elodin’in dersi öğlene kadar toplanmayacaktı. Devi’ye olan borcum yüzünden Balıkhane’de birkaç saatliğine de olsa çalışmam gerekiyordu.</p>

    <p class="paragraf">Kilvin’in atölyesine girdiğimde harıl harıl çalışan elli çift elin gürültüsü kulağıma müzik gibi geldi. Tehlikeli bir yer olmasına rağmen her nedense atölyede gevşediğimi hissediyordum. Çoğu öğrenci Gizemiye’ye bu kadar çabuk erişmemi çekemese de diğer zahiriyecilerin saygısını kazanmayı başarmıştım.</p>

    <p>Manet’i fırınların yakınında çalışırken gördüm ve üstleri dolu iş masalarının arasından geçerek ona doğru ilerledim. Manet en çok parayı hangi işin kazandırdığını daima bilirdi.</p>

    <p>“Kvothe!”</p>

    <p>Dev salona sessizlik çöktü ve dönüp bakınca Kilvin Hoca’nın bürosunun kapısında durduğunu gördüm. Bir el hareketiyle beni yanına çağırıp bürosuna geri girdi.</p>

    <p>Öğrenciler işlerine dönerken içerisi yine sesle dolmaya başladı, fakat masaların arasında dolambaçlı bir yol izleyerek yürürken tüm gözleri üzerimde hissediyordum.</p>

    <p>Yaklaştığımda Kilvin’i bürosunun geniş penceresinden gördüm. Duvara asılı kara tahtaya bir şeyler yazıyordu. Benden on beş santim daha uzun olup fıçı gibi bir göğse sahipti. Diken diken gür sakalı ile koyu renkli gözleri onu olduğundan da iri gösteriyordu.</p>

    <p>Kapı pervazına kibarca vurduğum zaman elindeki tebeşiri bırakıp döndü. “Re’lar Kvothe, içeri gel. Kapıyı ört.”</p>

    <p>Kaygıyla odaya girip kapıyı arkamdan kapadım. Atölyeden gelen gürültü patırtı öyle bir kesildi ki Kilvin’in sesi boğan kurnazca bir sigaldri yapmış olduğunu düşündüm. Sonuçta odayı ürkütücü bir sessizlik kapladı.</p>

    <p>Kilvin çalışma masasının köşesinden bir parça kâğıt aldı. “Endişe verici bir haber aldım,” dedi. “Birkaç gün önce Ardiye’ye bir kız gelmiş. Muska satın aldığı genç bir adamı arıyormuş.” Gözlerimin içine baktı. “Bu konuda bir şey biliyor musun?”</p>

    <p>Başımı iki yana salladım. “Ne istiyormuş?”</p>

    <p>“Bilmiyoruz,” dedi Kilvin. “O esnada Ardiye’de E’lir Basil çalışıyormuş. Kızın epey dertli gözüktüğünü söyledi. Aradığı kişi-” Elindeki kâğıda bir göz attı. “-genç bir büyücüymüş. Adını bilmiyormuş, ama adamı genç, kızıl saçlı ve yakışıklı biri olarak tarif etmiş.”</p>

    <p>Kilvin kâğıdı bıraktı. “Basil konuşurlarken kızın giderek kaygılandığını söyledi. Korkar gibi bir hali varmış ve Basil ona adını sorduğunda ağlayarak oradan koşa koşa ayrılmış.” Dev kollarını göğsünde kavuştururken Kilvin’in yüzünde sert bir ifade vardı. “Sana açık açık soruyorum. Genç kızlara muska mı satıyorsun?”</p>

    <p>Sorusu beni hazırlıksız yakaladı. “Muska mı?” diye sordum. “Ne muskası?”</p>

    <p>“Onu sen söyle,” dedi Kilvin öfkeyle. “Aşk ve şans muskaları. Bir kadının hamile kalması ya da kalmaması için muskalar. İblis gibi şeylere karşı incik boncuklar.”</p>

    <p>“Böyle şeyler üretilebilir mi?” diye sordum.</p>

    <p>“Hayır,” diye kesin bir cevap verdi Kilvin. “Zaten bu yüzden öyle şeyler satmaya kalkmıyoruz.” Koyu renkli gözleri olanca ağırlığıyla bana baktı. “Tekrar soruyorum: cahil köylülere muska mı satıyorsun?”</p>

    <p>Suçlanmaya karşı öyle hazırlıksızdım ki kendimi savunacak doğru düzgün bir şey düşünemedim. Sonra bunun ne kadar saçma olduğunu fark edip kahkahalara boğuldum.</p>

    <p>Kilvin gözlerini kıstı. “Ortada gülünecek bir şey yok Re’lar Kvothe. Üniversite’de böyle şeyler yalnızca yasak olmakla kalmaz, aynı zamanda sahte muskalar satan bir öğrenci...” Cümlesini tamamlamadan başını iki yana salladı. “Böyle bir davranış karaktersizlik işaretidir.”</p>

    <p>“Kilvin Hoca, bana bir bakın,” diyerek gömleğimi çekiştirdim. “Saf köylüleri kandırıp sırtlarından para kazanıyor olsaydım ikinci el giysiler giyer miydim?”</p>

    <p>Kilvin kıyafetimi ilk kez fark etmişçesine bana uzun uzun baktı. “Doğru,” dedi. “Yine de insan eli darda bir öğrencinin böyle şeyler yapmaya daha yatkın olacağını düşünüyor.”</p>

    <p>“Aklımdan geçmedi değil,” diye itiraf ettim. “Bir penilik demirle ve on dakikalık kolay bir sigaldriyle dokunulduğu zaman insanı üşüten bir kolye üretebilirim. Böyle bir şeyi satmak hiç de zor olmaz.” Omuz silktim. “Ama bunun Dolandırıcılık suçu kapsamında sayılacağının farkındayım. Böyle bir riske girecek halim yok.”</p>

    <p>Kilvin kaşlarını çattı. “Bir Gizemiye mensubu bu tür bir davranıştan yanlış olduğu için kaçınır Re’lar Kvothe. Çok riskli olduğu için değil.”</p>

    <p>Ona buruk bir tebessüm ettim. “Kilvin Hoca, ahlak anlayışıma o kadar güvenseydiniz bu konuşmayı yapmazdık.”</p>

    <p>Kilvin’in yüz ifadesi bir nebze yumuşadı ve ufak bir tebessüm etti. “Senden böyle bir şey beklemediğim doğru. Ama daha önce de haksız çıktığım oldu. Meseleyi araştırmazsam görevimi ihmal etmiş sayılırım.”</p>

    <p>“Bu kız muska için şikâyette bulunmaya mı gelmiş?” diye sordum.</p>

    <p>Kilvin başını iki yana salladı. “Hayır. Dediğim gibi, herhangi bir açıklama yapmamış. Ama dertli bir genç kızın adını değil de sadece görünümünü bilerek seni aramaya gelmesi için başka bir sebep düşünemiyorum.” Tek kaşını kaldırarak cümlesini bir soruya dönüştürdü.</p>

    <p>İçimi çektim. “Açık konuşabilir miyim Kilvin Hoca?”</p>

    <p>Kilvin bunun üzerine iki kaşını birden kaldırdı. “Daima Re’lar Kvothe.”</p>

    <p>“Sanırım birileri başımı belaya sokmaya çalışıyor,” dedim. Beni bir simya iksiriyle zehirledikten sonra hakkımda kötü dedikodular yaymak Ambrose için kibar bir davranış sayılırdı.</p>

    <p>Kilvin başını sallarken sakalını dalgın bir edayla sıvazladı. “Evet. Anlıyorum.”</p>

    <p>Omuz silkip tebeşiri tekrar eline aldı. “Peki öyleyse. Bu konuyu şimdilik kapanmış farz ediyorum.” Kara tahtaya döndü, derken başını çevirip bana baktı. “Umarım bir grup hamile kadın, ellerinde muskalarla sana sövüp sayarak atölyemi basmaz.”</p>

    <p>“Öyle bir olayın gerçekleşmemesi için ne gerekiyorsa yapacağım Kilvin Hoca.”</p>

    <p>Birkaç saat boyunca Balıkhane’de parça başı işlerle uğraştım, ardından Fakülte’de Elodin’in ders vereceği sınıfa gittim. Ders öğleyin başlayacaktı, fakat ben yarım saat çabuk davranarak ilk gelen oldum.</p>

    <p>Diğer öğrenciler de yavaş yavaş sınıfı doldurdular. Toplamda yedi kişiydik. İlk önce Fenton’u, yani geçen dönem aldığım İleri Düzey Sempati dersindeki dostane rakibimi gördüm. Derken Fela çıkageldi. Yanında koyu sarı saçları erkeksi bir tarzda kesilmiş yirmili yaşlardaki hoş bir kız olan Brean vardı.</p>

    <p>Birbirimizle tanışarak gevezelik etmeye koyulduk. Jarret daha evvelden Revir’de gördüğüm utangaç bir Modegliydi. Parlak mavi gözlü ve bal sarısı saçlı genç kadının Inyssa olduğunu çıkarsam da onu nereden tanıdığımı hatırlamam biraz zaman aldı. Kendisi Simmon’un çok sayıdaki kısa süreli ilişkilerinden biriydi. Aramıza son olarak El’the düzeyindeki Uresh katıldı. Yaşı otuza yaklaşan adamın ten rengi ve aksanı onun ta Lanett’ten geldiğini açığa vuruyordu.</p>

    <p>Öğle çanı çaldı, fakat Elodin ortalarda gözükmedi.</p>

    <p>Beş dakika geçti. Sonra on. Öğleni yarım saat geçe Elodin kucak dolusu kâğıtla sınıfa daldı. Kâğıtları masanın üstüne attı ve hemen önümüzde ileri geri volta atmaya koyuldu.</p>

    <p>“Başlamadan önce bazı şeylerin apaçık anlaşılması gerekiyor,” dedi kendini tanıtmakla veya geç kaldığı için özür dilemekle uğraşmadan. “İlk olarak ne dersem yapmalısınız. Ortada bir sebep gömmeseniz bile elinizden geldiği kadar çaba göstermelisiniz. Soru sormanıza itirazım yok, ama her ne olursa olsun ben söyleyeceğim, siz yapacaksınız.” Bize tek tek baktı. “Tamam mı?”</p>

    <p>Başımızı sallayıp kabul ettiğimizi belirten bazı sözler mırıldandık.</p>

    <p>“İkincisi size söyleyeceklerime inanmalısınız. Bunlardan bazıları doğru olmayabilir. Ama ben aksini isteyene kadar onlara inanmak zorundasınız.” Bizi yeniden inceledi. “Tamam mı?”</p>

    <p>Her derse böyle başlayıp başlamadığını düşündüm. Elodin benden cevap gelmediğini fark etti ve bana asabi bir bakış attı. “Daha işin zor kısmına gelmedik,” dedi.</p>

    <p>“Elimden geldiği kadar deneyeceğim,” dedim.</p>

    <p>“Böyle konuşmaya devam edersen çok yakında avukat olup çıkarsın,” diye dalga geçti Elodin. “Niye <em>deneyeceğine</em> yapmıyorsun?”</p>

    <p>Başımı salladım. Bu hareketim onu yatıştırmış gözüktü ve Elodin tekrar sınıfa doğru döndü. “İki şeyi hatırlamanız gerekiyor. Öncelikle isimlerimiz bizi şekillendirir, biz de isimlerimizi şekillendiririz.” Volta atmayı bırakıp bize baktı. “İkincisi de, en basit isim bile öyle karmaşıktır ki zihinleriniz onu telaffuz etmeye yetecek kadar anlamak bir yana, sınırlarını bile algılayamaz.”</p>

    <p>Uzunca bir sessizlik yaşandı. Elodin bize bakmayı sürdürerek bekledi.</p>

    <p>Sonunda Fenton zokayı yuttu. “Madem öyle, nasıl isimci olunabilir ki?”</p>

    <p>“İyi bir soru,” dedi Elodin. “En bariz cevap böyle bir şeyin mümkün olmadığı. En basit isimlerin bile bize uzak olduğu.” Bir elini kaldırdı. “Unutmayın, şu anda her gün kullandığımız küçük isimlerden bahsetmiyorum. Hani ‘ağaç’, ‘ateş’ veya ‘taş’ gibi şeylerden. Ben bambaşka bir şeyden bahsediyorum.”</p>

    <p>Elini cebine soktu ve yassı, koyu renkli bir nehir taşı çıkardı. “Bunun şeklini tam olarak tarif edin. Bana bu taşı kum ile tortudan yaratan ağırlığı ve basıncı açıklayın. Işığı nasıl yansıttığını söyleyin. Dünyanın onun kütlesini nasıl çektiğini, esen rüzgârın onu nasıl sardığını, içindeki demir zerrelerinin bir mıknatıs taşından gelen çağrıya nasıl uyduğunu anlatın. Bu taş işte tüm bu şeyler ve daha yüz binlercesinden oluşur.” Taşı kol mesafesinde tuttu. “Üstelik bu sadece bir taş.”</p>

    <p>Elodin elini indirip bize baktı. “Bu basit şeyin bile ne kadar karmaşık olduğunu anlayabiliyor musunuz? Bir ay boyunca çalışsanız adının dış sınırlarını belki bir anlığına görebilirsiniz. O da belki.</p>

    <p>“İsimcilerin karşı karşıya oldukları sorun işte budur. Anlayışımızın ötesindeki şeyleri anlamamız gerekir. Peki bu nasıl yapılır?”</p>

    <p>Cevap beklemeksizin yanında getirdiği boş kâğıtlardan bazılarını aldı ve her birimize birkaç tanesi düşecek şekilde dağıttı. “On beş dakika içinde bu taşı atacağım. Burada duracağım.” Ayaklarını biraz açtı. “Ve şu yöne bakacağım.” Omuzlarını kaldırdı. “Onu aşağı yukarı üç tutuşluk bir kuvvetle aşağıdan fırlatacağım. Havada nasıl bir yol izleyeceğini, böylece zamanı gelince onu yakalamak için elinizi nerede tutmanız gerektiğini hesaplamanızı istiyorum.”</p>

    <p>Elodin taşı masaya bıraktı. “Başlayın.”</p>

    <p>Probleme büyük bir şevkle giriştim. Üçgenler ve yaylar çizdim, hesaplamalar yaptım, artık hatırlayamadığım bazı formüller denedim. İşin imkânsızlığı karşısında hüsrana uğramam uzun sürmedi. Hesaplanamayacak çok fazla bilinmeyen vardı.</p>

    <p>Kendi başımıza beş dakika uğraştıktan sonra Elodin bizi grup olarak çalışmaya teşvik etti. Uresh’in sayılara yönelik yeteneğini işte o zaman öğrendim. Hesaplamaları benimkilerden öylesine üstündü ki yaptıklarının çoğunu anlayamadım. Fela da onun gibiydi, fakat o ilaveten ayrıntılı bir parabolik yay serisi de çizmişti.</p>

    <p>Yedimiz konuştuk, tartıştık, denedik, yanıldık ve tekrar denedik. On beş dakikanın sonunda hayal kırıklığına uğradık. Özellikle de ben. Çözemediğim problemlerden oldum olası nefret etmişimdir.</p>

    <p>Elodin grubumuza baktı. “Bana ne söyleyebilirsiniz?”</p>

    <p>İçimizden bazıları ona eksik cevaplarımızı ve en iyi tahminlerimizi vermeye başladı, fakat Elodin elini sallayarak onları susturdu. “Bana kesin olarak ne söyleyebilirsiniz?”</p>

    <p>Çok geçmeden Fela söz aldı. “Taşın nasıl düşeceğini bilmiyoruz.”</p>

    <p>Elodin tebrik edercesine ellerini çırptı. “Güzel. İşte doğru cevap. Şimdi iyi bakın.”</p>

    <p>Kapıya gidip başını dışarı çıkardı. “Henri!” diye bağırdı. “Evet, sen. Biraz buraya gel.” Kapının önünden çekildi ve Jamison’un habercilerinden biri olan henüz sekiz yaşlarındaki çocuğu içeri aldı.</p>

    <p>Elodin altı adım uzaklaşıp çocuğa doğru döndü. Kolunu geriye atıp vahşi bir tebessüm etti. “Yakala!” diyerek taşı oğlana fırlattı.</p>

    <p>Şaşıran oğlan taşı havada yakaladı.</p>

    <p>Elodin onu çılgın gibi alkışladı, sonra da taşı şaşkına dönmüş oğlandan geri alıp onu dışarı çıkardı.</p>

    <p>Öğretmenimiz bize baktı. “Eee,” dedi Elodin, “bunu nasıl becerdi? Gizemiye’nin yedi zeki mensubunun çeyrek saatte yapamadığı bir hesaplamayı nasıl bir saniyede yapabildi? Geometriyi Fela’dan daha mı iyi biliyor? Sayılarla arası Uresh’ten bile iyi mi? Onu geri çağırıp Re’lar mı yapmalıyız?”</p>

    <p>Gevşeyerek biraz gülüştük.</p>

    <p>“Şunu kastediyorum: hepimizin içinde uyanıkken yapılan her şeyde kullandığımız bir zihin bulunur. Fakat bir zihin daha vardır; uyuyan bir zihin. Bu o kadar güçlüdür ki, yedi Gizemiye mensubunun uyanık zihinlerinin on beş dakikada yapamadığını sekiz yaşındaki bir çocuğun uyuyan zihni bir saniye içinde yapabilir.”</p>

    <p>Eliyle hepimizi birden işaret etti. “Uyuyan zihinleriniz her şeyin ismini kapsayacak kadar geniş ve güçlüdür. Bunu biliyorum, çünkü bazen bu bilginin yüzeye çıktığı olur. Inyssa daha evvel demirin ismini söyledi. Uyanık zihni bunun farkında bile değil, ama uyuyan zihni biliyor. Fela’nın içindeki bir şey de taşın ismini anlıyor.”</p>

    <p>Elodin beni gösterdi. “Kvothe rüzgârı çağırdı. Uzun zaman evvel ölenlerin yazdıklarına bakacak olursak o geleneksel bir yoldan gidiyor. Yıllar önce burada böyle şeyler çalışılırken isimci olmak isteyenler ilk başta rüzgârın adını arayıp bulurlardı.”</p>

    <p>Kollarını göğsünde kavuşturdu ve bir müddet sessiz kalarak bizi ciddi gözlerle süzdü. “Her biriniz hangi ismi bulmak istediğinize karar verin. Bu küçük bir isim olmalı. Demir yahut ateş, rüzgâr yahut su, tahta yahut taş gibi basit bir şey. Kendinizi yatkın hissettiğiniz bir şey.”</p>

    <p>Elodin duvardaki dev kara tahtaya yürüdü ve bazı kitap adları yazmaya koyuldu. El yazısı şaşırtıcı derecede düzgündü. “Bunlar önemli kitaplar,” dedi. “İçlerinden birini okuyun.”</p>

    <p>Hemen akabinde Brean elini kaldırdı. Fakat Elodin bize sırtı dönük durduğundan bunun lüzumsuz olduğunu fark etti. “Elodin Hoca,” dedi çekinerek, “hangisini okumalıyız?”</p>

    <p>Elodin yazmaya ara vermeden başını çevirip ona baktı. “Umurumda değil,” dedi öfkesini belli ederek. “İstediğinizi seçin. Diğerleriniyse üstünkörü gözden geçirin. Resimlerine bakın. Başka hiçbir şey yapmasanız bile en azından koklayın.” Yine kara tahtaya döndü.</p>

    <p>Yedimiz kendi aramızda bakıştık. Sınıftaki tek ses Elodin’in tahtaya sürten tebeşirinden çıkıyordu. “En önemlisi hangisi?” diye sordum.</p>

    <p>Elodin boş verircesine homurdandı. “Bilmiyorum,” dedi. “Hiçbirini okumadım.” Yazdığı <em>En Temerant Voistra</em> adını daire içine aldı. “Bu kitabın Arşiv’de bulunduğundan bile emin değilim.” Onun yanına bir soru işareti koyup yazmayı sürdürdü. “Size şu kadarını söyleyebilirim: bunların hiçbiri Kitaplar bölümünde yok. Olanları da oradan aldım. Bunları İstifler’de arayacaksınız. Her birini hak etmeniz gerekecek.”</p>

    <p>Son kitabı da yazdıktan sonra başını kendi kendine sallayarak bir adım geri çekildi. Toplamda yirmi kitap adı yazmıştı. Üçünün yanına yıldız koydu, diğer ikisinin altını çizdi ve listedeki sonuncunun yanına üzgün bir surat resmi yaptı.</p>

    <p>Bunun ardından tek kelime bile etmeden çıkıp gitti ve bizi isimlerin doğasını düşünüp neye bulaştığımızı merak eder bir halde öylece bıraktı.</p>
  </div>
</body>
</html>
