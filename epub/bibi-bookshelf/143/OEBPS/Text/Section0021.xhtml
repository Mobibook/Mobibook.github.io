<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">On Üçüncü Bölüm</h1>

    <h2 class="baslik_2 sigil_not_in_toc">Av</h2>

    <p>Elodin’in dersinde kendimi ispatlamaya kararlı olarak gidip Wilem’i buldum ve sonradan içki ısmarlamak koşuluyla Arşiv’de bana yardım etmesi için onu ikna ettim.</p>

    <p>Üniversite’nin parke döşeli sokaklarında yan yana yürürken rüzgâr hızla esiyor, Arşiv’in penceresiz sureti avlunun karşısında dağ gibi yükseliyordu. Dev taş kapının üzerine <em>Vorfelan Rhinata Morie</em> sözcükleri kazılıydı.</p>

    <p>Binaya yaklaşırken ellerimin terlediğini hissettim. “Tanrı aşkına, biraz bekle,” dedim yürümeyi bırakarak.</p>

    <p>Wil bir kaşını kaldırıp bana baktı.</p>

    <p>“İşe yeni başlayan bir fahişe kadar heyecanlıyım,” dedim. “Bana bir dakika müsaade et.”</p>

    <p>“Lorren’in yasağı iki gün önce kaldırdığını söyledin,” dedi Wilem. “İzin alır almaz Arşiv’e koşarsın sanıyordum.”</p>

    <p>“Kayıt defterinin güncellenmesini bekliyordum.” Terli ellerimi gömleğime sildim. “Bir terslik çıkacağını biliyorum,” dedim kaygıyla. “Adımı defterde bulamayacaklar. Veya masada Ambrose oturuyor olacak ve yine o erik iksirinin etkisi altına girip çığlık çığlığa onun gırtlağını sıkacağım.”</p>

    <p>“Bak bunu görmeye hayır demem,” dedi Wil. “Ama Ambrose bugün çalışmıyor.”</p>

    <p>“Eh, bu da bir şeydir,” diye itiraf ederek bir nebze gevşedim. Kapının üzerindeki sözcükleri işaret ettim. “Ne anlama geldiklerini biliyor musun?”</p>

    <p>Wil yukarı bir bakış attı, “İnsanı bilgiye duyduğu arzu şekillendirir,” dedi. “Ya da ona benzer bir şey.”</p>

    <p>“Hoşuma gitti.” Derin bir nefes aldım. “Tamam, hadi artık.”</p>

    <p>Dev taş kapıyı çekerek açtım ve küçük bir antreye adım attım. Sonra Wil içerideki kapıyı açtı ve giriş salonuna geçtik. Odanın ortasındaki dev tahta masanın üzerinde pek çok büyük, deri ciltli defter duruyordu. Salon farklı istikametlere açılan bir dizi kapıya sahipti.</p>

    <p>Masanın arkasında oturan Fela kıvırcık saçlarını atkuyruğu yapmıştı. Sempati lambalarının kızıl ışığı onu farklı gösterse bile güzelliğinden hiçbir şey kaybetmemişti. Beni görünce gülümsedi.</p>

    <p>“Merhaba Fela,” derken hissettiğim tedirginliğin sesime yansımaması için uğraştım. “Lorren’in beni tekrar deftere aldığını duydum. Bir bakabilir misin?”</p>

    <p>Fela başını sallayıp önündeki kayıt defterinin sayfalarını çevirmeye başladı. Az sonra sevinçle bir satırı gösterdi. Derken suratı asıldı.</p>

    <p>İçimi bir korku kapladı. “Ne oldu?” diye sordum. “Bir sorun mu var?”</p>

    <p>“Hayır,” dedi. “Hiçbir şey yok.”</p>

    <p>“Bir sorun varmış gibi baktın,” diye homurdandı Wil. “Ne yazıyor?”</p>

    <p>Fela tereddüde kapıldı, ardından biz de okuyabilelim diye defteri çevirdi.</p>

    <p><em>Arliden oğlu Kvothe. Kızıl saçlı. Açık tenli. Genç.</em> Bunun yanına farklı bir el yazısıyla şu sözcükler yazılmıştı: <em>Edema Ruh Piçi.</em></p>

    <p>Fela’ya bakıp sırıttım. “Hepsi doğru. İçeri girebilir miyim?”</p>

    <p>Başımla onayladım. “Lambaya ihtiyacınız var mı?” diye sorup çekmecelerden birini açtı.</p>

    <p>“Benim var,” diyen Wil başka bir deftere adını yazdı.</p>

    <p>“Ben kendi lambamı getirdim,” diyerek pelerinimin cebinden küçük el lambamı çıkardım.</p>

    <p>Fela giriş defterini açıp bize imzalattı. Kalemi tutarken elim titriyordu. Sayfaya biraz mürekkep sıçratınca utandım.</p>

    <p>Fela fazla mürekkebi silip defteri kapadı. Gülümseyerek bana baktı. “Aramıza hoş geldin,” dedi.</p>

    <p class="paragraf">Wilem’in İstifler’de başı çekmesine izin verdim ve yeterince şaşırmış gibi gözükmek için elimden geleni yaptım.</p>

    <p>Bu oynaması zor bir rol değildi. Bir süredir Arşiv’e erişebiliyor olsam da ortalıkta hırsız gibi sinsice gezinmem gerekmişti. Lambamı en düşük ışık ayarında tutmuş ve kazara birine rastlamamak için ana koridorlardan uzak durmuştum.</p>

    <p>Taş duvarların her santimi raflarla kaplıydı. Bazı koridorlar geniş ve yüksek; diğerleri yan dursa bile iki insanın güçlükle sığabileceği kadar dar hatlar teşkil etmekteydi. Havaya ağır bir deri ve toz, eski parşömen ve kâğıt tutkalı kokusu hâkimdi. Sırların kokusu.</p>

    <p>Wilem bana rafların arasında dolambaçlı bir yol izletti, sonra beni bir merdivenden çıkardı ve hepsi de birbirinin tıpatıp aynısı olan kırmızı deri ciltlerle kaplı kitapların sıralandığı geniş bir koridora soktu. Nihayet kenarlarından solgun bir kızıl ışığın sızdığı küçük bir kapıya ulaştık.</p>

    <p>“Bu odalar özel çalışmalara ayrılmıştır,” dedi Wilem usulca. “Onlara okuma deliği denir. Sim’le ben buradakini sık sık kullanırız. Çoğu kimsenin buradan haberi yoktur.” Wil kapıyı hafifçe çalıp açtı ve içindeki masa ile sandalyelerden birazcık daha büyük olan penceresiz bir odayı gözler önüne serdi.</p>

    <p>Masada oturan Sim’in sempati lambasından çıkan kızıl ışık, yanaklarını her zamankinden daha al gösteriyordu. Beni görünce gözleri faltaşı gibi açıldı. “Kvothe? Burada ne işin var?” Dehşet içinde Wilem’e döndü. “Burada ne işi var?”</p>

    <p>“Lorren yasağını kaldırdı,” dedi Wilem. “Genç dostumuzun bir kitap listesi var. İlk kitap avına çıkmaya hazırlanıyor.”</p>

    <p>“Tebrikler!” diye Sim bana kocaman sırıttı. “Yardımcı olabilir miyim? Burada uyuklayıp duruyorum.” Kitap listesini almak için elini uzattı.</p>

    <p>Bir parmağımı şakağıma vurdum. “Yirmi kitabın adını bile ezberleyemiyorsam Gizemiye’de ne işim var?” dedim. Aslında bu kısmen doğruydu. İşin aslı topu topu yarım düzine kâğıda sahiptim. İçlerinden birini böyle bir şey için heba edecek gücüm yoktu.</p>

    <p>Sim cebinden katlı bir kâğıt parçası ile kısacık kalmış bir kurşun kalem çıkardı. “İsimlerini yazmam gerekiyor,” dedi. “Hepimiz senin gibi zevk olsun diye şarkılar ezberleyemeyiz.”</p>

    <p>Omuz silkip kitapları tek tek saydım. “Listeyi üçe bölersek herhalde işimiz daha çabuk biter,” dedim.</p>

    <p>Wilem bana şöyle bir baktı. “Burada kendi başına dolanarak aradığın kitapları bulabileceğini mi sanıyorsun?” Sonra da sırıtmakta olan Sim’e doğru döndü.</p>

    <p>Tabii ya. İstifler’in yerleşimiyle ilgili hiçbir şey bilmiyor olmam gerekirdi. Wil ile Sim neredeyse bir aydır geceleri gizli gizli içeri girdiğimden habersizdiler.</p>

    <p>Aslında onlara güvenmiyor değildim, fakat Sim canı pahasına bile olsa yalan söyleyemezdi ve Wil bir kâtip olarak Arşiv’de çalışıyordu. Onu sırrım ile Lorren Hoca’ya yönelik vazifesi arasında bir seçim yapmaya zorlamak istemiyordum.</p>

    <p>Ben de salak ayağına yatmaya karar verdim. “Sorun yaşayacağımı sanmam,” dedim hiç bozuntuya vermeden. “Burada kitap bulmak o kadar da zor olmasa gerek.”</p>

    <p>“Arşiv’de öyle çok kitap var ki,” dedi Wil yavaşça, “sadece adlarını okumak bile bütün bir dönü alır.” Duraksayıp bana dikkatle baktı. “Yemeden içmeden geçen on bir gün.”</p>

    <p>“Sahi mi?” diye sordu Sim. “O kadar uzun mu sürer?”</p>

    <p>Wil başıyla doğruladı. “Bunu bir yıl önce öğrendim. Hem böyle söyleyince kendilerine kitap getirmemi isteyen E’lirler geç kaldığım zaman başımın etini yemiyorlar.” Bana baktı. “Adı olmayan kitaplar da var. Ve parşömenler. Ve killer. Ve de pek çok farklı lisan.”</p>

    <p>“Kil de ne?” diye sordum.</p>

    <p>“Kil tabletler,” diye açıkladı Wil. “Caluptena yandığı zaman kurtulan az sayıdaki şeyden biri de onlardı. Bazıları sonradan kâğıda aktarıldı, ama hepsi değil.”</p>

    <p>“Bunların konumuzla ilgisi yok,” diye lafa karıştı Sim. “Asıl mesele kitapların nasıl sınıflandırıldığı.”</p>

    <p>“Kataloglandığı,” diye düzeltti Wil. “Yıllar geçtikçe pek çok farklı sistem uygulandı. Bazı hocalar belli bir sistemi tercih ederken diğerleri başka sistemleri seçer.” Kaşlarını çattı. “Bazılarıysa kitapları kataloglamak için kendi sistemini yaratır.”</p>

    <p>Bir kahkaha patlattım. “Bu yüzden boyunduruğa vurulmalarını istermiş gibi bir halin var.”</p>

    <p>“Olabilir,” diye homurdandı Wil. “Böyle bir şey yapılırsa gözyaşı dökecek değilim.”</p>

    <p>Sim ona baktı. “Bir hocayı mümkün olan en iyi yöntemi seçmeye çalıştığı için suçlayamazsın.”</p>

    <p>“Suçlayabilirim,” dedi Wilem. “Arşiv kötü bile olsa tek bir sistemle kataloglansaydı buna ayak uydurabilirdik. Ama son elli yılda birbirinden farklı bir sürü sistem gelip geçti. Kitaplar yanlış kataloglandı. Adları yanlış tercüme edildi.”</p>

    <p>Ellerini saçlarında gezdirirken sesi ansızın bitkin çıkmaya başladı. “Ayrıca sınıflandırılmaları gereken yeni kitaplar gelip duruyor ve Kabir’deki tembel E’lirler bizden sürekli gidip bir şeyler getirmemizi istiyorlar. Bu iş nehrin dibinde çukur kazmaya benziyor.”</p>

    <p>“Yani diyorsun ki,” dedim ağır ağır, “bir kâtip olarak geçirdiğin zamanı hem hoş hem de mutluluk verici buluyorsun.”</p>

    <p>Sim ellerini ağzına koyarak kahkahalarını bastırdı.</p>

    <p>“Tabii bir de senin gibiler var,” dedi Wil bana. Sesi alçak ve tehditkârdı. “İstifler’de özgürce dolaşmalarına izin verilen öğrenciler. Buraya geliyorsunuz, bir kitabın yarısını okuyorsunuz, sonra da canınız istediği zaman geri gelip devam edebilmek için onu bir yerlere saklıyorsunuz.” Birinin yakasına –ya da gırtlağına– yapışır gibi ellerini havada açıp kapadı. “Sonra kitabı nereye bıraktığınızı unutuyorsunuz ve kitap yanıp kül olmuş gibi ortadan kayboluyor.”</p>

    <p>Wil bir parmağını bana doğrulttu. “Seni böyle bir şey yaparken yakalarsam,” dedi öfkeyle, “Tanrı bile seni elimden alamaz.”</p>

    <p>İmtihana çalışırken aynen o yöntemle sakladığım üç kitabı hatırlayarak suçluluk duydum. “Söz veriyorum,” dedim. “Asla öyle bir şey yapmayacağım.” <em>Bir daha.</em></p>

    <p>Sim masadan kalktı ve ellerini şevkle ovuşturdu. “Tamam. Uzun sözün kısası burası karmakarışık bir yer, ama Tolem katalogunda listelenen kitaplara bağlı kalırsan aradıklarını bulabilirsin. Tolem şu anda kullanılan sistem. Wil’le ben kayıt defterlerinin nerede tutulduğunu sana gösteririz.”</p>

    <p>“Birkaç şey daha göstermemiz gerekecek,” dedi Wilem. “Tolem pek de kapsamlı değildir. Kitaplarından bazılarını bulmak için ortalığı epey bir eşelememiz gerekebilir.” Bunun akabinde kapıyı açmak üzere döndü.</p>

    <p class="paragraf">Listemdeki kitaplardan sadece dördünün Tolem kayıtlarında olduğunu tespit ettik. Bunun ardından İstifler’in tertipli bölümlerini geride bırakmamız gerekti. Wil listeyi adeta kendine vazife belledi ve bu sayede o gün Arşiv hakkında pek çok şey öğrendim. Wil beni Ölü Kayıtlar, Gerisingeri Merdiven, Dip Kanat gibi yerlere götürdü.</p>

    <p>Tüm çabalarımıza rağmen dört saatin sonunda kitapların yalnızca yedisini bulabildik. Wil hüsrana uğramış gözükse de ona içten bir teşekkür ettim ve arayışıma kendi başıma devam edebilmem için ihtiyaç duyduğum her şeyi bana öğrettiğini söyledim.</p>

    <p>Sonraki birkaç gün boyunca boş vaktimin neredeyse tamamını Arşiv’de geçirerek Elodin’in listesindeki kitapların peşinden koştum. Bu derse layıkıyla hazırlanmayı her şeyden çok istiyordum ve adını verdiği kitapların hepsini okumaya kararlıydım.</p>

    <p>Kitaplardan ilki eğlenceli bulduğum bir gezi güncesiydi. İkincisi kötü ama kısa bir şiir kitabıydı ve gerek dişimi sıkarak, gerekse beynimin tamamı hasar görmesin diye bazen bir gözümü kapatarak onu da baştan sona okudum. Üçüncüyse karmaşık yazılmış soyut bir felsefe kitabıydı.</p>

    <p>Onun peşinden Atur’un kuzeyindeki yabani çiçekleri anlatan bir kitap geldi. Sonra kafa karıştırıcı çizimlerle dolu bir eskrim kılavuzu. Tuğla kadar kalın ve ilkinden daha abartılı ikinci bir şiir kitabı.</p>

    <p>Saatlerimi alsa da hepsini okudum. Hatta birbirinden kıymetli kâğıtlarımdan ikisine notlar alacak kadar ileri gittim.</p>

    <p>Daha sonra anlayabildiğim kadarıyla bir zırdelinin günlüğüne sıra geldi. Böyle bir kitap ilk başta ilginç gözükse bile aslında iki cilt arasına sıkıştırılmış büyük bir baş ağrısından fazlası değildi. Kitabın yazarı sözcüklerin arasında hiç boşluk bırakmamıştı. Paragraf ayrımı yoktu. Noktalama işaretleri de. Tutarlı bir imla da.</p>

    <p>İşte o zaman sayfa atlamaya başladım. Ertesi gün sıralı tarla ekimiyle ilgili Modegce yazılmış bir dizi denemeyle ve Vintas mozaiklerini anlatan bir monografla karşılaşınca not almayı bıraktım.</p>

    <p>Son birkaç kitabı hızlı hızlı geçerken Elodin’in niçin bizden Küçük Krallıklar’daki bir baronluğa ait iki asırlık bir vergi defterini, eskimiş bir tıbbi metni ve ahlakla ilgili kötü tercüme edilmiş bir tiyatro eserini okumamızı istediğini merak ettim.</p>

    <p>Elodin’in kitaplarına yönelik şevkim kısa sürede kırılsa da onları arayıp bulmaktan hâlâ büyük bir haz alıyordum. Başlarına musallat olduğum kâtiplere bitmez tükenmez sorular yönelttim: Kitapları düzenlemekten kim sorumluydu? Vintas mütalaaları nerede tutuluyordu? Bodrumun dördüncü katındaki parşömen deposunun anahtarı kimdeydi? Zarar görmüş kitaplar onarılmayı beklerken nereye kaldırılıyordu?</p>

    <p>Sonuçta kitaplardan on dokuzunu buldum. <em>En Temerant Voistra</em> hariç hepsini. Onu bulamama sebebim de yeterince aramamak değildi. Tahminimce bütün bu süreç yaklaşık elli saatlik bir arama ve okuma gerektirmişti.</p>

    <p>Elodin’in bir sonraki dersine on dakika erken gittiğimde kendimle gurur duyuyordum. Azmim ve titizliğimle onun gözüne girmeye kararlı olarak dikkatle tuttuğum iki sayfa notumu da yanımda getirmiştim.</p>

    <p>Yedimiz de öğle çanından önce sınıfa vardık. Sınıfın kapısı kapalı olduğu için koridorda Elodin’i beklemeye koyulduk.</p>

    <p>Arşiv’deki arayışımızla ilgili hikâyeler paylaştık ve Elodin’in bu kitapları niçin önemli bulduğu yönünde tahminler yürüttük. Fela yıllardır kâtiplik yapmasına rağmen kitaplardan on yedisini bulabilmişti. Hiç kimse ne <em>En Temerant Voistra</em>’ya ne de onunla ilgili bir bilgiye rastlamıştı.</p>

    <p>Öğle çanı çaldığında Elodin halen ortalarda yoktu. On beş dakika sonra koridorda dikilmekten sıkıldım ve dersliğin kapısını açmayı denedim. Kapı kolu ilk başta hiç kıpırdamadı, fakat ona hüsranla yüklendiğimde kol döndü ve kapı azıcık aralandı.</p>

    <p>“Kilitli olduğunu sanıyordum,” dedi Inyssa, kaşlarını çatarak.</p>

    <p>“Sadece sıkışmış,” deyip kapıyı açtım.</p>

    <p>Devasa boş sınıfa girip ön sıralara giden basamakları indik. Karşımızdaki kocaman kara tahtada Elodin’in tuhaf denebilecek kadar düzgün el yazısıyla tek bir kelime yazıyordu: “Tartışın.”</p>

    <p>Yerlerimize oturup bekledik, fakat Elodin bir türlü gelmedi. Ne yapmamız gerektiğini bilemeden bakışlarımız kara tahtayla birbirimiz arasında gidip geldi.</p>

    <p>Diğerlerinin yüz ifadelerinden, bu duruma sinirlenen tek kişinin ben olmadığım anlaşılıyordu. Tam elli saat boyunca birbirinden lüzumsuz kitapların peşinden koşmuş, üzerime düşeni yapmıştım. Elodin niye üzerine düşeni yapmıyordu?</p>

    <p>Yedimiz sonraki iki saati gevezelik ederek ve hocanın gelmesini bekleyerek geçirdik.</p>

    <p>Gelmedi.</p>
  </div>
</body>
</html>
