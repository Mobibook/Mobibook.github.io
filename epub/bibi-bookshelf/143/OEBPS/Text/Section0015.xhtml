<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Yedinci Bölüm</h1>

    <h2 class="baslik_2 sigil_not_in_toc">Mülakat</h2>

    <p>Ertesi sabah yüzüme biraz su çarpıp ağır adımlarla merdivenlerden indim. Anker’ın Yeri’nin ortak salonu öğle yemeğini vaktinden evvel yemek isteyen müşterilerle ve kafayı çekmeye erkenden başlamış morali bozuk öğrencilerle yeni yeni dolmaktaydı.</p>

    <p>Bir köşede bulunan her zamanki masama giderken yeterince uyumadığım için bitkin vaziyetteydim. Bir sandalyeye oturup yaklaşan mülakatıma kafa yordum.</p>

    <p>Kilvin ile Elxa Dal beni endişelendirmiyordu. Sorularına hazırdım. Aynı şey üç aşağı beş yukarı Arwyl için de geçerliydi. Fakat diğer hocaların sağı solu belli değildi.</p>

    <p>Hocalar her dönem Kitaplar da, yani Arşiv’deki okuma odasında bir dizi kitabı sergiye koyarlardı. Bunlar alt seviyelerdeki E’lirler için basit metinlerden başlar, Re’larlara ve El’thelere yönelik daha karmaşık çalışmalara doğru devam ederdi. Bu kitaplar hocaların neleri değerli bilgi olarak kabul ettiklerinin bir göstergesiydi. Akıllı öğrenciler mülakattan önce onları gözden geçirmeyi ihmal etmezlerdi.</p>

    <p>Fakat ben başkaları gibi canım istediğinde Kitaplar’a giremiyordum. On iki yıldan beri Arşiv’in yasaklandığı tek öğrenciydim ve herkes bunun farkındaydı. Kitaplar tüm binadaki iyi aydınlatılan tek odaydı ve mülakatlar esnasında orada ders çalışan birileri hep olurdu.</p>

    <p>Bu yüzden hocaların kaleme aldığı metinlerin İstifler’e kaldırılmış kopyalarını bulmam gerekiyordu. Bir kitabın kaç farklı versiyonu olabileceğini bilseniz şaşarsınız. Şanslıysam, bulduklarım hocaların Kitaplar’a bıraktığı eserlerle aynı olurdu. Lakin genellikle eskimiş, sansürlenmiş ya da kötü tercüme edilmiş versiyonlara denk gelirdim.</p>

    <p>Son birkaç gece içinde okuyabildiğim kadar çok şey okumuştum, fakat kitap peşinde koşmak çok zaman alıyordu ve hâlâ yeterince hazırlıklı değildim.</p>

    <p>Kendimi bu düşüncelere kaptırmışken Anker’ın sesini duydum. “Kvothe işte şurada,” diyordu.</p>

    <p>Başımı kaldırınca barda oturan bir kadın gördüm. Bir öğrenci gibi giyinmemişti. Üzerinde bordo renginde uzun etekli, beli dar bir elbise vardı ve onunla uyumlu eldivenleri dirseklerine kadar çıkıyordu.</p>

    <p>Kadın yavaşça hareket ederek bacakları birbirine dolanmadan taburesinden kalkmayı becerdi ve yanıma gelip masamın önünde durdu. Sarı saçları özenle kıvırcık yapılmış ve dudakları koyu bir kırmızıya boyanmıştı. Anker’ın Yeri gibi bir handa ne aradığını ister istemez merak ettim.</p>

    <p>“Ambrose Eshek denen o veledin kolunu kıran sen misin?” diye sordu. Aturcayı yoğun, melodik bir Modeg aksanıyla konuşuyordu. Anlamakta biraz zorlansam da bunu çekici bulmadığımı söylesem yalan olur. Modeg aksanı pek seksidir.</p>

    <p>“Evet,” dedim. “İsteyerek olmadı, ama ben yaptım.”</p>

    <p>“Öyleyse sana bir içki ısmarlamama müsaade etmen lazım,” dedi istediğini elde etmeye alışkın bir kadının ses tonuyla.</p>

    <p>Ona gülümserken kafamın bu denli bulanık olmaması için on dakika daha önce uyanmış olmayı diliyordum. “Bu yüzden bana içki ısmarlamak isteyen ilk siz değilsiniz,” dedim dürüstçe. “Israr ediyorsanız bir Greysdale likörü alayım.”</p>

    <p>Kadının dönüp bara gitmesini izledim. Üniversite’de öğrenciyse yeniydi. Birkaç günden fazla zamandır burada olsaydı kasabadaki tüm güzel kızların çetelesini tutan ve saf bir hevesle peşlerinden koşan Sim’den haberini alırdım.</p>

    <p>Modegli kadın az sonra yanıma dönüp karşıma oturdu ve tahta bir maşrapayı bana doğru itti. Anker maşrapayı daha yeni yıkamış olmalıydı, zira kadının kulpu tutan bordo renkli eldiveninin parmakları ıslaktı.</p>

    <p>Kadın koyu bir kırmızı şarapla dolu olan kendi bardağını kaldırdı. “Ambrose Eshek’in şerefine,” dedi beklenmedik bir hararetle. “Umalım da bir kuyuya düşüp gebersin.”</p>

    <p>Maşrapamı alıp içerken Üniversite’nin elli kilometre civarında Ambrose’un kötü muamele etmediği bir kadın bulunup bulunmadığını merak ediyordum. Elimi çaktırmadan pantolonuma sildim.</p>

    <p>Kadın şarabından büyük bir yudum içtikten sonra bardağını masaya sertçe bıraktı. Gözbebekleri kocamandı. Vakit erken olmasına rağmen şimdiden epeyce içmişe benziyordu.</p>

    <p>Ansızın burnuma hindistan cevizi ve erik kokusu çalındı. Maşrapamı kokladım, sonra birinin içki dökmüş olabileceğini düşünerek masanın üstüne bakındım. Ama hiçbir şey yoktu.</p>

    <p>Karşımdaki kadın aniden gözyaşlarına boğuldu. Üstelik bu öyle birkaç hıçkırıktan ibaret değildi; sanki biri muslukları sonuna kadar açmıştı.</p>

    <p>Eldivenli ellerine bakarak başını iki yana salladı. Islak olanı çıkardı, bana baktı ve Modegce konuşarak hıçkıra hıçkıra bir şeyler söyledi.</p>

    <p>“Üzgünüm,” dedim çaresizce. “Ben Modegce-”</p>

    <p>Fakat kadın masadan kalkmıştı bile. Yüzünü silerek kapıya koştu.</p>

    <p>Salondaki herkes gibi Anker da barın arkasından bana bakıyordu.</p>

    <p>“Benim suçum değildi,” dedim kapıyı işaret ederek. “Durduk yere dellendi.”</p>

    <p>Normalde onun peşinden koşup işin aslını öğrenirdim, fakat kadın hanı çoktan terk etmişti ve mülakat imtihanıma bir saatten az vakit kalmıştı. Hem Ambrose’un bunalıma soktuğu her kadına yardım etmeye kalksam karnımı doyurmak ve uyumak için zamanım kalmazdı.</p>

    <p>Bu acayip olay kafamdaki dumanı dağıtmıştı en azından. Artık uykusuzluk yüzünden kendimi bitkin ve mayışmış hissetmiyordum. Fırsattan istifade mülakatı aradan çıkarmaya karar verdim. Babamın da dediği gibi, çabuk başlayan çabuk biterdi.</p>

    <p class="paragraf">İdare’ye giderken bir seyyar satıcıdan altın sarısı ve kahverengi bir etli börek almak için durdum. Bu dönemki harç ücreti için cebimdeki her peniye ihtiyaç duyduğumun farkındaydım, fakat doğru düzgün bir yemeğin bedeli o kadar da büyük bir fark yaratmazdı. Tavuk eti, havuç ve ada çayıyla dolu börek sıcak ve doyurucuydu. Yürürken hem yemeğimi yiyor hem de Anker’ın hazırladıkları yerine canımın istediği bir şeyi almış olmanın verdiği bu küçük özgürlüğün tadını çıkarıyordum.</p>

    <p>Son lokmamı da mideme indirirken burnuma ballı badem kokusu geldi. Kurutulmuş mısır koçanı kullanılarak akıllıca hazırlanmış bir külah dolusu da badem satın aldım. Bu bana dört meteliğe patladı, fakat yıllardır ballı badem yemiyordum ve sorulara cevap verirken kanımda biraz şeker bulunmasının zararı dokunmazdı.</p>

    <p>Mülakat kuyruğu avlu boyunca uzayıp gidiyordu. Anormal derecede uzun olmasa bile can sıkıcıydı. Balıkhane’den tanıdığım birini gördüm ve sıraya girmeye hazırlanan genç, yeşil gözlü kadının yanına gittim.</p>

    <p>“Merhaba,” dedim. “Sen Amlia’sın, değil mi?”</p>

    <p>Tedirgin bir tebessüm edip başını salladı.</p>

    <p>“Ben Kvothe,” diyerek hafifçe eğildim.</p>

    <p>“Kim olduğunu biliyorum,” dedi. “Seni Zahiriyehane’de gördüm.”</p>

    <p>“Sen de herkes gibi oraya Balıkhane demelisin,” dedim ve külahı uzattım. “Ballı badem ister misin?”</p>

    <p>Amlia başını iki yana salladı.</p>

    <p>“Çok güzeller,” diyerek külahı iştah kabartacak bir şekilde salladım.</p>

    <p>Çekinerek uzandı ve bir tane aldı.</p>

    <p>“Burası öğle mülakatlarının sırası mı?” diye işaret ederek sordum.</p>

    <p>Yine başını sağa sola salladı. “Bizim sıraya girmemize daha birkaç dakika var.”</p>

    <p>“Bizi böyle ayakta bekletmeleri çok saçma,” dedim. “Ağıldaki koyunlar gibiyiz. Bu iş herkesin zamanını boşa harcıyor, üstelik epey onur kırıcı.” Amlia’nın suratından kaygılı bir ifadenin geçtiğini gördüm. “Ne oldu?” diye sordum ona.</p>

    <p>“Çok yüksek sesle konuşuyorsun,” dedi etrafına bakınarak.</p>

    <p>“Herkesin aklından geçeni dile getirmekten korkmuyorum da ondan,” dedim. “Tüm bu mülakat süreci salaklık derecesinde kusurlu. Kilvin Hoca ne kadar becerikli olduğumu biliyor. Elxa Dal da öyle. Brandeur ise beni yerdeki bir çukurdan bile ayırt edemiyor. Harç ücretimin belirlenmesinde ne diye onlar kadar söz sahibi ki?”</p>

    <p>Amlia gözlerini kaçırarak omuz silkti.</p>

    <p>Ağzıma bir badem daha atmamla onu yere tükürmem bir oldu. “Öf!” diyerek külahı kıza doğru uzattım. “Bunların tadı sana da erik gibi geliyor mu?”</p>

    <p>Bana tiksintiyle bakar gibi oldu, derken gözleri arkamdaki bir şeye odaklandı.</p>

    <p>O tarafa dönünce Ambrose’un avlunun karşısından bize doğru gelmekte olduğunu gördüm. Beyaz renkli keten, kadife ve brokar kıyafetiyle her zamanki gibi iyi giyimliydi. Başında uzun beyaz bir kuş tüyünün takılı olduğu bir şapka vardı ve onu görmek nedense içimi yersiz bir öfkeyle doldurdu. Normalin aksine yalakalardan ve yaltakçılardan oluşan arkadaş grubu yanında yoktu.</p>

    <p>“Harika,” dedim işitme mesafesine girdiği zaman. “Ambrose, buradaki varlığın, adına mülakat imtihanı denilen boklu pastanın üzerindeki boklu krema gibi.”</p>

    <p>Ambrose bu sözlerim üzerine beklenmedik bir tebessüm etti. “Ah Kvothe. Ben de seni gördüğüme sevindim.”</p>

    <p>“Bu sabah kız arkadaşlarından biriyle karşılaştım,” dedim. “Seni çıplak görmekten kaynaklandığını tahmin ettiğim derin bir duygusal travma geçiriyordu.”</p>

    <p>Bu yorumu duyunca yüzü biraz asıldı. Amlia’ya sokulup bir sahne fısıltısıyla konuştum. “Güvenilir bir kaynaktan Ambrose’un çükünün mini minnacık olmakla kalmadığını, aynı zamanda yalnızca bir köpek leşinin, Gibea Dükü’ne ait bir resmin ya da üstü çıplak bir gemi davulcusunun karşısındayken tahrik olabildiğini duydum.”</p>

    <p>Amlia’nın yüz ifadesi buz gibiydi.</p>

    <p>Ambrose ona doğru döndü. “Gitsen iyi olacak,” dedi nazikçe. “Bu tür şeyleri dinlemen için bir sebep yok.”</p>

    <p>Amlia resmen kaçtı.</p>

    <p>“Hakkını vermem lazım,” dedim kızın uzaklaşmasını seyrederken. “Hiç kimse bir kadını senin gibi kaçırtamaz.” Başımdaki hayali bir şapkayı eğdirerek ona selam verdim. “Bu konu üzerine ders bile verebilirsin.”</p>

    <p>Ambrose hoşnut bir tavırla başını sallayarak ve beni tuhaf denebilecek kadar sakin bir ifadeyle süzerek öylece durdu.</p>

    <p>“O şapka seni genç oğlanlara düşkünmüşsün gibi gösteriyor,” diye ekledim. “Ve defolup gitmezsen onu alıp bir tarafına sokacağım.” Ambrose’a dik dik baktım. “Konu açılmışken, kolun nasıl?”</p>

    <p>“Şu an her zamankinden iyi,” dedi keyifle. Kolunu dalgın bir hareketle ovuşturdu ve gülümseyerek öylece dikilmeyi sürdürdü.</p>

    <p>Ağzıma bir badem daha attım, sonra yüzümü ekşitip onu tükürdüm.</p>

    <p>“Mesele nedir?” diye sordu, “Yoksa erikten hoşlanmaz mısın?” Cevap beklemeden dönüp gitti: Hâlâ gülümsüyordu.</p>

    <p>Onun gitmesini hiçbir şey söylemeden şaşkın gözlerle seyretmem, o anki durumumu çok iyi özetliyordu. Külahı kaldırıp derin bir soluk aldım. Burnuma mısır püskülü, bal ve tarçın kokuları geldi. Erik ya da hindistan cevizini çağrıştıran bir şey yoktu. Ambrose o kokuyu nereden bilebilirdi ki?..</p>

    <p>Derken her şey anlam kazanıverdi. Tam o esnada öğle çanı çaldı ve benimkiyle aynı taşa sahip tüm öğrenciler avludaki dolambaçlı kuyruğa girdiler. Mülakat imtihanımın vakti gelmişti.</p>

    <p>Avludan koşa koşa ayrıldım.</p>

    <p class="paragraf">Koğuş’un üçüncü katına koşarak çıktığım için soluk soluğa kalmış bir halde kapıyı çılgınca yumrukladım. “Simmon!” diye bağırdım. “Aç şunu!”</p>

    <p>Koridor boyunca kapılar açıldı ve gürültüyü duyan öğrencilerin kafaları dışarı baktı. Bu kafalardan biri de sarı saçları karmakarışık vaziyetteki Simmon’a aitti. “Kvothe?” dedi. “Ne yapıyorsun? O benim kapım değil.”</p>

    <p>Yanına gittim, onu iterek odaya soktum ve kapıyı arkamızdan kapadım. “Simmon. Ambrose beni zehirledi. Sanırım kafamda bir terslik var, ama ne olduğunu bir türlü bilemiyorum.”</p>

    <p>Simmon sırıttı. “Ben de bir an için...” Hayret dolu bir yüz ifadesiyle sözünü yarıda kesti. “Ne yapıyorsun? Odama tükürme!”</p>

    <p>“Ağzımda garip bir tat var,” diye açıkladım.</p>

    <p>“Umurumda değil,” dedi öfke ve hayretle. “Senin neyin var böyle? Yoksa ahırda mı doğdun?”</p>

    <p>Elimin tersiyle suratına bir tane çarparak onu duvara doğru sendelettim. “Aslına bakarsan sahiden de bir ahırda doğmuşum,” dedim sert bir sesle. “Ne var bunda?”</p>

    <p>Sim bir eliyle duvardan destek alarak, ötekini de kızarmakta olan yanağına bastırarak ayağa kalktı. Yüzünde katıksız bir hayret ifadesi mevcuttu. “Tanrı aşkına, senin neyin var?”</p>

    <p>“Hiçbir şeyim yok,” dedim, “ama ses tonuna dikkat etsen iyi olur. Seni severim, ama zengin bir ailen var diye benden bir gıdım bile üstün olduğunu sanma.” Kaşlarımı çatıp tekrar tükürdüm. “Tanrım, bu ne berbat bir şey böyle. Hindistan cevizinden nefret ederim. Hem de çocukluğumdan beri.”</p>

    <p>Ansızın Sim’in yüzünde bir idrak ifadesi belirdi. “Ağzındaki şu tat,” dedi, “sakın erik ve baharat gibi olmasın?”</p>

    <p>Başımı salladım. “İğrenç bir şey.”</p>

    <p>“Tanrı’nın gri külleri aşkına,” diyen Sim’in kısık sesi gayet ciddiydi. “Tamam, haklısın. Zehirlenmişsin. Ne olduğunu biliyorum.” Benim dönüp kapıyı açmaya davrandığımı görünce durdu. “Ne yapıyorsun?”</p>

    <p>“Ambrose’u öldüreceğim,” dedim. “Beni zehirlediği için.”</p>

    <p>“Aslında ortada zehir falan yok. Bu-” Konuşmayı ansızın bıraktı, sonra da sakin bir sesle devam etti. “O bıçağı nereden buldun?”</p>

    <p>“Bacağıma yapışık vaziyette pantolonumun altında tutuyordum,” dedim. “Acil durumlar için.”</p>

    <p>Sim derin bir nefes alıp verdi. “Gidip Ambrose’u öldürmeden önce beni bir dakika dinler misin?”</p>

    <p>Omuz silktim. “Peki.”</p>

    <p>“Oturup konuşsak olur mu?” Bir sandalyeyi işaret etti.</p>

    <p>İç geçirerek oturdum. “Tamam. Ama acele et. Az sonra mülakata gireceğim.”</p>

    <p>Sim sakin sakin kafa sallayıp karşıma, yatağının ucuna çöktü. “Hani bazen biri kafayı iyice bulunca aptalca bir şey yapmaya kalkışır. Üstelik bu şey ne kadar kötü olursa olsun onu bir türlü vazgeçiremezsin.”</p>

    <p>Bir kahkaha patlattım. “Sen Eolian’ın önündeki arpçı kızla konuşmak isterken atının üstünde kustuğunda olduğu gibi mi?”</p>

    <p>Başını salladı. “Aynen öyle. Aynı etkinin çok daha fazlasını yaratan bir şey üretebilen simyacılar vardır.”</p>

    <p>Başımı iki yana salladım. “Kendimi hiç sarhoş gibi hissetmiyorum. Zihnim bulutsuz bir gökyüzü kadar açık.”</p>

    <p>Sim başını yine salladı. “Zaten bu şey insanı sarhoş etmez,” dedi. “Sarhoşluğun etkilerinden sadece birini yaratır. Seni yorgun veya sersem etmez. Aptalca şeyler yapmanı kolaylaştırır, o kadar.”</p>

    <p>Kısa bir süre düşündüm. “Bence yanılıyorsun,” dedim. “Aptalca bir şey yapacakmış gibi hissetmiyorum.”</p>

    <p>“Anlamanın bir yolu var,” dedi Sim. “Şu anda aklına kötü bir fikir geliyor mu?”</p>

    <p>Bıçağın kenarını ayağıma hafif hafif vurarak bir müddet kafa yordum.</p>

    <p>“Belki de...” Devamını getiremedim.</p>

    <p>Bir süre daha düşündüm. Sim bana bakarak bekliyordu.</p>

    <p>“...çatıdan atlamak?” Cümlenin sonunda sesim biraz yükselerek onu bir tür soruya çevirdi.</p>

    <p>Sim ses çıkarmadı. Bana bakmaya devam etti.</p>

    <p>“Sorunu görebiliyorum,” dedim yavaşça. “Sanırım davranışlarıma gem vuramıyorum.”</p>

    <p>Simmon rahatlayarak gülümsedi ve başını cesaret verircesine salladı. “Aynen öyle. Zihnindeki çekinceler öyle bir silinmiş ki olmadıklarını fark edemiyorsun bile. Ama başka her şey aynı. Bilincin açık, konuşabiliyorsun ve mantıklısın.”</p>

    <p>“Bana büyüklük taslıyorsun,” diyerek bıçağı ona doğrulttum. “Yapma.”</p>

    <p>Gözlerini kırptı. “Pekâlâ. Sorununa bir çözüm düşünebiliyor musun?”</p>

    <p>“Elbette. Bir tür davranışsal mihenk taşına ihtiyacım var. Senin çekincelerin yerli yerinde, o yüzden pusulam olacaksın.”</p>

    <p>“Benim aklımdan da aynı şey geçiyordu,” dedi. “Yani bana güveniyor musun?”</p>

    <p>Başımla olumladım. “Kadın meseleleri hariç. İş kadınlara gelince ahmağın tekisin.” Yakındaki masada duran bir bardak suyu alıp ağzımı çalkaladım ve yere tükürdüm.</p>

    <p>Sim titrek bir tebessüm etti. “Anlaşıldı. Öncelikle, gidip Ambrose’u öldüremezsin.”</p>

    <p>Tereddüt ettim. “Emin misin?”</p>

    <p>“Eminim. Hatta o bıçakla yapabileceğin hemen hemen her şey kötü bir fikir. Onu bana versen iyi olur.”</p>

    <p>Omuz silkip bıçağı avcumda çevirdim ve eğreti deri sapı önde olacak şekilde uzattım.</p>

    <p>Sim bu davranışım karşısında şaşırdıysa da bıçağı aldı. “Merhametli Tehlu aşkına,” deyip uzunca iç geçirdi ve bıçağı yatağa bıraktı. “Teşekkürler.”</p>

    <p>"Bu az önce bahsettiğin o aşırı şeylerden biri miydi?" diye sorup ağzımı yine çalkaladım. "Bir tür puanlama sistemi kullansak iyi olacak. Mesela onlu bir sistem."</p>

    <p>“Odama su tükürmek bir puan,” dedi.</p>

    <p>“Ah,” dedim. “Üzgünüm.” Bardağı masasına geri koydum.</p>

    <p>“Sorun değil,” dedi rahat bir tavırla.</p>

    <p>“Bir yüksek mi, alçak mı?” diye sordum.</p>

    <p>“Alçak,” cevabını verdi. “Ambrose’u öldürmekse on puan.” Biraz tereddüt etti. “Belki de sekiz.” Sandalyesinde kıpırdandı. “Yedi de olabilir.”</p>

    <p>“Sahi mi?” dedim. “Demek o kadar yüksek ha? Peki öyleyse.” Sandalyemde öne eğildim. “Bana mülakat için bazı ipuçları vermelisin. Geç olmadan sıraya girmem lazım.”</p>

    <p>Simmon başını mutlak suretle iki yana salladı. “Hayır. Bu çok kötü bir fikir. Sekiz puan.”</p>

    <p>“Ciddi misin?”</p>

    <p>“Ciddiyim,” dedi. “Mülakat çok hassas bir sosyal etkileşim. Pek çok şey ters gidebilir.”</p>

    <p>“Peki ya-”</p>

    <p>Sim iç geçirip gözlerinin önüne düşen sarı saçlarını yana çekti. “Mihenk taşın mıyım, değil miyim? Beni dinlemen için sana her şeyi üç kere söylemem gerekirse bu işin sonunu getirenleyiz.”</p>

    <p>Biraz düşündüm. “Haklısın, özellikle de tehlikeli olabilecek bir şey yapmak üzereysem.” Etrafıma bakındım. “Etkisi ne kadar sürer?”</p>

    <p>“Sekiz saatten daha fazla değil.” Devam etmek için ağzını açtı, sonra kapadı.</p>

    <p>“Ne?” diye sordum.</p>

    <p>Sim iç geçirdi. “Bazı yan etkileri olabilir. Aldığın madde çözünen bir bileşen, o yüzden bir süre vücudunda kalacak. Stres, yoğun duygular, fiziksel egzersiz gibi şeyler yüzünden sorun tekerrür edebilir...” Bana özür dilemesine baktı. “Bunlar şu anki halinin küçük birer yankısı gibi olacak.”</p>

    <p>“Onun için daha sonra endişelenirim,” deyip elimi uzattım. “Bana mülakat taşını ver. Sen mülakata şimdi girebilirsin. Ben de senin yerine girerim.”</p>

    <p>Ellerini çaresizce iki yana açtı. “Ben mülakata çoktan girdim,” diye açıkladı.</p>

    <p>“Tehlu’nun dili ve dişleri aşkına,” diye sövdüm. “İyi. Git bana Fela’yı getir.”</p>

    <p>Ellerini şiddetle salladı. “Hayır. Hayır hayır hayır. On puan.”</p>

    <p>Güldüm. “Sandığın gibi değil. Onun mülakatı Zapt günü.”</p>

    <p>“Sence taşını seninkiyle değişir mi?”</p>

    <p>“Önceden teklif etmişti.”</p>

    <p>Sim ayağa kalktı. “Onu bulmaya gidiyorum.”</p>

    <p>“Ben burada kalacağım,” dedim.</p>

    <p>Sim hevesle başını salladı ve kaygılı gözlerle odaya bakındı. “Yalnız başınayken hiçbir şey yapmasan iyi olur,” dedi kapıyı açarken. “Ben gelene kadar yerinden kıpırdama.”</p>

    <p class="paragraf">Neyse ki Sim beş dakika sonra geri döndü.</p>

    <p>Kapı hafifçe çalındı. “Benim,” diye tahtanın arkasından geldi Sim’in sesi. “İçeride her şey yolunda mı?”</p>

    <p>“Tuhaf olan ne, biliyor musun?” diye sordum kapının öteki tarafından. “Sen yokken komik bir şey düşüneyim dedim, ama aklıma hiçbir şey gelmedi.” Odaya bakındım. “Galiba espri anlayışımız bütünüyle sosyal ihlallere dayanıyor. Ben herhangi bir ihlalde bulunamıyorum, çünkü sosyal anlamda neyin kabul edilemez olduğunu bilmiyorum. Her şey bana aynı geliyor.”</p>

    <p>“Haklı olabilirsin,” dedi Sim. “Peki bir şey yaptın mı?”</p>

    <p>“Hayır,” cevabını verdim. “Uslu durmaya karar verdim. Sen Fela’yı bulabildin mi?”</p>

    <p>“Evet. Yanımda. Ama Fela içeri girmeden önce, bana sormadan hiçbir işe kalkışmayacağına söz vermelisin. Anlaştık mı?”</p>

    <p>Güldüm. “Anlaştık. Yeter ki onun önünde aptallık etmeme mâni ol.”</p>

    <p>“Söz,” dedi Sim. “Neden oturmuyorsun? Tedbir olsun diye.”</p>

    <p>“Zaten oturuyorum,” dedim.</p>

    <p>Sim kapıyı açtı. Fela’nın onun omzu üzerinden içeriye baktığını görebiliyordum.</p>

    <p>“Merhaba Fela,” dedim. “Seninle mülakat sıralarımızı değişmemiz gerekiyor.”</p>

    <p>“Öncelikle,” dedi Sim, “gömleğini tekrar giymen lazım. Bu yaptığın iki puan civarında.”</p>

    <p>“Ah,” dedim. “Pardon. İçerisi sıcaktı da.”</p>

    <p>“Pencereyi açabilirdin.”</p>

    <p>“Harici nesnelerle olan etkileşimimi sınırlı tutmanın daha güvenli olacağını düşündüm,” dedim.</p>

    <p>Sim’in bir kaşı kalktı. “İşte bu iyi bir fikir. Seni biraz yanlış yönlendirmiş, o kadar.”</p>

    <p>Fela’nın koridordan, “Vay canına,” dediğini duydum. “Ciddi mi?”</p>

    <p>“Kesinlikle,” dedi Sim. “Doğrusunu istersen senin içeri girmenin güvenli olacağını sanmıyorum.”</p>

    <p>Gömleğimi başımdan geçirdim. “Giyindim,” diye seslendim. “İçiniz rahat edecekse ellerimin üstüne oturabilirim.” Aynen öyle yaparak ellerimi bacaklarımın altına sıkıştırdım.</p>

    <p>Sim içeri girip Fela’yı da buyur etti, sonra kapıyı arkasından kapadı.</p>

    <p>“Fela, amma güzelsin,” dedim. “Seni iki dakikalığına çıplak görebilmek için kesemdeki tüm parayı verirdim. Hatta sahip olduğum her şeyi. Lavtam hariç.”</p>

    <p>Hangisinin yüzünün daha çok kızardığını söylemek güçtü. Sanırım Sim’inkiydi.</p>

    <p>“Öyle bir şey söylememem gerekirdi, değil mi?” diye sordum.</p>

    <p>“Evet,” dedi Sim. “Beş puanlık bir ihlal.”</p>

    <p>“Ama bu çok anlamsız,” dedim. “Tablolarda çıplak kadınlar olur. İnsanlar o tabloları satın alırlar, öyle değil mi? Kadınlar da o tablolar yapılırken poz verirler.”</p>

    <p>Sim başını salladı. “Doğru. Yine de yaptığın yanlıştı. Bir süre hiçbir şey söylemeden veya yapmadan otur, tamam mı?”</p>

    <p>Başımı salladım.</p>

    <p>“Buna hâlâ inanamıyorum,” diyen Fela’nın yanaklarındaki kızarıklık geçmeye başlıyordu. “Siz ikiniz bana bir tür şaka yapıyormuşsunuz gibime geliyor.”</p>

    <p>“Keşke öyle olsaydı,” dedi Sim. “Şu an çok tehlikeli bir durumdayız.”</p>

    <p>“Nasıl olur da çıplak tabloları hatırlar, ama başkalarının yanındayken gömleğini çıkarmaması gerektiğini hatırlamaz?” diye gözlerini benden ayırmaksızın sordu Fela.</p>

    <p>“Gömleğimi çıkarmam pek önemli gözükmedi, hepsi bu,” dedim. “Kırbaçlanırken onu çıkarmıştım. O esnada da başkalarının yanındaydım. Böyle bir şeyin yanlış olması çok tuhaf geliyor.”</p>

    <p>“Ambrose’u bıçaklamaya kalksaydın neler olurdu biliyor musun?” diye sordu Simmon.</p>

    <p>Bir saniyeliğine düşündüm. Yaptığım şey bir ay evvel kahvaltıda ne yediğimi hatırlamaya çalışmak gibiydi. “Herhalde yargılanırdım,” dedim yavaşça, “ve insanlar bana içki ısmarlardı.”</p>

    <p>Fela elinin arkasından boğuk bir kahkaha attı.</p>

    <p>“Peki ya buna ne dersin?” diye sordu Simmon. “Hangisi daha kötü: bir turta çalmak mı, yoksa Ambrose’u bıçaklamak mı?”</p>

    <p>Uzun uzun düşündüm. “Turta çilekli mi, böğürtlenli mi?”</p>

    <p>“Vay be,” dedi soluğu kesilen Fela. “Bu...” Başını sağa sola salladı. “Tüylerim diken diken oldu.”</p>

    <p>Simmon başını salladı. “Korkunç bir simya iksirinin tesiri altında. Erik özü denen yatıştırıcı maddenin bir çeşidinin. Onu içmene bile gerek yok. Doğrudan cilde sızabiliyor.”</p>

    <p>Fela dönüp ona baktı. “O iksir hakkında nasıl bu kadar çok şey biliyorsun?”</p>

    <p>Sim zayıf bir tebessüm etti. “Mandrag verdiği her simya dersinde ondan uzun uzadıya bahseder. Hikâyeyi şimdiye dek on kere dinledim. Simyanın nasıl kötüye kullanılabileceğine dair en sevdiği örnek. Aşağı yukarı elli yıl önce Atur’daki bir simyacı onunla pek çok devlet görevlisinin hayatını karartmış. Yakalanmasının tek sebebi bir kontesin oradaki bir düğüne dalıp bir düzine davetliyi öldürmesi ve-”</p>

    <p>Sim durup başını iki yana salladı. “Neyse, bayağı kötüymüş. Metresine simyacıyı ihbar ettirecek kadar kötü.”</p>

    <p>“Umarım hak ettiğini bulmuştur.”</p>

    <p>“Hem de nasıl,” dedi Sim sert bir sesle. “Kısacası iksir herkese farklı etki ediyor. Çekinceleri azaltmakla kalmıyor, duyguları da körüklüyor. Serbest kalan gizli arzular ile belli başlı anıların birleşmesi adeta ahlaki bir bilinç kaybına sebep oluyor.”</p>

    <p>“Kendimi kötü hissetmiyorum,” dedim. “Aslında oldukça iyiyim. Ama mülakat için endişeleniyorum.”</p>

    <p>Sim beni gösterdi. “Gördün mü? Mülakatı hatırlıyor. Çünkü ona önem veriyor. Ama diğer şeyler... aklından uçuvermiş.”</p>

    <p>“Bunun bir tedavisi var mı?” diye kaygıyla sordu Fela. “Onu Revir’e götürmeli miyiz?”</p>

    <p>Simmon tedirgin gözüktü. “Sanmam. Üzerinde bir ilaç deneyebilirler, ama bünyesinde gerçek bir zehir yok ki. Simya öyle işlemez. Şu anda serbest prensiplerin etkisi altında. Cıvayı veya ophalumu attığın gibi onları vücuttan atamazsın.”</p>

    <p>“Zaten ilaç fikri hoşuma gitmedi,” diye ekledim. “Tabii fikrimin bir önemi varsa.”</p>

    <p>Sim, “Ayrıca mülakatın stresi yüzünden bu hale geldiğini zannedebilirler,” dedi Fela’ya. “Bu her dönem birkaç öğrencinin başına gelir. Sonra emin olana dek onu Çömlekhane’ye kapatırlar ve-”</p>

    <p>Yerimden fırlayıp yumruklarımı sıktım. “Oraya tıkılacağıma ölürüm daha iyi,” dedim hiddetle. “Bir saatliğine bile olsa. Hatta bir dakikalığına.”</p>

    <p>Beti benzi atan Sim kendini korumak için avuçları ileri bakacak şekilde ellerini kaldırdı ve bir adım geri çekildi. Fakat sesi sakin ve kendinden emindi. “Kvothe, sana üç kez söylüyorum: dur.”</p>

    <p>Durdum. Fela bana faltaşı gibi açılmış korku dolu gözlerle bakıyordu.</p>

    <p>Simmon kararlı bir tavırla devam etti. “Kvothe, sana üç kez söylüyorum: otur.”</p>

    <p>Oturdum.</p>

    <p>Sim’in arkasında duran Fela ona şaşkın bir bakış attı.</p>

    <p>Simmon kibarca, “Teşekkürler,” dedi ve ellerini indirdi. “Aynı fikirdeyim. Revir senin için iyi bir yer değil. Durumun düzelene dek burada kalabiliriz.”</p>

    <p>“Bu fikir bana da daha iyi geliyor,” dedim.</p>

    <p>“Zaten Revir’de her şey yolunda gitse bile,” diye ekledi Simmon, “aklından geçenleri dile getirmeye daha yatkın olursun.” Küçük, muzip bir tebessüm etti. “Sırlar medeniyetin temel taşlarıdır ve senin çoğu kimseden daha çok sırra sahip olduğunu biliyorum.”</p>

    <p>“Herhangi bir sırrım olduğunu sanmam,” dedim.</p>

    <p>Sim’le Fela aynı anda kahkahalara boğuldular. “Korkarım bu sözünle Simmon’u doğrulamış oldun,” dedi Fela. “En azından birkaç sırrın olduğunu iyi biliyorum.”</p>

    <p>“Ben de,” dedi Sim.</p>

    <p>“Mihenk taşım sensin,” deyip omuz silktim. Akabinde gözlerimi Fela’ya dikip kesemi çıkardım.</p>

    <p>Sim bana bakarak başını sağa sola salladı. “Hayır hayır. Sana söyledim. Onu çıplak görmek şu anda yapabileceğin en kötü şey olur.”</p>

    <p>Bunu duyunca Fela’nın gözleri biraz kısıldı.</p>

    <p>“Sorun ne?” diye sordum. “Yoksa onu yere yatırıp kötü emellerime alet edeceğimi mi sanıyorsun?” Kahkaha attım.</p>

    <p>Sim bana dikkatle baktı. “Öyle bir şey yapmaz mısın?”</p>

    <p>“Tabii ki hayır,” dedim.</p>

    <p>Sim önce Fela’yı, sonra tekrar beni süzdü. “Nedenini söyleyebilir misin?” diye merakla sordu.</p>

    <p>Üzerinde düşündüm. “Çünkü...” Sözlerimin devamını getiremeyip başımı iki yana salladım. “Çünkü... yapamam işte. Bir taşı yiyemeyeceğimi veya bir duvarın içinden geçemeyeceğimi biliyorum. Bu da öyle bir şey.”</p>

    <p>Kısa bir süre için bu konunun üzerine yoğunlaşmaya kalkınca başım dönmeye başladı. Bir elimi gözlerimin üstüne kapatıp ani baş dönmesini bastırmaya çalıştım. “Lütfen haklı olduğumu söyle,” dedim ansızın korkuya kapılarak. “Taş yiyemem, öyle değil mi?”</p>

    <p>“Haklısın,” dedi Fela hemen. “Yiyemezsin.”</p>

    <p>Zihnimin içinde cevap aramaktan vazgeçtim ve o tuhaf baş dönmesi yavaş yavaş geçti.</p>

    <p>Sim pür dikkat beni izliyordu. “Keşke bunun ne anlama geldiğini bilseydim,” dedi.</p>

    <p>“Benim bir fikrim var,” diye hafifçe mırıldandı Fela.</p>

    <p>Fildişi mülakat taşını kesemden çıkardım. “Sadece bunu arıyordum,” dedim. “Tabii seni çıplak görmeme itirazın yoksa iş değişir.” Diğer elimle kesemi sallayarak Fela’nın gözlerinin içine baktım. “Sim bunun yanlış olduğunu söylüyor, ama o kadınlar konusunda aptalın teki. Kafamdaki tahtalar yeterince sağlam olmasa bile bunu açıkça hatırlıyorum.”</p>

    <p class="paragraf">Çekincelerimin geri gelmeye başlaması dört saati buldu. Yerli yerine oturmalarıysa iki saat daha sürdü. Bütün gün bir rahip kadar sabırla yanımda bekleyen Simmon’a göre bir şişe içki alıp gelmemeliydim. Hayır, sokağın karşısında havlayıp duran köpeğe bir tekme atmamalıydım. Hayır, Imre’ye gidip Denna’yı aramamalıydım. Hayır. Üç kez hayır.</p>

    <p>Güneş batarken yine eski, yan ahlaklı halime dönmüştüm. Simmon, Anker’ın Yeri’ndeki odama kadar bana eşlik etmeden önce beni uzun uzadıya sorguladı. Sonra da sabaha kadar odamdan ayrılmayacağıma dair annemin sütü üzerine yemin etmemi istedi. Ettim.</p>

    <p>Fakat kendimi tam anlamıyla toparlayamamıştım. Duygularım hâlâ çok yoğundu ve en ufak bir şeyde yüzeye çıkıveriyorlardı. Daha da kötüsü hafızam normale dönmekle kalmamış, aynı zamanda capcanlı ve kontrolsüz bir netlik kazanmıştı.</p>

    <p>Simmon’la beraberken bu kadar kötü değildim. Onun varlığı dikkatimi hoş bir şekilde dağıtıyordu. Fakat Anker’ın Yeri’ndeki küçücük odamda yalnızken hafızamın eline düşmüştüm. Sanki zihnim hayatım boyunca gördüğüm her sivri uçlu ve acı verici şeyi ortaya çıkarıp incelemeye kararlıydı.</p>

    <p>En kötü anılarımın kumpanyamın katlinden kaldığını düşünebilirsiniz. Kampımıza dönüp her şeyin yandığını görmem. Ebeveynlerimin cesetlerinin alacakaranlıkta büründüğü tuhaf biçimler. Onları öldürenler. Chandrialılar. Durmaksızın sırıtarak benimle konuşan o adam. Köz.</p>

    <p>Bu anılar kötü olmasına kötüydü, fakat aradan geçen yıllarda onları öyle çok hatırlayıp gözden geçirmiştim ki keskin kenarları neredeyse tamamen körelmişti. Haliax’ın sesinin tonunu ve tınısını babamınki kadar net anımsıyordum. Köz’ün yüzünü kolayca hayalimde canlandırabiliyordum. Gülümserken sergilediği inci gibi dişlerini. Beyaz, kıvırcık saçlarını. Mürekkep damlaları kadar siyah gözlerini. <em>Birinin ailesi hiç olmadık şarkılar söylemiş,</em> diyen kış soğuğuyla dolu sesini.</p>

    <p>En kötü anılarımın bunlar olduğunu zannedebilirsiniz. Ama yanılırsınız.</p>

    <p>Hayır. En kötü anılarım çocukluk günlerimden kalanlardı. Bindiğim araba ağır ağır ve sarsılarak ilerlerken babamın dizginleri gevşekçe tutması. Omzumu kavrayan kuvvetli eli. Sahnedeyken bedenimi nasıl mağrur, üzgün ya da utangaç gösterebileceğimi öğretmesi. Lavta tellerine basan parmaklarımı kendi parmakları yardımıyla düzeltmesi.</p>

    <p>Annemin saçlarımı okşaması. Bana sarılan kolları. Başımı boynundaki o kıvrıma kusursuzca yaslamam. Geceleri kamp ateşinin yanında kucağına oturup kendimi miskin, mutlu ve güvende hissetmem.</p>

    <p>En kötü anılar bunlardı. Kıymetli ve mükemmel. Ağız dolusu cam kırığı kadar keskin.</p>

    <p>İki büklüm olmuş bir vaziyette yatağımda titreyerek yatarken uyuyamıyor, aklımı başka şeylere veremiyor, kendimi hatırlamaktan alıkoyamıyordum. Tekrar. Ve tekrar. Ve tekrar.</p>

    <p>Sonra pencereme hafifçe vuruldu. Çıkan ses öyle alçaktı ki kesilene dek fark etmedim. Sonra pencerenin arkamdan yavaşça açıldığını işittim.</p>

    <p>“Kvothe?” dedi Auri usulca.</p>

    <p>Dişlerimi sıkarak hıçkırıklarıma engel olmaya çalıştım ve uyuduğumu zannedip gitmesi ümidiyle yatabildiğim kadar hareketsiz yattım.</p>

    <p>“Kvothe?” diye seslendi yine. “Sana-” Kısa bir sessizlik yaşandı, sonra, “Ah,” dedi.</p>

    <p>Arkamda hafif bir ses duydum. Pencereden içeri girerken ay ışığı onun minicik gölgesini duvara vurdu. Yanıma uzanırken yatağımın sallandığını hissettim.</p>

    <p>Küçük bir el yüzümü okşadı.</p>

    <p>“Her şey yolunda,” dedi. “Buraya gel.”</p>

    <p>O benim düğüm, olmuş bedenimi çözüp başımı kucağına koyarken usulca ağlamaya başladım. Bir şeyler mırıldanarak alnıma düşen saçlarımı yana çekti. Sıcak yüzüme değen eli serindi.</p>

    <p>“Biliyorum,” dedi kederle. “Bazen çok kötü oluyor, değil mi?”</p>

    <p>Saçımı nazikçe okşadı ve bu daha da çok ağlamama sebep oldu. Birinin saçlarımı sevecen bir dokunuşla en son ne zaman okşadığını hatırlamıyordum.</p>

    <p>“Biliyorum,” dedi yine. “Yüreğinde bir taş var ve bu bazen çok ağır geliyor. Ama onun yükünü tek başına taşımak zorunda değilsin. Bana gel. Ben halinden anlarım.”</p>

    <p>Vücudum kasıldı ve ansızın o erik tadı bir defa daha ağzıma doldu. “Annemi çok özlüyorum,” dedim konuştuğumu bile fark etmeden. Sonra başka bir şey söylememek için dudaklarımı sımsıkı kapadım. Dizginlerine karşı koyan bir at misali dişlerimi sıktım ve başımı iki yana salladım.</p>

    <p>“Bana açılabilirsin,” dedi Auri nazikçe.</p>

    <p>Yine sarsıldım, erik tadı aldım ve sözcükler ağzımdan ardı ardına dökülmeye başladı. “Konuşmadan önce şarkı söylediğimi anlatırdı. Ben daha bebekken beni kucağında tuttuğu zamanlarda mırıldanma huyu varmış. Şarkı falan da değil hani. Kısacık melodiler. Yatıştırıcı bir ses. Sonra bir gün beni kampta gezdirirken o melodiyi aynen taklit ettiğimi duymuş. İki oktav daha yüksek sesle. Tiz bir mırıltı. Bunun ilk şarkım olduğunu söylerdi. Şarkıyı karşılıklı söyleyip durduk. Yıllarca.” Boğulur gibi oldum ve dişlerimi sıktım.</p>

    <p>“Açılabilirsin,” dedi Auri yavaşça. “Açılman çok doğal.”</p>

    <p>“Onu bir daha asla göremeyeceğim,” dedim hıçkırarak. Sonra da iki gözüm iki çeşme ağlamaya başladım.</p>

    <p>“Her şey yolunda,” dedi Auri usulca. “Yanındayım. Güvendesin.”</p>
  </div>
</body>
</html>
