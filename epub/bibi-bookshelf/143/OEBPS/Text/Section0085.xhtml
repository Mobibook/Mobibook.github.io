<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Yetmiş Yedinci Bölüm</h1>

    <h2 class="baslik_2 sigil_not_in_toc">Penieder</h2>

    <p>Yoldaki bir dönemeci aştığımız sırada alacakaranlık çöküyordu. Kulağıma müzikle, bağrışlarla ve gür kahkahalarla karışık alkışlar ve ayak vurmalar çalındı. On saatlik yürüyüşün akabinde bu sesler moralimi neşeli denebilecek bir seviyeye yükseltti.</p>

    <p>Eld’in güneyindeki son ana kavşakta bulunan Penieder Hanı devasaydı. Kaba kütüklerden inşa edilmiş olan bina iki katlıydı ve çatısındaki eğik duvarlara bakılırsa onun üstünde daha küçük bir üçüncü kat vardı. Pencerelerden içeriye bakınca görünmeyen bir kemancının çaldığı çılgınca ve soluk soluğa bir ezginin eşliğinde dans eden erkekler ve kadınlar seçebiliyordum.</p>

    <p>Dedan derin bir nefes aldı. “Kokuyu siz de alıyor musunuz? Bak buraya yazıyorum, bu handa çalışan bir kadın taşı bile pişirse beni daha fazlası için yalvartabilir. Sevgili Peg. Tanrım, umarım hâlâ buralardadır.” Bir el hareketi yaparak ve Marten’i dirseğiyle dürterek sözcüklerinin altında yatan çifte anlamı gösterdi.</p>

    <p>Dedan’ın ensesine bakan Hespe’nin gözleri kısıldı.</p>

    <p>Dedan durumun farkında olmaksızın sözlerini sürdürdü. “Bu gece karnım kuzu eti ve brendiyle tıka basa dolu olarak yatacağım. Tabii burada geçirdiğim bir önceki gece gibi daha az uyuyup daha çok eğlenebilirim de.”</p>

    <p>Hespe’nin yüzünde toplanan fırtınayı fark edince hemen söze girdim. “Her birimize kazanda ne varsa ondan birer porsiyon ve birer tane de yatak,” dedim kesin bir dille. “Onlar dışındaki masraflarınızı kendi cebinizden ödersiniz.”</p>

    <p>Dedan’ın kulaklarına inanamıyormuş gibi bir hali vardı. “Yok daha neler. Günlerdir yerlerde yatıyoruz. Hem kesedeki para senin değil. Cimri bir şilinci gibi davranma.”</p>

    <p>“Daha işimizi bitirmedik,” dedim sakince. “En ufak bir parçasını bile. Buralarda ne kadar kalırız bilmesem de zengin olmadığımı biliyorum. Maer’in parasını çabucak bitirirsek yiyeceğimizi avlamamız gerekir.” Herkese tek tek baktım. “Tabii sizden birinde hepimizi besleyecek kadar para varsa ve paylaşmaya itirazı yoksa iş değişir.”</p>

    <p>Marten bu teklif karşısında esefli bir tebessüm etti. Hespe’nin gözü hâlâ benden tarafa dik dik bakan Dedan’daydı.</p>

    <p>Yüz ifadesi her zamanki gibi anlaşılmaz olan Tempi kıpırdandı. Gözlerime bakmaktan kaçınarak herkesi sırayla inceledi. Bakışları surattan surata değil de Dedan’ın elleriyle ayakları arasında gidip geldi. Ardından Marten’in ayaklarını, sonra Hespe’ninkileri, son olarak da benimkileri buldu. Ağırlığını diğer bacağına aktararak Dedan’a yarım adım yaklaştı.</p>

    <p>Gerginliği azaltmak için ses tonumu yumuşattım. “Görevimiz bittikten sonra kesede kalanı bölüşürüz. Böylece Severen’e dönmeden önce hepimizin cebinde fazladan bir miktar para olur. Kendi payımızı istediğimiz gibi harcayabiliriz. Ancak o zaman.”</p>

    <p>Dedan’ın durumdan memnun olmadığını görebiliyordum. Lafı uzatacak mı diye bekledim.</p>

    <p>Onun yerine Marten söz aldı. “Bir günlük uzun bir yürüyüşün ardından,” dedi kendi kendine konuşur gibi alçak bir sesle, “bir içki <em>çok</em> iyi gider.”</p>

    <p>Dedan dostuna baktı, sonra da hevesli gözlerini bana çevirdi.</p>

    <p>“Herhalde kese birer içkiyi kaldırabilir,” diye tebessüm ederek teslim oldum. “Maer’in bizi birer rahibe çevirmek istediğini hiç sanmıyorum. Sizce de öyle değil mi?”</p>

    <p>Bu sözüm Hespe’den sıcak bir kahkaha koparırken Marten’le Dedan’ı gülümsetti. Tempi solgun gözleriyle bana baktı, kıpırdandı ve başını öteye çevirdi.</p>

    <p class="paragraf">Beş dakikalık sakin bir pazarlık bize tek bir gümüş kırık karşılığında beş tane sıradan karyola, basit bir akşam yemeği ve birer bardak içki kazandırdı. Bu iş de bittikten sonra salonun daha sessiz bir köşesinde kendime bir masa buldum ve lavtamı ayakaltından çekerek bankın altına soktum. Sonra da iliklerime kadar bitkin bir vaziyette yerime oturdum ve Dedan’ı tafra yapmaktan nasıl vazgeçirebileceğimi düşündüm.</p>

    <p>Yemeğim önümdeki masaya bırakıldığı zaman aklımdan bu geçiyordu. Başımı kaldırınca bir kadının parlak kızıl saçlarla çevrelenen yüzünü ve sergilemekten çekinmediği geniş göğüs dekoltesini gördüm. Kadının krem kadar beyaz cildi belli belirsiz çillerle kaplıydı. Dudakları solgun, tehlikeli bir pembeydi. Gözleriyse parlak ve yine tehlikeli bir yeşil.</p>

    <p>“Teşekkürler,” dedim geç de olsa.</p>

    <p>“Bir şey değil canım.” Muzip bir tebessüm etti ve saçlarını çıplak omzunun arkasına attı. “Oturduğun yerde uyur gibi bir halin var.”</p>

    <p>“Az daha uyuyacaktım. Uzun bir gün ve uzun bir yoldu.”</p>

    <p>“Şaka yollu bir kederle, “Çok yazık,” dedi ve ensesini ovuşturdu. “Bir saat sonra hâlâ ayaktaysan seni kendim oturtabilirim diye düşünmüştüm.” Parmaklarını uzatıp başımın arkasındaki saçları hafifçe kıvırdı. “İkimiz bir ateş yakmaya yeteriz.”</p>

    <p>Ürkmüş bir geyik gibi donakaldım. Sebebini bilmiyorum. Belki günlerdir yol tepmem sebebiyle yorgun olduğum için. Belki daha önce hiç kimse bana bu kadar dobra yaklaşmadığı için. Belki-</p>

    <p>Belki genç ve son derece tecrübesiz olduğum için. İyisi mi burada bırakalım.</p>

    <p>Çaresizce söyleyecek bir şey aradım, fakat ben dilimi bulana dek kadın yarım adım geri çekilip bana kurnaz bir bakış atmıştı bile. Yüzümün kızardığını hissederek daha da utandım. Hiç düşünmeden masaya ve satın aldığım yemeğime baktım. <em>Patates çorbası,</em> diye geçirdim uyuşmuş aklımdan.</p>

    <p>Kadın küçük, usulca bir kahkaha attı ve omzuma şefkatle dokundu. “Kusura bakma delikanlı. Seni biraz daha büyük-” Sözcüklerini gözden geçirir gibi duraksadı, sonra baştan başladı. “Taze halin hoşuma gitti, ama <em>bu kadar da</em> genç olduğunu düşünmemiştim.”</p>

    <p>Nazikçe konuşmasına rağmen sesindeki tebessümü duyabiliyordum. Suratım kulaklarıma kadar kıpkırmızı kesildi. Garson kadın ne derse desin beni daha da utandıracağını nihayet anlamış olacak ki elini omzumdan çekti. “Başka bir şeye ihtiyacın var mı diye sonra gene uğrarım.”</p>

    <p>Aptal aptal kafa salladım ve uzaklaşmasını izledim. Gidişi hoştu, fakat bazı gülüşmeler dikkatimi dağıttı. Çevremdeki uzun masalarda oturan adamların suratlarında neşe gördüm. Bir grup müşteri sessiz ve alaycı bir edayla şerefime kadeh kaldırdı. Başka bir adam eğilerek teselli edercesine sırtımı sıvazladı ve, “Sakın üstüne alınma evlat,” dedi. “O hepimizi geri çevirdi.”</p>

    <p>Salondaki herkes bana bakıyormuş gibi hissederek başımı eğik tuttum ve yemeğimi yemeye başladım. Ekmekten parçalar kopartıp çorbama bandırırken aklımda salaklığımın boyutlarını gösteren bir liste tuttum. Bir yandan da çaktırmadan kızıl saçlı garson kadının masadan masaya içki taşımasını, bir düzine adamı eğlendirerek uygulanan taktikleri geri püskürtmesini seyrediyordum.</p>

    <p>Marten yanımdaki bir sandalyeye oturduğunda kendimi biraz toparlayabilmiştim. “Dışarıdayken Dedan’la iyi başa çıktın,” dedi, hemen konuya girerek.</p>

    <p>Moralim az da olsa düzeldi. “Öyle mi?”</p>

    <p>Başını hafifçe sallayan Marten’in keskin gözleri salonu dolduran kalabalığın üzerinde gezindi. “Çoğu kimse dayılanmaya kalkar, ona kendini budala hissettirirdi. Öyle yapsaydın başına on kat daha fazla dert açardı.”</p>

    <p>“Ama budalalık ediyordu,” diye belirttim. “Ve aslına bakarsan ona dayılandım.”</p>

    <p>Omuz silkme sırası Marten’deydi. “Ama bunu akıllıca yaptın. O yüzden de hâlâ sözünü dinliyor.” İçkisinden bir yudum alıp duraksadı ve konuyu değiştirdi. “Hespe bu akşam onunla bir oda paylaşmayı teklif etti,” dedi öylesine.</p>

    <p>“Sahi mi?” dedim epeyce şaşırarak. “Daha girişken davranmaya başlıyor.”</p>

    <p>Marten başını yavaşça salladı.</p>

    <p>“Ya sonra?” diye teşvik ettim.</p>

    <p>“Sonrası yok. Dedan bedavaya kalması gereken bir oda için para vermeye yanaşmadı.” Bana bakıp bir kaşını kaldırdı.</p>

    <p>“Ciddi olamazsın,” dedim açıkça. “Anlamış olması lazım. Herhalde Hespe’den hoşlanmadığı için salak ayağına yatıyordur.”</p>

    <p>“Hiç sanmıyorum,” dedi Marten, bana doğru dönüp sesini bir nebze. “Üç dönü evvel Ralien’den aldığımız bir kervan işini bitirmiştik. Yolculuğumuz uzun sürmüştü. Sonunda Dedan ile benim ceplerimiz para dolmuştu, ama o parayla ne yapacağımızı bilemiyorduk. Biz de nhtım yanındaki köhne bir tavernaya oturduk ve kalkıp gidemeyecek kadar sarhoş olduk. Dedan işte o zaman Hespe’den bahsetmeye başladı.”</p>

    <p>Başmı yavaşça iki yana salladı. “Bir saat boyunca konuştu. Anlattığı kadının bizim sert bakışlı Hespe olduğunu anlayamazdın. Onun adına resmen methiyeler düzdü.” İç geçirdi. “Hespe’ye layık olmadığım düşünüyor. Ve ona göz ucuyla bile bakacak olsa kolunun üç yerden kırılacağından emin.”</p>

    <p>“Niye ona söylemedin?”</p>

    <p>“Ne diyebilirdim? Bu olay Hespe ona göz süzmeye başlamadan önce yaşandı. O sırada endişelerinde haklı olduğunu sanıyordum. Malum yerlerini dostça sıvazlamaya kalkarsan Hespe sana ne yapar sanıyorsun?”</p>

    <p>Hespe’nin barda durduğu yere baktım. Bir ayağıyla kemana kabaca ritim tutuyordu. Onun dışında omuzlarının duruşu, gözleri ve çene hatları hep taş gibi sert, hatta kavgacıydı. Onunla iki yanında duran adamlar arasında küçük ama fark edilir bir boşluk mevcuttu.</p>

    <p>“Herhalde ben de kolumu riske atmazdım,” diye itirafta bulundum. “Ama Dedan’ın şimdiye kadar anlaması gerekirdi. Kör değil ki.”</p>

    <p>“Biz neysek Dedan da o.”</p>

    <p>İtiraz edecek oldum, sonra kızıl saçlı garson kadına baktım. “Ona söyleyebiliriz,” dedim. “<em>Sen</em> söyleyebilirsin. Sana güveniyor.”</p>

    <p>Marten dilini dişlerine vurdu. “Yok,” dedi içkisini sertçe masaya bırakarak. “Öyle yapmak işleri daha da karıştırır. Dedan bunu ya kendi görecek ya da görmeyecek. Kendine uygun bir zamanda ve mekânda.” Omuz silkti. “Görmese bile güneş sabahleyin tekrar doğacak.”</p>

    <p>Uzunca bir müddet ikimiz de konuşmadık. Marten gürültülü salonu maşrapasının üzerinden seyrederken yüzündeki ifade giderek uzaklaşıyordu. Ortamdaki sesin huzurlu bir mırıltıya düşmesine izin verdim ve duvara yaslanarak uyukladım.</p>

    <p>İpinden kurtulan düşüncelerim doğal olarak Denna’ya yöneldi. Kokusunu, boynunun kulağına yakın kısmındaki kıvrımı, konuşurken ellerini nasıl hareket ettirdiğini hayalimde canlandırdım. Bu gece nerede kaldığını, iyi olup olmadığını, benim hakkımda azıcık bile olsa sıcak şeyler düşünüp düşünmediğini merak ettim...</p>

    <p class="paragraf">“...haydut avlamak o kadar da zor olmasa gerek. Hem bu sefer biz o kanunsuz süprük piç kurularını tuzağa düşüreceğiz.”</p>

    <p>Sözcükler beni oltaya takılmış bir balığın sudan çekilivermesi misali uykumdan çekip çıkardı. Kemancı bir şeyler içmek için müziğe ara vermişti ve odanın o nispi sessizliğinde Dedan’ın sesi eşek anırması kadar yüksekti. Gözlerimi açınca Marten’in de belli belirsiz bir panikle etrafına bakındığını gördüm. Kulağıma takılan sözcükler hiç şüphesiz onu da kendine getirmişti.</p>

    <p>Dedan’ın yerini saptamam bir saniyemi aldı. İki masa ötede oturuyor, gri saçlı çiftçinin tekiyle bir sarhoş muhabbeti ediyordu.</p>

    <p>Marten ayağa kalkmıştı bile. “Git getir şunu,” diye tısladım ve dikkat çekmemek için kendimi yerimde kalmaya zorladım.</p>

    <p>Ben dişlerimi sıkarken Marten masaların arasında hızla dolandı, Dedan’ın omzuna dokundu ve oturduğum masayı başparmağıyla işaret etti. Dedan duymadığıma sevindiğim bir şeyler homurdandı ve gönülsüzce ayağa kalktı.</p>

    <p>Dedan’ı takip etmektense gözlerimi salonda gezdirdim. Kırmızılar içindeki Tempi’yi bulmak kolaydı. Yüzü ocağa dönük olarak oturuyor, kemancının enstrümanını akort etmesini seyrediyordu. Önündeki masada birkaç boş bardak vardı ve gömleğinin deri kayışlarını gevşetmişti. Kemancıya tuhaf bir dikkatle bakmaktaydı.</p>

    <p>Ben izlerken garson kızlardan biri ona bir içki daha götürdü. Tempi solgun gözlerini kızın vücudunda manalı bir bakışla gezdirerek onu şöyle bir süzdü. Kız bir şeyler dedi ve Tempi onun elinin tersini bir saray nedimi kadar ustalıkla öptü. Yüzü kızaran kız muzip bir hareketle Tempi’yi omzundan itti. Tempi’nin ellerinden biri kızın beline konup orada kaldı. Kızın bundan rahatsız olmuş gibi bir hali yoktu.</p>

    <p>Tam kemancı yayını kaldırıp oynak bir hava çalmaya başlamışken Dedan masamın önünde durarak Tempi’ye bakan görüş alanımı kapadı. Aynı anda, dans etmeye hevesli bir düzine insan da ayağa kalktı.</p>

    <p>“Ne?” diye sordu Dedan. “Vaktin geç olduğunu hatırlatmak için mi çağırdın beni? Yarın zor bir gün geçireceğimizi ve artık yatmam gerektiğini mi söyleyecektin?” Masaya dayanarak gözlerini benimkilerle hemen hemen aynı seviyeye indirdi. Nefesinde ekşi bir koku vardı: tortu. Ateş yakmakta kullanabileceğiniz ucu ve berbat bir içki.</p>

    <p>Gülüp geçtim. “Yok be, annen değilim ki.” Aslında az önce tam da o lafları etmek üzereydim; dikkatini dağıtmak için alelacele bir şeyler düşündüm. Gözüm o akşam bana yemek getiren kızıl saçlıya takıldı ve sandalyemde öne doğru eğildim. “Bana bir tavsiyede bulunabileceğini umuyordum,” dedim en esrarengiz ses tonumla.</p>

    <p>Çattığı kaşlarının yerini bir merak ifadesi aldı. Sesimi daha da alçalttım. “Buraya daha önce de geldin, değil mi?” Başını sallayarak biraz daha sokuldu. “Şu kadının adını biliyor musun?” Başımla kızıl saçlıyı işaret ettim.</p>

    <p>Dedan kafasını çevirerek o tarafa öyle bir bakış attı ki sırtı bize dönük olmasa kadın bunu mutlaka fark ederdi. “Adem’in elleştiği sarışını mı diyorsun?” diye sordu.</p>

    <p>“Kızıl saçlıyı.”</p>

    <p>Gözlerini kısarak salonun karşısına odaklamaya çalışan Dedan’ın geniş alnı kırıştı. “Losine mi?” diye usulca sordu. Gözlerini kısmaya devam ederek bana doğru döndü. “Küçük Losi mi?”</p>

    <p>Omuz silkerken oyalama taktiğimden pişman olmaya başlıyordum.</p>

    <p>İri yarı adamın ağzında bir kahkaha patladı ve kendini karşımdaki banka yarı atıp yan düştü.</p>

    <p>“Losi,” diye kıkırdadı, hoşlanmadığım kadar yüksek bir sesle. “Kvothe, seni yanlış tanımışım.” Elini açarak masaya vurdu ve tekrar güldü. Bunu yaparken neredeyse sırtüstü devrilecekti. “Ah, gözlerin keskinmiş evlat. Ama hiç şansın yok.”</p>

    <p>Bu söz zaten incinmiş olan gururuma dokundu. “Niye ki? O bir, şey...” Cümlemin devamını getirmeyerek muğlak bir el hareketi yaptım.</p>

    <p>Dedan ne demek istediğimi her nasılsa anladı. “Bir fahişe mi?” diye hayretle sordu. “Tanrı aşkına be çocuk, hayır. Burada onlardan birkaç tane yok değil.” Elini başının üzerinde savurarak çevremizi işaret etti, ardından sesini daha mahrem bir seviyeye indirdi. “Aslında fahişe sayılmazlar. Geceleyin fazladan kazanmaya itirazı olmayan kızlar, o kadar.” Duraksayıp gözlerini kırpıştırdı. “Para. Fazladan para. Ve fazladan birkaç şey daha.” Kıkır kıkır güldü.</p>

    <p>“Sanmıştım ki-” diye zayıf bir sesle konuşmaya yeltendim.</p>

    <p>“Ah, gözleri ve hayaları olan her erkek aynı şeyi sanmıştır.” Biraz yaklaştı. “Pek azgındır o. Gözüne takılan bir erkek oldu mu bırakmaz, ama onu lafla veya parayla yatağa atamazsın. İsteseydi şimdiye Vintas kralı kadar zengin olurdu.” Kadından tarafa baktı. “Acaba onunla şöyle bir düşüp kalkmak kaça patlardı? Ne kadar verirdim?..”</p>

    <p>Yine o yöne bakarak gözlerini kıstı ve sessiz, karmaşık bir hesap yapar gibi dudaklarını oynattı. Az sonra omuz silkti. “Kesemdekinden fazlasını.” Bana bakıp tekrar omuz silkti. “Yine de ümitlenmenin faydası yok. Boşuna zahmet etme. İstiyorsan burada bakması ayıp olmayan bir hatun tanıyorum. Geceni şenlendirmeye razı gelebilir.” Salona bakınmaya başladı.</p>

    <p>“Hayır!” Onu durdurmak için elimi koluna koydum. “Merak etmiştim, hepsi bu.” Sesimin hiç de inandırıcı çıkmadığının farkındaydım. “Yardımın için sağ ol.”</p>

    <p>“Önemli değil.” Dikkatle ayağa kalktı.</p>

    <p>“Ah,” dedim, ansızın aklıma bir şey gelmiş gibi. “Bana bir iyilik yapar mısın?” Başını sallayınca biraz yaklaşmasını işaret ettim. “Hespe’nin Maer’den aldığımız görevi başkalarına anlatabileceğinden çekiniyorum. Haydutlar peşlerinde olduğumuzu öğrenirlerse işimiz on kat zorlaşır.” Suratından suçlu bir ifade geçti. “Aslında bir şey söylemeyeceğinden emin sayılırım, ama kadınlar dırdıra ne kadar meraklıdır bilirsin.”</p>

    <p>“Anladım,” dedi çabucak. “Onunla konuşurum. Dikkatli olmakta fayda var.”</p>

    <p>Şahin yüzlü kemancı, çaldığı havayı bitirdi. Herkes alkış tuttu, ayağını yere vurdu ve boş maşrapalarını masaya çarptı. İç geçirerek yüzümü ovuşturdum. Başımı kaldırdığımda Marten’in yan masada oturduğunu gördüm. Parmaklarını alnına dokundurup başını sallayarak tebriklerini sundu. Ben de oturduğum yerde hafifçe eğilerek ona selam verdim. Kadirşinas bir seyirci kitlesine sahip olmak daima güzeldir.</p>
  </div>
</body>
</html>
