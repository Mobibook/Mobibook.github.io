<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Yüz Otuz Dokuzuncu Bölüm</h1>

    <h2 class="baslik_2 sigil_not_in_toc">Kilitsiz</h2>

    <p>Stapes odaya kadar Meluan’a eşlik ederken Alveron’la ben ayağa kalktık. Gri ve lavanta tonlarında bir elbise giyen Meluan’ın kestane rengi kıvırcık saçları arkada toplanarak zarif boynu gözler önüne serilmişti.</p>

    <p>Meluan’ı tahta bir sandık taşıyan iki hizmetkâr oğlan takip ediyordu. Maer gidip karısını dirseğinden tutarken Stapes sandığı kadının sandalyesinin öteki tarafına bıraktırdı. Alveron’un özel uşağı oğlanları çabucak gönderdi ve bana sırdaş bir edayla göz kırpıp kapıyı arkasından kapadı.</p>

    <p>Ayakta durmayı sürdürerek Meluan’a doğru döndüm ve belimi kırarak onu selamladım. “Sizinle tekrar görüşme şansını yakalayabildiğime çok memnunum... leydim?” Kadına nasıl hitap etmem gerektiğinden emin olmadığım için son sözcüğü bir soru gibi telaffuz etmiştim. Kilipsiz toprakları eskiden bir kontelikti, fakat bu durum kansız isyandan önce olup o dönemde Tinue’nin kontrolü henüz ellerinden çıkmış değildi. Alveron’la yaptığı evlilik işleri daha da karıştırmıştı, zira Maerlik unvanının kadınlar için bir karşılığı olup olmadığını bilmiyordum.</p>

    <p>Meluan elini geçiştirircesine sallayarak konuyu kapattı. “Leydi ikimiz arasında yeterli; en azından yalnız olduğumuz zamanlarda. Kendimi bu kadar borçlu hissettiğim birinden gelecek resmiyete ihtiyacım yok.” Alveron’un elini tuttu. “Lütfen otur.”</p>

    <p>Onu bir kez daha eğilerek selamladım ve sandığı mümkün olduğu kadar sakin bir ifadeyle süzerek yerime oturdum. Büyük bir davul boyutlarındaki sandık, birbirine iyi kenetlenmiş huş tahtalarından imal edilmiş olup pirinç şeritlerle güçlendirilmişti.</p>

    <p>Yapılması gereken en münasip davranışın, ikisinden biri sandığın bahsini açana dek kibar bir dille havadan sudan konuşmak olduğunu biliyordum. Lakin merakıma yenik düştüm. “Bana yanınızda bir soru getirdiğiniz söylendi. Bu denli iyi sakladığınıza göre çok ağır bir soru olsa gerek.” Başımla sandığı işaret ettim.</p>

    <p>Meluan dönüp Alveron’a baktı ve kocası bir espri yapmışçasına güldü. “Kocam senin bir bulmacayı uzun süre ele almadan bırakacak biri olmadığını söylemişti.”</p>

    <p>Biraz utangaç bir tebessüm ettim. “Öyle davranmak tabiatıma aykırıdır, leydim.”</p>

    <p>“Sırf benim yüzümden tabiatına karşı gelmeni istemem.” Gülümsedi. “Rica etsem sandığı bana doğru çevirir misin?”</p>

    <p>Belimi incitmeden sandığı kaldırmayı başardım, fakat elli kilodan hafifse ben de bir şairdim.</p>

    <p>Meluan sandalyesinde öne kaykılarak sandığın üstüne doğru eğildi. “Lerand bizi bir araya getirmekteki rolünden bana bahsetti. Bunun için teşekkür ederim. Kendimi sana borçlu hissediyorum.” Koyu kahverengi gözlerinde büyük bir ciddiyet vardı. “Lakin sana göstermek üzere olduğum şeyle o borcun büyük bölümünü ödeyeceğimi farz ediyorum. Bunu gören insanları iki elimin parmaklarıyla sayabilirim. Borç olsun olmasın, kocam ketumluğuna kefil olmasaydı bunu sana göstermeyi aklımdan bile geçirmezdim.” Bana imalı bir bakış attı.</p>

    <p>“Gördüklerimi hiç kimseye söylemeyeceğime elim üstüne yemin ederim,” diye onu temin ettim, olduğum kadar heyecanlı görünmemeye çalışarak.</p>

    <p>Meluan başını salladı. Sonra beklediğimin aksine bir anahtar çıkarmayıp sandığın iki yanına bastırdı ve oralardaki iki paneli biraz kaydırdı. Hafif bir çıt sesinin ardından sandığın kapağı azıcık aralandı.</p>

    <p><em>Kilitsiz,</em> diye düşündüm kendi kendime.</p>

    <p>Sandığın içinden daha küçük ve basık başka bir sandık çıktı. Bir ekmek kutusu büyüklüğündeydi ve pirinç kilit plakasındaki anahtar deliği anahtar şeklinde olmayıp basit bir daireden ibaretti. Meluan boynunda asılı duran bir zincir kolyeyi çıkardı.</p>

    <p>“Şuna bakabilir miyim?” diye sordum.</p>

    <p>Meluan buna şaşırmış gözüktü. “Efendim?”</p>

    <p>“Anahtara bir bakabilir miyim?”</p>

    <p>“Tanrı aşkına,” diye çıkıştı Alveron. “Henüz işin ilginç kısmına gelmedik. Sana asrın gizemini sunuyorum, sense kalkmış hediye paketine bakıyorsun!”</p>

    <p>Meluan kolyeyi bana verdi ve onu ellerimde çevirerek ucundaki anahtarı kısa ama eksiksiz bir incelemeye tabi tuttum. “Gizemleri katman katman ele almayı yeğlerim,” diye açıkladım.</p>

    <p>“Soğan gibi mi?” dedi Alveron alay edercesine.</p>

    <p>“Çiçek gibi,” diye karşılık verdim, anahtarı Meluan’a geri uzatarak. “Teşekkürler.”</p>

    <p>Meluan anahtarı deliğe sokup iç sandığın kapağını açtı. Sonra zinciri boynuna geçirdi, anahtarı kıyafetinin altına soktu ve görünümünün uğramış olabileceği bir hasarı gidermek için giysilerini ve saçlarını düzeltti. Bu yaptıkları bana bir saat sürmüş gibi geldi.</p>

    <p>Sonunda uzanıp sandığın içindeki bir şeyi iki eliyle birden kaldırıp çıkardı. Onu iç sandığın açık kapağının arkasında, yani görüş alanımın dışında tutarak bana baktı ve derin bir nefes aldı.</p>

    <p>“Bu çok...” diye başladı.</p>

    <p>“Bırak kendi görsün, canım,” diye nazikçe araya girdi Alveron. “Ne düşüneceğini çok merak ediyorum.” Gevrek gevrek güldü. “Hem çocuğu biraz daha bekletirsen korkarım kriz geçirecek.”</p>

    <p>Meluan elindekine büyük hürmet göstererek bana kalın bir kitap boyutlarındaki koyu renkli bir tahta parçası uzattı. Onu iki elimle birden aldım.</p>

    <p>Büyüklüğüne göre epey ağır olan kutunun ahşabı, cilalı taş kadar pürüzsüzdü. Üzerinde ellerimi gezdirirken yanlarının oymalı olduğunu fark ettim. Gözün dikkatini çekecek kadar değilse bile parmaklarımın tahtadaki hafif girinti ve çıkıntıları belli belirsiz hissedebileceği kadar. Ellerimi kutunun üst kısmında gezdirirken de benzer bir motifle karşılaştım.</p>

    <p>“Haklıymışsın,” dedi Meluan usulca. “Kışortası hediyesini almış bir çocuktan farksız.”</p>

    <p>“Daha bir şey görmedin,” karşılığını verdi Alveron. “Başlayana kadar bekle. Oğlanın zihni demir bir çekiç gibidir.”</p>

    <p>“Bunu nasıl açıyorsunuz?” diye sordum. Kutuyu ellerimde döndürürken içindeki bir şeyin kaydığını hissettim. Görünürde bir menteşe veya kapak, hatta kapağın olabileceği bir birleşme yeri bile yoktu. Hangi açıdan bakılırsa bakılsın koyu renkli ve ağır bir tahta parçası gibi duruyordu. Fakat elimdekinin bir tür kutu olduğunu biliyordum. Bir kutu hissi veriyordu. Adeta açılmak istiyordu.</p>

    <p>“Bilmiyoruz,” dedi Meluan. Devam edecek oldu, fakat kocası onu nazikçe susturdu.</p>

    <p>“İçinde ne var?” Kutuyu tekrar eğerek içindekinin hareket ettiğini hissettim.</p>

    <p>“Bilmiyoruz,” diye tekrarladı.</p>

    <p>En başta tahtanın kendisi ilgi çekiciydi. Roah olacak kadar koyu renkliydi, fakat hafif kızıla çalan bir dokusu vardı. Dahası kalikanta benziyordu. Kokusu da... bir şeyi andırmaktaydı. Bir türlü parmak basamadığım tanıdık bir kokuydu. Yüzümü kutunun üstüne yaklaştırıp burnumdan derin bir nefes aldım. Limonumsu koku, deli edecek kadar tanıdıktı. “Bu ne tür bir ahşap?”</p>

    <p>Sessizlikleri yeterli cevaptı.</p>

    <p>Başımı kaldırıp gözlerine baktım. “Anlaşılan faydası dokunacak bir ipucu vermeye niyetiniz yok.” Sözlerimin yol açabileceği bir kabalığı yumuşatmak için gülümsedim.</p>

    <p>Alveron sandalyesinde öne kaykıldı. “İtiraf etmelisin ki,” dedi fazla saklayamadığı bir heyecanla, “bu harika bir soru. Tahmin yeteneğini bana daha önce gösterdin.” Gözlerinde gri bir parıltı vardı. “Peki bunun hakkında nasıl bir tahmin yürütebilirsin?”</p>

    <p>“Bir aile yadigârı,” dedim hemen. “Çok eski bir-”</p>

    <p>“Sence ne kadar eski?” diye şevkle sözümü kesti Alveron.</p>

    <p>“Belki üç bin yıllık,” dedim. “Aşağı yukarı.” Meluan hayretle gerildi. “Herhalde sizinkine benzer bir tahminde bulundum?”</p>

    <p>Konuşmadan başını salladı.</p>

    <p>“Kutu yıllarca elden ele geçtiği için oymalarının aşındığı muhakkak.”</p>

    <p>“Oymalar mı?” diye sordu Alveron, öne doğru eğilerek.</p>

    <p>“Belirgin değiller,” dedim gözlerimi kapatarak. “Ama hissedebiliyorum.”</p>

    <p>“Ben öyle bir şey hissetmedim.”</p>

    <p>“Ben de,” dedi Meluan. Biraz kırgın gözüküyordu.</p>

    <p>“Ellerim çok hassastır,” dedim dürüstçe. “Zaten işim gereği öyle olmaları gerekir.”</p>

    <p>“Sihir yaptığın için mi?” diye soran kadının sesi, iyi sakladığı çocuksu bir huşunun izlerini taşıyordu.</p>

    <p>“Ve müzik,” dedim. “Müsaade eder misiniz?” Başını salladı. Ben de elini tutup kutunun üstüne bastırdım. “İşte. Hissedebiliyor musunuz?”</p>

    <p>Yoğunlaşırken alnı kırıştı. “Belki. Azıcık.” Elini geri çekti. “Onun bir oyma olduğundan emin misin?”</p>

    <p>“Kazara oluşamayacak kadar düzenli. Bunu daha önce nasıl fark etmediniz? Aile tarihinizde bahsi hiç geçmiyor mu?”</p>

    <p>Meluan şaşırır gibi oldu. “Hiçbirimiz Kelisez Kutusu’yla ilgili bir şey yazmaya kalkmayız. Bunun en büyük sırrımız olduğunu söylemedim mi?”</p>

    <p>“Bana da göster,” dedi Alveron. Elini motifin üzerine koydum. Kaşlarını çattı. “Hiçbir şey hissetmiyorum. Parmaklarım çok yaşlı olmalı. Bunlar birer harf olabilir mi?”</p>

    <p>Başımı iki yana salladım. “Sayfa kenarı süslemeleri gibi akıcı bir düzendeler. Ama tekrarlanmayıp değişiyorlar...” Aklıma bir fikir geldi. “Bir Yll hikâye düğümü olabilir.”</p>

    <p>“Peki okuyabilir misin?” diye sordu Alveron.</p>

    <p>Parmaklarımı oymaların üzerinde gezdirdim. “İpliğini parmaklarımın arasında tutuyor olsaydım bile basit bir düğümü okuyabilecek kadar Yllce bilmiyorum.” Başımı iki yana salladım. “Zaten düğümler son üç bin yılda mutlaka değişmiştir. Yine de Üniversite’de bunu tercüme edebilecek birkaç kişi tanıyorum.”</p>

    <p>Alveron dönüp Meluan’a baktı, fakat kadın başını katiyetle sağa sola salladı. “Bundan yabancılara bahsedilmesini istemiyorum.”</p>

    <p>Maer aldığı cevap karşısında düş kırıklığına uğramış gibiyse de üstelemedi. Onun yerine tekrar bana döndü. “Bırak kendi sorunu sana geri sorayım. Bu ne tür bir ahşap?”</p>

    <p>“Üç bin yıl dayanmış,” diye sesli düşündüm. “İçi boş olmasına rağmen ağır. Demek ki yavaş eskiyen bir tahta olmalı: boynuzbaşı veya rennel gibi. Rengi ve ağırlığı bana içerisinde muhtemelen demir ve bakır olabilecek epeyce metal bulunduğunu da düşündürüyor; roah gibi.” Omuz silktim. “Elimden bu kadarı geliyor.”</p>

    <p>“Peki kutunun içinde ne var?”</p>

    <p>Konuşmadan önce uzun uzadıya düşündüm. “Bir tuz kutusundan daha ufak bir şey...” diye başladım. Meluan gülümsedi, fakat Alveron belli belirsiz kaş çatınca sözlerimi sürdürdüm. “Kutuyu eğdiğim zaman ağırlığın ne kadar kaydığına bakılırsa metal bir şey” Gözlerimi kapadım ve kutunun iç yastıkları arasında hareket eden nesnenin sesini dinledim. “Hayır. Ağırlığına bakılırsa camdan veya taştan yapılmış bir şey.”</p>

    <p>“Kıymetli bir şey,” dedi Alveron.</p>

    <p>Gözlerimi açtım. “O hiç belli olmaz. Eski olduğu ve bunca zamandır ailede kaldığı için kutudaki şeyin değerli hale geldiği kesin. Ayrıca gizemli olduğu için de değerli. Ama ilk başta değerli miydi?” Omuz silktim. “Kim bilebilir?”</p>

    <p>“Ama sadece değerli şeyler kilit altına alınır,” diye belirtti Alveron.</p>

    <p>“Aynen öyle.” Kutuyu kaldırarak dümdüz yüzeyini gösterdim. “Ama bu kilit altına alınmamış. Hatta bu şey buraya saklanmış olabilir. Belki de tehlikelidir.”</p>

    <p>“Niye öyle diyorsun?” diye merakla sordu Alveron.</p>

    <p>“Hem bunca zahmete niye katlanılsın ki?” diye karşı çıktı Meluan. “Tehlikeli bir şey niye saklansın? Bir şey tehlikeliyse onu yok edersin.” Sorusu ağzından çıkar çıkmaz cevabı kendisi buldu. “Tabii hem tehlikeli hem de değerli olmadıkça.”</p>

    <p>“Belki de yok edilemeyecek kadar faydalıydı,” diye fikir yürüttü Alveron.</p>

    <p>“Belki de yok etmek mümkün olmadı,” dedim.</p>

    <p>“Gelelim son ve en önemli soruya,” diyen Alveron sandalyesinin ucuna doğru daha da kaykıldı. “Bunu nasıl açabiliriz?”</p>

    <p>Kutuyu ellerimde çevirerek ve yanlarına bastırarak uzun uzun inceledim. Parmaklarımı motiflerin üstünde gezdirerek gözlerimin saptayamadığı bir birleşme çizgisi aradım. Onu hafifçe sarstım, etrafındaki havayı kokladım, ışığa tuttum.</p>

    <p>“Hiçbir fikrim yok,” diye itiraf ettim.</p>

    <p>Alveron kendini biraz saldı. “Sanırım fazla umutlandım. Peki yapabileceğin bir sihir var mı?”</p>

    <p>Ona o tür sihirlerin sadece masallarda olduğunu söylemekten çekindim. “Gücüm dahilinde yok.”</p>

    <p>“Kutuyu kesip açmayı düşündün mü hiç?” diye karısına sordu Alveron.</p>

    <p>Meluan bu teklif karşısında tıpkı benim kadar dehşete düşmüş gözüktü. “Asla!” dedi kendini toplar toplamaz. “Bu kutu soyumuzun köküdür. Onu kıracağıma topraklarımızın her dönümünü tuzlamayı yeğlerim.”</p>

    <p>“Ayrıca tahtanın ne kadar sert olduğunu dikkate alırsanız,” dedim çabucak, “muhtemelen içindekini de mahvedersiniz. Özellikle de narin bir şeyse.”</p>

    <p>“Sadece bir fikirdi,” diye karısını temin etti Alveron.</p>

    <p>“Kötü düşünülmüş bir fikir,” dedi Meluan sertçe, sonra kelimelerinden pişman olmuş gibi gözüktü. “Özür dilerim, ama bunun düşüncesi bile...” Cümlesini yarım bırakırken asabının bozulduğu belliydi.</p>

    <p>Alveron karısının elini sıvazladı. “Anlıyorum canım. Haklısın, kötü bir fikirdi.”</p>

    <p>“Artık onu kaldırabilir miyim?” diye ona sordu Meluan.</p>

    <p>Kutuyu Meluan’a geri gönülsüzce verdim. “Bir kilit olsaydı onu devre dışı bırakmaya çalışabilirdim, fakat bir menteşenin veya kapakla gövdenin birleşme çizgisinin yerini tahmin bile edemiyorum.” <em>Durur bir kutu, ne kilitli ne de kapaklı / Kilipsiz koyar buna kocasının taşlarını.</em> Bu çocuk tekerlemesi aklımdan hızla geçti ve başımı çevirip kahkahamı bir öksürüğe çevirmeyi son anda becerdim.</p>

    <p>Alveron o halimi fark etmemiş gibiydi. “Her zamanki gibi ağzı sıkılığına güveniyorum.” Ayağa kalktı. “Korkarım vaktimizin büyük bölümünü kullandık. İlgilenmen gereken başka meseleler olduğundan eminim. Yarın Amyrler hakkında konuşmak için buluşalım mı? İkinci çanda?”</p>

    <p>Ben de Maer’le birlikte doğrulmuştum. “Ekselansları müsaade ederlerse konuşulması gereken başka bir mevzu daha var.”</p>

    <p>Bana ciddi bir bakış attı. “Herhalde önemli bir mevzudur?”</p>

    <p>“Çok önemli ekselansları,” dedim tedirginlikle. “Bir gün daha beklemesi doğru olmaz. Vaktimiz ve mahremiyetimiz olsaydı size bundan daha önce bahsederdim.”</p>

    <p>“Pekâlâ,” deyip tekrar oturdu. “Seni bu kadar rahatsız eden nedir?”</p>

    <p>“Lerand,” dedi Meluan hafif bir serzenişle. “Geç kalıyoruz. Hayanis bizi bekliyordur.”</p>

    <p>“Bırak beklesin,” dedi Maer. “Kvothe bana her konuda dört dörtlük hizmet etti. Hiçbir şeyi boş yere yapmaz ve ona kulak asmamamın zararı banadır.”</p>

    <p>“Beni onurlandırıyorsunuz ekselansları. Mesele çok ciddi." Meluan’a bir göz attım. “Ve biraz hassas. Hanımefendi gitmeyi arzu ederse daha iyi olabilir.”</p>

    <p>“Mevzu önemliyse benim de kalmam gerekmez mi?” diye kaprisli bir edayla sordu Meluan.</p>

    <p>Soran gözlerle Maer’e baktım.</p>

    <p>“Bana söyleyebileceğin her şeyi eşime de söyleyebilirsin,” dedi.</p>

    <p>Tereddüt ettim. Alveron’a en kısa zamanda sahte kumpanyacılardan bahsetmem gerekiyordu. İlk kez benden duyarsa, olayları beni mazur gösterecek bir şekilde ona anlatabileceğimden emindim. Fakat haberi resmi kanallardan alırsa durumun yalın gerçeklerini, yani kendi rızamla dokuz gezgini katlettiğimi göz ardı etmeye yanaşmayabilirdi.</p>

    <p>Buna rağmen istediğim son şey Meluan’ın bu konuşmaya iştirak etmesiydi. Onun varlığı durumu güçleştirmekten başka bir işe yaramazdı. Son bir denemede bulundum. “Bu çok iç karartıcı bir mevzu ekselansları.”</p>

    <p>Alveron kaş çatarak başını iki yana salladı. “İkimizin arasında sır yoktur.”</p>

    <p>Teslimci bir of çekmemek için kendimi zor tuttum ve shaedimin iç ceplerinin birinden katlanarak kalınlaşmış bir parşömen yaprağı çıkardım. “Acaba bu ekselanslarının bağışladığı himaye ilamlarından biri mi?”</p>

    <p>Parşömeni kısaca gözden geçirirken Alveron şaşkınlığını biraz belli etti. “Evet. Bunu nereden buldun?”</p>

    <p>“Ah, Lerand,” dedi Meluan. “Dilencileri topraklarında barındırdığını biliyordum, ama onları himaye edecek kadar alçalabileceğini hiç düşünmemiştim. ”</p>

    <p>“Sadece bir avuç kumpanyacıyı himaye ediyorum,” dedi Maer. “Zaten mevkime de bu yakışır. Saygın her ailenin en az birkaç sanatçısı olur.”</p>

    <p>“Benim ailemin hiç yoktur,” dedi Meluan kesin bir dille.</p>

    <p>“İnsanın kendi kumpanyasına sahip olmasının faydaları yok değildir,” dedi Alveron nazikçe. “Ve birkaç kumpanyaya birden sahip olmak daha da faydalıdır. Böylece nasıl bir davet verirsen ver münasip bir eğlence temin edebilirsin. Düğünümüzdeki müzisyenler nereden geldiler sanıyorsun?”</p>

    <p>Meluan’ın yüz ifadesi yumuşamayınca Alveron sözlerini sürdürdü. “Müstehcen veya kâfirce bir gösteri yapmalarına izin verilmez canım. Onları çok sıkı kontrol altında tutuyorum. Ve için rahat olsun: yanlarında bir soylunun ilamı olmadığı müddetçe topraklarımdaki hiçbir kasabada bir kumpanyanın gösteri düzenlemesine izin verilmez.”</p>

    <p>Alveron yine bana baktı. “Bu da bizi konumuza geri getiriyor. İlamlarının sende ne işi var? Bu olmadan kumpanya epey zorlanıyordur.”</p>

    <p>Tereddüde kapıldım. Meluan yanımızda bulunduğu için mevzuu en iyi nasıl dile getirebileceğimden emin değildim. Maer’le yalnız konuşmayı planlamıştım. “Zorlanıyor ekselansları. Öldürüldüler.”</p>

    <p>Maer hiçbir şaşkınlık belirtisi göstermedi. “Ben de öyle düşünmüştüm. Bunlar talihsiz olaylar, ama zaman zaman olur.”</p>

    <p>Meluan’ın gözleri parladı. “Bu olayların daha sık yaşanması için seve seve fedakârlıkta bulunurum.”</p>

    <p>“Onları kimin öldürdüğüne dair bir fikrin var mı?” diye sordu Maer.</p>

    <p>“Bir anlamda evet ekselansları.”</p>

    <p>Alveron kaşlarını beklentiyle kaldırdı. “Eee?”</p>

    <p>“Ben öldürdüm.”</p>

    <p>“Ne yaptın ne yaptın?”</p>

    <p>İç geçirdim. “Bu ilamı taşıyan insanları öldürdüm ekselansları.”</p>

    <p>Maer oturduğu yerde gerildi. “Ne?”</p>

    <p>“Geçtikleri bir kasabadan iki kız kaçırmışlardı.” Duraklayıp bunu Meluan’ın önünde söylemenin kibar bir yolunu düşündüm. “Kızlar gençti ekselansları. Ve erkekler onlara iyi davranmamıştı.”</p>

    <p>Meluan’ın zaten sert olan yüz ifadesi bunu duyunca buz kesti. Fakat o ağzını açamadan Alveron hayret içinde konuştu. “Sen de onları öldürmeyi kendine görev mi bildin? Yetki verdiğim bütün bir kumpanyacı grubunu?” Alnını ovuşturdu. “Kaç kişiydiler?”</p>

    <p>“Dokuz.”</p>

    <p>“Tanrı aşkına...”</p>

    <p>“Bence doğru olanı yapmış,” dedi Meluan hararetle. “Ben derim ki yanına yirmi muhafız ver ve bırak topraklarında bulduğu her süprük Ruh çetesine aynısını yapsın.”</p>

    <p>“Canım,” dedi Alveron hafif bir katılıkla, “Ruhlara senin verdiğinden daha fazla önem vermiyorum, ama kanun kanundur. Biri onu çiğnerse-”</p>

    <p>“Kanun <em>sen</em> ne istersen odur,” diye sözünü kesti Meluan. “Bu adam sana büyük bir hizmette bulunmuş. Onu bir iktayla ödüllendirmeli ve danışmanın yapmalısın.”</p>

    <p>“Tebaamdan dokuz kişiyi öldürmüş,” diye sertçe belirtti Alveron. “İnsanlar yasaları çiğnerlerse anarşi çıkar. Bunu tesadüfen duysaydım onu haydut diye astırırdım.”</p>

    <p>“Dokuz Ruh tecavüzcüsünü öldürmüş. Dokuz süprük katil ve hırsızı. Dünyadaki Edemalardan dokuzunu eksiltmek hepimize verilmiş bir hizmettir.” Meluan bana baktı. “Bayım, bence doğru ve münasip olanı yaptınız.”</p>

    <p>Onun bu yersiz övgüsü, içimdeki öfke alevini yellemekten başka bir işe yaramadı. “Hepsi erkek değildi leydim,” dedim ona.</p>

    <p>Bu açıklamayı duyunca Meluan’ın rengi biraz soldu.</p>

    <p>Alveron bir eliyle yüzünü sıvazladı. “Tanrı aşkına be adam. Dürüstlüğün balta gibi kesiyor.”</p>

    <p>“Ve affınıza sığınarak belirtmeliyim ki,” dedim ciddiyetle, “öldürdüklerim Edema Ruh değillerdi. Gerçek kumpanyacı bile değillerdi.”</p>

    <p>Alveron başını bitkinlikle iki yana salladı ve önündeki ilama dokundu. “Burada öyle demiyor. Hem Edema Ruh, hem de kumpanyacılarmış.”</p>

    <p>“İlam çalıntıydı ekselansları. Yolda karşılaştığım insanlar bir Ruh kumpanyasını öldürüp onların yerine geçmişlerdi.”</p>

    <p>Alveron bana meraklı bir bakış attı. “Bundan emin gibisin.”</p>

    <p>“İçlerinden biri bunu bana kendi söyledi ekselansları. Bir kumpanya gibi davrandıklarını itiraf etti. Ruh taklidi yapıyorlardı.”</p>

    <p>Meluan bu düşünce karşısında şaşırsa mı tiksinse mi bilemezmiş gibiydi. “Niye birileri böyle bir işe kalkışsın?”</p>

    <p>Alveron başını salladı. “Karım haksız değil,” dedi. “Sana yalan söylemiş olmaları daha mantıklı. İnsan niye böyle bir şeyi inkâr etmez? Kim bir Edema Ruh olduğunu açık açık itiraf eder?”</p>

    <p>Bu sözleri duyunca öfkeden yüzümün kızardığını hissettim ve onca zamandır Edema Ruh kanımı gizlediğim için ansızın kendimden utandım. “Gerçek kumpanyacıların Edema Ruh olduklarından şüphem yok ekselansları. Fakat öldürdüğüm insanlar öyle değillerdi. Hiçbir Ruh onların yaptığını yapmaz.”</p>

    <p>Meluan’ın gözleri hışımla parladı. “Edemaları tanımıyorsun.”</p>

    <p>Gözlerinin içine baktım. “Leydim, sanırım onları oldukça iyi tanıyorum.”</p>

    <p>“İyi de neden?” diye sordu Alveron. “Aklı başında bir insan kendini niçin Edema Ruh gibi gösterir ki?”</p>

    <p>“Seyahat kolaylığı için,” dedim. “Ve isminizin sağladığı güvenlik için.”</p>

    <p>Omuz silkerek açıklamamı geçiştirdi. “Herhalde alın teriyle çalışmaktan bıkan ve onun yerine hırsızlığı seçen Ruhlardı.”</p>

    <p>“Hayır ekselansları,” diye üsteledim. “Edema Ruh değillerdi.”</p>

    <p>Alveron bana sitem dolu bir gözle baktı. “Hadi ama. Haydutlarla Edema Ruhlar arasındaki farkı kim bilebilir?”</p>

    <p>“Aralarında fark yoktur,” dedi Meluan soğuk bir üslupla.</p>

    <p>“Ekselansları, aradaki farkı ben bilirim,” dedim hararetle. “Ben bir Edema Ruh’um.”</p>

    <p>Sessizlik. Meluan’ın yüz ifadesi sırasıyla katıksız bir şoka, hayrete, hiddete ve tiksintiye büründü. Ayağa kalktı, bir an bana tükürecek gibi oldu, sonra sert adımlarla kapıdan çıktı. Özel muhafızları hazır ola geçip dış odalarda peşinden koşarlarken bir takırtı yükseldi.</p>

    <p>Alveron sert bir yüz ifadesiyle bana bakmaya devam etti. “Bu bir şakaysa rezil bir şaka.”</p>

    <p>“Değil ekselansları,” dedim, öfkemi bastırmaya çalışarak.</p>

    <p>“Peki bunu niye benden saklama gereği duydun?”</p>

    <p>“Saklamadım ekselansları. Benim asil bir soydan gelmediğimi kendi ağzınızla pek çok ifade ettiniz.”</p>

    <p>Maer sandalyesinin koluna öfkeyle vurdu. “Ne demek istediğimi biliyorsun! Niye bir Ruh olduğundan hiç bahsetmedin?”</p>

    <p>“Sanırım bunun sebebi apaçık ortada ekselansları,” dedim soğuk bir edayla, sözcükleri tıslamamak için kendimi zorlayarak. “‘Edema Ruh’ kelimeleri pek çok nazik burna ağır gelen bir koku yayar. Eşinizin parfümü bu kokuyu bastıramadı.”</p>

    <p>“Eşim geçmişte Ruhlarla bazı talihsiz olaylar yaşadı,” diye açıkladı. “Bunu unutmasan iyi edersin.”</p>

    <p>“Kız kardeşinden haberim var. Ailesinin trajik utancı. Bir kumpanyacıya gönül verip evden kaçan bir kız evlat. Aman ne korkunç,” dedim alaycı bir üslupla. Kapıldığım öfke yüzünden tüylerim diken dikendi. “Bana kalırsa eşinizin kız kardeşinin gösterdiği şuur tüm ailesini onurlandırmış. Eşiniz içinse aynı şeyi söylemek güç. Damarlarımdaki kan herkesinki kadar değerlidir; hatta çoğundan daha fazla. Olmasaydı bile eşinizin bana öyle muamele etmeye hakkı yoktu.”</p>

    <p>Alvero’nun yüz ifadesi daha da sertleşti. “Sana canı nasıl isterse muamele etmeye hakkı var,” dedi. “Ani beyanından şaşırdı, o kadar. Siz süprükler hakkındaki hisleri düşünülecek olursa kendini fevkalade dizginlediği bile söylenebilir.”</p>

    <p>“Bence gerçekler canını yakıyor. Bir kumpanyacının dili, onu kız kardeşinden bile daha çabuk yatağa attı.”</p>

    <p>Bunu der demez fazla ileri gittiğimi anladım. Daha fena bir şey söylememek için dişlerimi sıktım.</p>

    <p>“Bu kadar yeter.” dedi Alveron soğuk bir resmiyetle. Gözleri tatsız ve kızgın bakıyordu.</p>

    <p>Elimden geldiği kadar hiddetli bir asaletle odayı terk ettim. Söyleyecek başka bir şeyim olmadığı için değil: bir saniye daha kalsaydım muhafızları çağıracağı ve oradan o şekilde ayrılmak istemediğim için.</p>
  </div>
</body>
</html>
