<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Yüz Yedinci Bölüm</h1>

    <h2 class="baslik_2 sigil_not_in_toc">Ateş</h2>

    <p>Penieder Hanı’na güneş battıktan çok sonra vardım. Dev hanın pencerelerinden fener ışığı fışkırıyor ve dışarıya bağlanmış bir düzine at, başlarına geçirilmiş besi torbalarından karnını doyuruyordu. Hanın açık kapısından karanlık sokağa dikdörtgen biçiminde bir ışık huzmesi vurmaktaydı.</p>

    <p>Fakat ortada bir terslik vardı. Gece vakti kalabalık bir handan yükselmesi gereken o coşkulu gürültü patırtıdan eser yoktu. Ne bir fısıltı ne de bir sözcük duyuluyordu.</p>

    <p>Kaygıyla yaklaştım. Aklım o güne dek duyduğum peri masallarıyla doluydu. Acaba aradan yıllar mı geçmişti? Onyıllar mı?</p>

    <p>Yoksa alelade bir sorun mu çıkmıştı? Sandığımızdan daha fazla mı haydut vardı? Geri geldiklerinde kamplarını yok edilmiş bir halde bulmuş, sonra da buraya bela çıkarmaya mı gelmişlerdi?</p>

    <p>Pencerelerden birine sessizce yaklaştım, içeri göz attım ve gerçeği gördüm.</p>

    <p>Handa kırk elli kişi vardı. Bunlar masalara ve banklara oturmuşlar, bar boyunca sıralanmışlardı. Bütün gözler ortadaki ocağa çevriliydi.</p>

    <p>Orada oturmakta olan Marten içkisinden uzun bir yudum içti. “Gözlerimi alamıyordum,” diye sürdürdü hikâyesini. “Zaten almak da istemiyordu. Sonra Kvothe önüme geçip görüş alanımı kapadı ve kadının büyüsünden bir saniyeliğine de olsa kurtuldum. O kadar kalın ve soğuk bir terle kaplıydım ki, sanki biri başımdan aşağı bir kova su boşaltmıştı. Kvothe’yi geri çekmeye çalıştım, ama elimden kurtulup ona doğru koştu.” Marten’in yüz ifadesi pişmanlıkla doluydu.</p>

    <p>“Niye Adem’le iri yarı olanı da almadı?” diye sordu ocağın köşesine yakın oturmakta olan şahin yüzlü bir adam. Tempo tutarcasına parmaklarım pejmürde bir keman kutusuna birbiri ardına vuruyordu. “Felurian’ı <em>gerçekten</em> görseydiniz hepiniz peşinden koşardınız.”</p>

    <p>Salondan bu sözleri doğrulayan mırıldanmalar yükseldi.</p>

    <p>Kan kırmızı gömleği sayesinde kolayca göze çarpan Tempi, yakınlardaki bir masadan söze girdi. “Büyürken kontrol için eğitildim.” Sözlerini daha iyi ifade edebilmek amacıyla bir elini kaldırıp sıkı bir yumruk yaptı. “Ağrı. Açlık. Susuzluk. Yorgunluk.” Bunların her birini söylerken, ona karşı direnç kazandığını göstermek için yumruğunu sallıyordu. “Kadınlar.” Yüzüne ufacık bir tebessüm dokundu ve yumruğunu yine salladı, ama önceki kadar sertçe değil. Salondan bir kahkaha silsilesi yükseldi. “Şunu söylerim: Kvothe gitmeseydi ben giderdim.”</p>

    <p>Marten başını salladı. “Diğer dostumuza gelince...” Genzini temizledi ve salonun karşısını işaret etti. “Hespe onu kalması için ikna etti.” Bu söz üzerine başka kahkahalar da duyuldu. Biraz bakındıktan sonra Dedan’la Hespe’nin oturdukları yeri tespit ettim. Dedan suratının kıpkırmızı kesilmemesi için uğraşır gibiydi. Hespe bir elini sahiplenici bir edayla onun bacağına koymuştu ve mahrem, hoşnut bir tebessüm ediyordu.</p>

    <p>“Ertesi gün dostumuzu aramaya çıktık,” diyen Marten salonun dikkatini tekrar üzerinde topladı. “Ayak izlerini ormanda takip ettik. Kılıcını göletin bir kilometre uzağında bulduk. Felurian’ı yakalamak için koştururken düşürdüğüne hiç şüphe yoktu. Pelerinine de yakınlarda rastladık.”</p>

    <p>Marten yolculuk sırasında tenekeciden satın aldığım yırtık pırtık pelerini kaldırdı. Kuduz bir köpek tarafından parçalanmış gibi bir hali vardı. “Bir dala takılıp kalmıştı. Felurian’ı gözden kaybetmektense pelerinini bırakıp gitti herhalde.” Parmağını dalgın bir edayla kumaşın yırtık kenarlarında gezdirdi. “Daha sağlam dikilseymiş Kvothe bugün hâlâ aramızda olabilirdi.”</p>

    <p>Sahne sırası bana geldi mi bilirim. Kapıdan içeri girdim ve herkesin bana bakmak için döndüğünü hissettim. “Daha iyi bir pelerin buldum,” dedim. “Felurian kendi eliyle yaptı. Bir de hikâyem var. Çocuklarınızın çocuklarına anlatacağınız türden.” Gülümsedim.</p>

    <p>Kısa bir sessizlik yaşandı, sonra herkes aynı anda konuşmaya başlayınca yaygara koptu.</p>

    <p>Afallamış bir halde kalakalan yol arkadaşlarım gözlerine inanamıyorlardı. Kendini ilk toparlayan Dedan oldu ve durduğum yere kadar geldikten sonra bana tek koluyla sarılarak şaşırmama yol açtı. Diğer kolunun boynuna bağlı bir askıdan sarktığını ancak o zaman fark edebildim.</p>

    <p>Soran gözlerle baktım. “Yolda sorun mu çıktı?” dedim merakla, salondan karmakarışık sesler yükselmeye devam ederken.</p>

    <p>Dedan başını iki yana salladı. “Hespe,” deyip geçti. “O fey kadınının arkasından koşmaya kalkışmam hiç hoşuna gitmedi. Beni kalmam için... ikna etti.”</p>

    <p>“Kolunu mu kırdı?” Yanlarından ayrılmadan önce Hespe’nin onu yere yapıştırdığını hayal meyal hatırlıyordum.</p>

    <p>İri yarı adam gözlerini ayaklarına dikti. “Biraz. Ben kurtulmak için debelenirken kolumu sıkıca tuttu.” Biraz mahcup bir tebessüm etti. “Aslında kolumu ikimiz birlikte kırdık desem daha doğru olur.”</p>

    <p>Sağlam omzunu sıvazlayarak güldüm. “Ne kadar hoş. Pek de dokunaklıymış.” Daha da devam edecektim, fakat salona sessizlik çöktü. Herkes bize, daha doğrusu bana bakıyordu.</p>

    <p>İnsan kalabalığını süzerken ansızın kafam karıştı. Bunu nasıl açıklayabilirim ki?..</p>

    <p>Fae’de ne kadar zaman geçirdiğimi bilmediğimi daha önce de söyledim. Ama bu çok, çok uzun bir zamandı. Orada o kadar uzun kalmıştım ki tuhaflığı kaybolmuştu. Orada rahat eder olmuştum.</p>

    <p>Artık fani dünyaya döndüğüm için bu kalabalık han salonu bana tuhaf geliyordu. Çıplak göğün altında olmaktansa içeride kalmak ne garipti. Kalın kerestelerden yapılmış tahta banklar ve masalar çok ilkel ve kaba görünüyordu. Fener ışığı gözlerime anormal ölçüde parlak ve sert vuruyordu.</p>

    <p>Onca zaman boyunca Felurian’dan başka kimsem olmamıştı ve etrafımdaki insanlar ona kıyasla çok gariptiler. Gözlerinin akı ürkütücüydü. Ter, at ve demir kokuyorlardı. Sesleri fazlasıyla sert ve keskindi. Duruşları kaskatı ve hantaldı.</p>

    <p>Fakat onlar meselenin sadece ilk bakışta göze çarpan kısmı. Kendi vücudum bile bana rahat gelmiyordu. Yine kıyafet giyiyor olmak son derece sinir bozucuydu ve rahat bir çıplaklığa kavuşmaktan başka hiçbir şey istemiyordum. Çizmelerim hapishane gibiydi. Penieder’e yaptığım uzun yürüyüş sırasında onları çıkarma dürtümü sürekli bastırmam icap etmişti.</p>

    <p>Çevremdeki suratlara bakarken yaşı yirmiden fazla olmayan genç bir kadın gördüm. Hoş bir yüzü, mavi renkli parlak gözleri vardı. Ağzı öpmek için mükemmeldi. Kollarıma alma niyetiyle ona doğru bir adım attım...</p>

    <p>Tam boynunun yanını okşamak için elimi uzatırken ansızın durdum ve başım dönmeye başladı. Burada işler farklıydı. Kadının yanında oturan adamın onun kocası olduğu belliydi. Bu önemliydi, değil mi? Yine de bu bana çok belirsiz ve uzak bir husus gibi geliyordu. Niye kadını çoktan öpmeye başlamamıştım? Niye çıplak bir halde menekşe yemiyor ve açık gökyüzünün altında müzik yapmıyordum?</p>

    <p>Bir kez daha salona bakınırken her şey fena halde saçma gözüktü. Bu insanlar banklarda oturuyorlar, kat kat giysiler giyiyorlar, yemeklerini bıçaklarla ve çatallarla yiyorlardı. Tüm bunlar benim için anlamsız ve yapmacık, bir o kadar da komikti. Sanki bir oyun oynuyorlardı da bunun farkında bile değillerdi. Daha önce hiç anlamadığım bir espriyle karşı karşıyaydım.</p>

    <p>Dayanamayıp güldüm. Attığım kahkaha pek de gür veya uzun değildi, fakat tiz ve vahşi olup tuhaf bir neşeyle doluydu. Çıkardığım ses bir insana ait olamazdı ve kalabalığın üzerinde başakların arasından esen rüzgâr gibi bir etki yarattı. Duyacak kadar yakınımda olanlar, oturdukları yerde kıpırdandılar. Bazıları merakla, bazılarıysa korkuyla bana baktı. Kimisi ürperdi ve benimle göz göze gelmekten kaçındı.</p>

    <p>Tepkilerini görmek beni sarstı ve kendime hâkim olmak için çaba harcadım. Derin bir nefes alıp gözlerimi yumdum. Baş dönmem geçtiyse de çizmelerim ayaklarıma halen sert ve ağır geliyordu.</p>

    <p>Gözlerimi tekrar açtığımda Hespe’yi bana bakarken gördüm. “Kvothe...” dedi tereddütle, “iyi görünüyorsun.”</p>

    <p>Geniş bir tebessüm ettim. “Öyleyim.”</p>

    <p>“Senin... kaybolduğunu sandık.”</p>

    <p>“Öldüğümü sandınız,” diye onu nazikçe düzelttim ve Marten’in durduğu yere gittim. “Felurian’ın kollarında can verdiğimi ya da şehvetten delirip harap bir halde ormanda başıboş gezindiğimi düşündünüz.” Her birine sırayla baktım. “Öyle değil mi?”</p>

    <p>Salondaki herkesin gözünü üzerimde hissettim ve bu durumdan olabildiğince istifade etmeye karar verdim. “Hadi ama, ben Kvothe’yim. Doğma büyüme Edema Ruh’um. Üniversite’de eğitim gördüm ve Ulu Taborlin gibi yıldırımlar salabilirim. Sahiden de Felurian’ın sonum olacağını mı zannettiniz?”</p>

    <p>“Olurdu,” diye ocağın kenarından konuştu kaba bir ses. “Tabii onun gölgesini bile görseydin.”</p>

    <p>Şahin yüzlü kemancıya baktım. “Affedersiniz bayım?”</p>

    <p>“Buradaki herkesten öyle af dilemelisin,” dedi adam aşağılayıcı bir sesle. “Bundan ne kazanmak istediğinizi bilmiyorum, ama Felurian’ı gördüğünüze dünyada inanmam.”</p>

    <p>Gözlerinin içine baktım. “Onu görmekten fazlasını yaptım ahbap.”</p>

    <p>“Doğru söyleseydin şimdi ya deli ya da ölü olurdun. Aslında deliye benzer bir halin var, ama herhangi bir fey sihrinden değil.” Bu sözü üzerine gülüşenler oldu. “Felurian’ı onyıllardır gören çıkmadı. Fey halkı buralara uğramaz oldu ve dostların ne derlerse desinler Taborlin falan da değilsin. Bana kalırsa adını duyurmaya çalışan uyanık bir öykücüsün, o kadar.”</p>

    <p>Söyledikleri hakikat huzurumu kaçıracak denli yakındı ve kalabalıktan bazılarının beni şüpheyle süzmeye başladıklarını görebiliyordum.</p>

    <p>Ben bir şey söyleyemeden Dedan lafa daldı. “Peki sakalına ne diyeceksin? Üç gece evvel kaçıp gittiğinde yüzü bir bebeğin poposu kadar pürüzsüzdü.”</p>

    <p>“<em>Sana</em> göre öyle olabilir,” cevabını verdi kemancı. “Haydutlara veya bu oğlanın yıldırım düşürdüğüne zerre kadar inanmasam da sesimi çıkarmayacaktım. Kendi kendime dedim ki: ‘Dostları muhtemelen öldü ve insanların onu gurur verici bir öyküyle hatırlamasını istiyorlar.’”</p>

    <p>Dedan’ın oturduğu yere küçümseyici bir bakış attı. “Ama bu kadarı da fazla. Fey ahalisiyle ilgili masallar anlatmak hiç de akıllıca değildir. Yabancıların buraya gelip arkadaşlarımın kafasını saçma sapan şeylerle doldurmaları hoşuma gitmiyor. Artık çenenizi kapatın. Bu gece sizi yeterince dinledik.”</p>

    <p>Söyleyeceğini söyleyen kemancı, yanında duran pejmürde enstrüman kutusunu açtı ve kemanını çıkardı. Artık salona düşmanca bir hava hâkimdi ve müşterilerin çoğu beni asabi bakışlarla süzüyordu.</p>

    <p>Dedan öfkeyle ağzında bir şeyler geveledi. “Bana bak s-” Hespe bir şey diyerek onu sandalyesinde tutmaya çalıştı, fakat Dedan silkinerek kadından kurtuldu. “Hayır. Kendime yalancı dedirtmem. Buraya bizi o haydutlar için bizzat Alveron yolladı. İşimizi de yaptık. Geçit töreni falan beklemiyoruz, ama senden yalancı damgası yiyecek halim de yok. O piç kurularını öldürdük. Sonra da Felurian’ı gördük. Ve Kvothe onun peşinden koşup gitti.”</p>

    <p>Dedan kavgacı bir edayla salondakileri ters ters süzdü; özellikle de kemancıdan tarafı. “Doğruyu söylediğime sağlam sağ elim üzerine yemin ederim. Bana yalancı diyeniniz varsa hemen buracıkta kozlarımızı paylaşabiliriz.”</p>

    <p>Kemancı yayını alıp Dedan’ın gözünün içine baktı. Tellerde cırtlak bir nota çaldı. “Yalancı.”</p>

    <p>Dedan adeta salonun karşısına atlarken insanlar kavgaya yer açmak için sandalyelerini geri ittiler. Kemancı yavaşça doğruldu. Beklediğimden daha uzun boylu olup kısa gri saçlara ve yumruk dövüşlerine yabancı olmadığını gösteren kabuk bağlamış parmak eklemlerine sahipti.</p>

    <p>Dedan’ın önüne geçmeyi başardım ve ona doğru eğilerek kısık sesle kulağına fısıldadım. “Bu halinle dövüşmeyi hakikaten istiyor musun? Kırık kolunu bir yakalarsa Hespe’nin önünde bas bas bağırıp altına kaçırırsın.” Biraz gevşediğini hissettim ve onu sandalyesine doğru nazikçe geri ittim. Direnmediyse bile mutlu değildi.</p>

    <p>“...burada olmaz,” dediğini duydum arkamdaki bir kadının. “İlla biriyle yumruklaşmak istiyorsan dışarı çık ve bir daha geri gelme. Sana müşterilerle dövüşesin diye para vermiyorum. Duydun mu?”</p>

    <p>“Sakin ol Penny,” dedi kemancı, yatıştırıcı bir ses tonuyla. “Sadece biraz diş gösteriyordum. Üstüne alınan o. Anlattıkları hikâyelerle dalga geçtim diye beni suçlayamazsın.”</p>

    <p>O tarafa doğru dönünce, kemancının orta yaşlardaki öfkeli bir kadına açıklama yapmakta olduğunu gördüm. Kadın ondan en az otuz santim daha kısaydı ve bir parmağıyla adamın göğsünü dürtmek için kolunu kaldırması gerekiyordu.</p>

    <p>İşte o zaman yanımdan bir ses yükseldi. “Tanrı’nın anası aşkına Seb. Görüyor musun? Şuna bak! Kendi kendine kıpraşıyor.”</p>

    <p>“Körkütük sarhoşsun. Esintiden öyle oluyor.”</p>

    <p>“Bu gece hiç rüzgâr yok. Kendi kendine oynuyor. Bir daha bak!”</p>

    <p>Gördüğü şey tabii ki shaedimdi. Artık pek çok kimse onun esmeyen bir rüzgârla dalgalandığını fark etmişti. Pelerinimin bu özelliği hoşuma gidiyordu, fakat faltaşı gibi açılmış gözlerine bakarak müşterilerin paniğe kapıldıklarını görebiliyordum. Hatta birkaç tanesi sandalyelerini huzursuzca benden uzaklaştırdı.</p>

    <p>Penny’nin gözleri hafifçe dalgalanan shaedime dikilmişti. Gelip önümde durdu. “Bu da ne?” diye sordu, sesinde azıcık bir korkuyla.</p>

    <p>“Endişelenecek bir şey değil,” dedim rahatça, inceleyebilsin diye pelerinin bir ucunu ona uzatarak. “Bu benim gölge pelerinim. Felurian kendi elleriyle dikti.”</p>

    <p>Kemancı alaycı bir ses çıkardı.</p>

    <p>Penny ona sert bir bakış attı ve çekinerek pelerinimi okşadı. “Yumuşacıkmış,” diye mırıldanarak bana baktı. Gözlerimiz buluştuğunda bir an için şaşırır gibi gözüktü, sonra heyecanla bağırdı. “Sen Losi’nin oğlansın!”</p>

    <p>Ben daha ne demek istediğini soramadan bir kadın sesi duydum. “Ne?” Dönüp baktığımda kızıl saçlı bir garson kadının bize doğru geldiğini gördüm. Penieder’e ilk ziyaretimizde beni çok fena utandıran kadının ta kendisiydi.</p>

    <p>Penny başıyla beni işaret etti. “Üç dönü evvelki o yeni yetme oğlan! Hani bana göstermiştin ya. Sakalı yüzünden hemen tanıyamadım.”</p>

    <p>Losi gelip önümde durdu. Parlak kızıl bukleleri çıplak, solgun omuzlarına dökülüyordu. Tehlikeli yeşil gözleri shaedimde gezindi, sonra yavaşça yüzüme doğru çıktı. “Hakikaten de o,” dedi Penny’e. “Sakallı olsa da olmasa da.”</p>

    <p>Bir adım yaklaşarak vücudunu neredeyse benimkine dayadı. “Oğlanlar hep sakal bırakırlar ki adama benzeyebilsinler.” Zümrüt yeşili parlak gözleri benimkilerle cesurca buluştu. Önceki gibi kızarıp bozarmamı ve bir şeyler gevelememi bekler gibiydi.</p>

    <p>Felurian’dan öğrendiklerimi hatırlarken içimde yine o garip, vahşi kahkahanın kaynadığını fark ettim. Onu elimden geldiğince bastırsam da kadının gözlerinin içine bakıp gülümserken içimde taklalar attığını hissedebiliyordum.</p>

    <p>Solgun teni kıpkırmızı kesilen Losi şaşırarak yarım adım geri çekildi.</p>

    <p>Penny onu dengelemek için bir elini uzattı. “Tanrı aşkına be kız, sana ne oldu böyle?”</p>

    <p>Losi gözlerini benimkilerden güçlükle ayırdı. “Ona bak Penny. Cidden bak. Üzerinde bir fey havası var. Gözlerine bak.”</p>

    <p>Penny merakla yüzüme baktı, sonra o da biraz kızardı. Vücudunu çıplak görmüşüm gibi kollarını göğsünde kavuşturdu. “Merhametli Tehlu aşkına,” dedi nefesi kesilerek. “Demek doğruydu, öyle mi?”</p>

    <p>“Hem de her kelimesi,” dedim.</p>

    <p>“Felurian’ın elinden nasıl kurtuldun?” diye sordu Penny.</p>

    <p>“Hadi ama Penny!” diye hayretle haykırdı kemancı. “Bu veledin masalını sen de yutmayacaksın ya!”</p>

    <p>Losi dönüp hararetle konuştu. “Kadınlardan anlayan bir adamın gözlerinde bir bakış vardır Ben Crayton. Tabii sen bunu bilmezsin, o ayrı. Bir iki dönü önce bu oğlanın yüzü hoşuma gitti ve onunla biraz oynaşayım dedim. Ama onu kapmaya çalıştığımda...” Ne diyeceğini bilemezmişçesine cümlesini yarım bıraktı.</p>

    <p>“Hatırlıyorum,” diye seslendi barın oradaki bir adam. “Amma komikti. Oğlanın altına kaçıracağını sandıydım. Losi’ye tek kelime bile edememişti.”</p>

    <p>Kemancı omuz silkti. “Demek ki o günden sonra kendine bir çiftçi kızı bulmuş. Bu demek değildir ki-”</p>

    <p>“Sus Ben,” dedi Penny, alçak ama otoriter bir sesle. “Bunda sakaldan fazlası da değişmiş.” Gözleri tekrar yüzümü inceledi. “Tanrı aşkına be kız, haklısın. Üzerinde bir fey havası var.” Kemancı yeniden konuşacak oldu, fakat Penny ona sert bir bakış attı. “Sus ya da çık git. Bu gece burada kavga gürültü istemiyorum.”</p>

    <p>Kemancı salona bakınınca desteğini kaybettiğini gördü. Kaşlarını çatarak kemanını aldı ve kıpkırmızı bir suratla hanı terk etti.</p>

    <p>Losi saçlarını arkaya savurarak bana yeniden sokuldu. “Sahiden dedikleri kadar güzel miydi?” Başını gururla kaldırdı. “Benden bile mi?”</p>

    <p>Önce tereddüt ettim, sonra usulca konuştum. “O güzeller güzeli Felurian’dı.” Uzanıp boynunun kenarını, kıvırcık kızıl saçlarının omuzlarından aşağı dökülmeye başladığı yeri okşadım, sonra da öne doğru eğilerek kulağına altı sözcük fısıldadım. “Buna rağmen sendeki ateş onda yoktu.” Losi bu altı sözcüğü duyunca bana âşık oldu ve gururu da kurtuldu.</p>

    <p>Penny söze girdi. “Kaçmayı nasıl becerdin?”</p>

    <p>Salona bakınınca dikkatlerin yine bende toplandığını gördüm. Vahşi fey kahkahası bir defa daha içimi doldurdu. Tembel bir tebessüm ettim. Shaedim dalgalanıyordu.</p>

    <p>Sonra salonun ön kısmına gittim, ocağa oturdum ve onlara hikâyemi anlattım.</p>

    <p>Daha doğrusu <em>bir</em> hikâye anlattım. Onlara gerçekleri söyleseydim bana inanmazlardı. Felurian sırf bir şarkıyı rehin tuttuğum için mi gitmeme müsaade etmişti? Böyle bir şey, öykülerin klasik öğelerine uymuyordu.</p>

    <p>Ben de onlara duymayı beklediklerine daha yakın bir hikâye anlattım. O hikâyede Felurian’ın peşinden Fae’ye gidiyordum. Alacakaranlık kayranında sarmaş dolaş oluyorduk. Dinlenirken onu güldürecek kadar hafif, soluksuz bırakacak kadar ürkütücü, ağlatacak kadar tatlı bir şarkı çalıyordum.</p>

    <p>Lakin Fae’den ayrılmaya kalktığımda bana izin vermiyordu. Şeyimden... eee, sanatçı yönümden çok hoşlanmıştı.</p>

    <p>Mahcup davranmama gerek yok herhalde. Felurian’ın bir sevgili olarak yeteneklerime hayran kaldığını açıkça ima ettim. Daha on altısındaki gencecik bir delikanlı olmam, yeni kazandığım marifetlerimden gurur duymam ve övünmekten az da olsa hoşlanmam dışında, bu davranışımla ilgili özür dileyecek değilim.</p>

    <p>Onlara Felurian’ın beni Fae’ye nasıl hapsetmeye çalıştığını, nasıl sihir kullanarak dövüştüğümüzü anlattım. Bu kısımda Ulu Taborlin’den de biraz alıntı yaptım. Ateş ve yıldırım lafları geçti.</p>

    <p>Hikâyenin sonunda Felurian’ı alt ettiysem de hayatını bağışlıyordum. O da duyduğu şükranla bana bir fey pelerini örüyor, gizli sihirler öğretiyor ve takdirini göstermek için gümüş bir yaprak armağan ediyordu. Yaprak tabii ki tamamen uydurmaydı. Fakat bana üç farklı hediye vermeseydi hikâye eksik kalırdı.</p>

    <p>Sonuçta ortaya iyi bir öykü çıktı. Ve tamamen doğru değilse de... eh, en azından içinde bir miktar hakikat vardı. Aslında gerçeği bütünüyle es geçebilir ve çok daha iyi bir hikâye anlatabilirdim. Yalanlar daha basittir ve çoğunlukla kulağa gerçeklerden daha mantıklı gelir.</p>

    <p>Losi hikâye boyunca gözünü üzerimden hiç ayırmadı ve anlaşılan sözlerimi fani kadınların becerisine yapılmış bir meydan okuma olarak kabul etti. Öykü bittikten sonra beni sahiplendi ve Penieder’in en üst katındaki küçük bir odaya götürdü.</p>

    <p>O gece çok az uyuyabildim ve Losi beni ölüme Felurian’dan bile daha çok yaklaştırdı. Enfes bir yatak arkadaşıydı ve en az Felurian kadar harikaydı.</p>

    <p><em>İyi de böyle bir şey nasıl olabilir?</em> diye sorduğunuzu duyar gibi oluyorum. <em>Fani bir kadın Felurian’la nasıl kıyaslanabilir?</em></p>

    <p>İşe müzik açısından bakarsanız bunu anlamanız kolaylaşabilir. İnsan bazen bir senfoniden hoşlanır. Diğer zamanlardaysa oynak bir şarkıyı daha çok beğenir. Aynı şey sevişmek için de geçerlidir. Bazı kadınlar alacakaranlık bir orman kayranının kabarık yastıklarına daha uygundur. Bazılarıysa hanların üst katlarındaki dar yataklarda sarmaş dolaş olmak için idealdir. Her kadın öğrenilmeyi, sevilmeyi, ustaca çalınmayı ve en azından kendi gerçek müziğini seslendirmeyi bekleyen bir enstrüman gibidir.</p>

    <p>Bir kumpanyacının müziğe nasıl yaklaştığını bilmeyen bazı kimseler bu bakış açısına kızabilirler. Kadınları hor gördüğümü sanabilirler. Beni duygusuz, hoyrat veya kaba zannedebilirler.</p>

    <p>Ama o insanlar ne aşkı anlarlar, ne müziği, ne de beni.</p>
  </div>
</body>
</html>
