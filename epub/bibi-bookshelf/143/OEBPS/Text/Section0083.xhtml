<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Yetmiş Beşinci Bölüm</h1>

    <h2 class="baslik_2 sigil_not_in_toc">Oyuncular</h2>

    <p>Yürüyüşün sonraki birkaç saati boyunca Alveron’un beni aynı eyere oturttuğu adamları tanımak için elimden geleni yaptım. Tabii lafın gelişi konuşuyorum, zira gruptakilerden biri kadındı ve beşimiz de yayaydık.</p>

    <p>Ömrümde tanıdığım ilk Adem askeri olduğu için dikkatimi ilk çeken ve onu en uzun süre üstünde tutan Tempi’ydi. Tempi beklediğim gibi ürkütücü, sert bakışlı bir katil olmayıp alelade görünümlüydü. Ne çok uzundu, ne de iri yapılı. Saçları da teni gibi açık renkliydi ve gözleri soluk griydi. Yüz ifadesi yeni bir kâğıt kadar boştu. Tuhaf bir şekilde boş. <em>Özellikle</em> boş.</p>

    <p>Adem fedailerinin bir tür nişan olarak kan kırmızı giysiler giydiklerini biliyordum. Tempi’nin kıyafeti beklediğimden değişik çıktı. Gömleği bir düzine yumuşak deri kayışla gövdesini sıkı sıkıya sarıyordu. Pantolonu da kalçadan, baldırdan ve dizlerden sıkıca kemerlenmişti. Her şey aynı parlak kan kırmızıya boyalıydı ve bir beyefendinin eldiveni gibi üzerine tam oturuyordu.</p>

    <p>Hava ısındıkça terlemeye başladığını fark ettim. Fırtınaduvarı’nın serin, seyrek havasında yaşadıktan sonra buralar ona fazlasıyla sıcak geliyor olmalıydı. Öğleden bir saat önce deri kayışlarını gevşettiği gömleğini çıkardı ve onunla hem yüzündeki hem de kollarındaki teri sildi. Kralın anayolunda belden yukarısı çıplak yürümesine rağmen azıcık bile utanmış gözükmüyordu.</p>

    <p>Tempi’nin cildi o kadar solgundu ki neredeyse krem rengiydi. Vücudu bir tazınınki gibi ince ve esnekti. Hareket ettikçe derisinin altındaki kaslar hayvansı bir zarafetle oynuyordu. Ona aval aval bakmamaya çalıştım, fakat gözlerimi kollarındaki, göğsündeki ve sırtındaki ince, solgun yara izlerinden alamıyordum.</p>

    <p>Tempi sıcaktan yakınmak için tek kelime bile etmedi. Aslında o söz konusu olduğunda sözcükler ender şeylerdi ve çoğu soruya başını aşağı yukarı yahut sağa sola sallayarak cevap veriyordu. Benimki gibi bir seyahat heybesi taşımaktaydı ve yıldırıcılıktan çok uzak olan kılıcı kısa ve bayağı görünmekteydi.</p>

    <p>Dedan ondan bir adamın diğerinden olabileceği kadar farklıydı. Uzun boyluydu, geniş omuzluydu ve gerek göğsü gerekse ensesi kalındi. Ağır bir kılıç ile uzun bir bıçak taşıyordu; kaynatılmış deriden yapılma, kapı çalar gibi çalmabilecek kadar sert ve sıkça onarılmış uyumsuz bir zırh takımı giymişti. Eğer bir kervan muhafızı gördüyseniz Dedan’ı veya en azından aynı kumaştan kesilmiş birini de görmüşsünüz demektir.</p>

    <p>En çok o yiyor, en çok o şikâyet ediyor ve en çok o küfrediyordu. Ayrıca bir keçiden daha inatçıydı. Ama hakkını vermek gerekirse tavırları dostaneydi ve kolayca gülüyordu. Davranışlarını ve cüssesini esas alarak ona aptal gözüyle bakasım geliyorsa da, kullanma zahmetine girdiği zaman hızlı çalışan bir aklı vardı.</p>

    <p>Kadın bir fedai olan Hespe, bazılarının sandığı kadar az bulunur bir yaratık değildi. Görünüm ve donanım olarak Dedan’ın tıpatıp kopyası gibiydi. Deri zırhı, ağır kılıcı, biraz yıpranmış ve dünyadan haberdar tavırları hep aynıydı. Geniş omuzlara, güçlü ellere ve tuğla gibi bir çenesi olan mağrur bir surata sahipti. Güzel sarı saçları olsa da, bunlar bir erkeğe yakışacak şekilde kısa kesilmişti.</p>

    <p>Fakat onu Dedan’ın dişi versiyonu olarak görmek yanlıştı. Dedan’ın atıp tuttuğu yerde o vakurdu. Ve Dedan öfkeli olmadığı zamanlarda gevşek davranırken Hespe’nin sürekli birilerinin ona sorun çıkarmasını bekler gibi sert bir havası vardı.</p>

    <p>Marten, yani iz sürücümüz en yaşlımızdı. Üzerindeki az miktarda deri, Dedan’ın yahut Hespe’ninkinden daha yumuşak ve bakımlıydı. Uzun bir taneye ilaveten kısa bir bıçak ve bir avcı yayı taşıyordu.</p>

    <p>Ormanlarına baktığı baronetle ters düşmeden önce avcılık yapmıştı Marten. Fedailik ona kıyasla daha kötü bir işti, fakat hiç değilse karnını doyuruyordu. Fiziksel anlamda Dedan veya Hespe kadar göz korkutucu olmamasına rağmen yay konusundaki becerisi onu değerli kılmaktaydı.</p>

    <p>Üçü birkaç ay evvel pek de sıkı olmayan bir ortaklık kurmuştu ve o zamandan beri bir grup olarak çalışıyorlardı. Marten bana Maer için başka işler de yapmış olduklarını söyledi. Bunlardan sonuncusu, Tinue civarındaki bazı bölgelerin keşfiydi.</p>

    <p>Bu göreve Marten’in liderlik etmesi gerektiğini anlamam on dakikamı aldı. Hepimizin toplamından daha fazla ormancılık bilgisine sahipti ve birkaç kez ödül karşılığı adam avlamışlığı vardı. Bundan ona bahsettiğim zaman başını iki yana sallayıp gülümsemiş, bana bir şeyi yapabilmekle yapmak istemenin birbirinden çok farklı olduğunu söylemişti.</p>

    <p>Grubun son üyesi bendim: korkusuz lider. Maer’in tanıtım mektubu beni ‘iyi eğitimli ve farklı ama faydalı becerilere sahip zeki bir genç adam’ olarak tarif etmişti. Bunlar tamamıyla doğru olmasına karşın beni dünyadaki en işe yaramaz saray züppesi olarak da gösteriyordu.</p>

    <p>Onlardan çok daha genç olmamın ve bir yolculuktan ziyade bir yemek davetine uygun giyinmemin de bu duruma faydası dokunmuyordu. Lavtamdan ve Maer’in para kesesinden başka bir şey taşımıyordum. Kılıcım, bıçağım ve zırhım yoktu.</p>

    <p>Herhalde bana bir anlam veremediklerini söylesem yanılmış olmam.</p>

    <p class="paragraf">Güneşin batmasına bir saat kala, yolda bir tenekeciyle karşılaştık. Adam bir parça iple kemerlediği kahverengi bir cüppe giymişti. Bir arabası yoktu, fakat peşi sıra çektiği eşeği ıvır zıvır dolu bohçalarla öylesine yüklüydü ki hayvancağız bir mantara benziyordu.</p>

    <p>Adam bize doğru ağır ağır yaklaşırken şarkı söylemekteydi.</p>

    <blockquote class="dize">
      <p><em>Onaracak bir şey yoksa ve hiçbir şeye bakamayacaksa</em></p>

      <p><em>Yine de bilge bir adam bilir para harcamayı uygun zamanda.</em></p>

      <p><em>Çıkar güneşin keyfini,</em></p>

      <p><em>Ama iyi hissediyorsan bile kendini,</em></p>

      <p><em>Şimdi durmazsan için dolar pişmanlıkla.</em></p>

      <p><em>Biraz alışveriş yapmak,</em></p>

      <p><em>Ve yağmurlu günler için hazırlanmak</em></p>

      <p><em>Daha iyidir tenekeci aramaktan, sırılsıklam olduğunda.</em></p>
    </blockquote>

    <p>Gülüp alkışladım. Gerçek gezgin tenekeciler az bulunur insanlardır ve biriyle karşılaşmak beni hep sevindirmiştir. Annem bana onların talih getirdiğini söylerdi ve babam da taşıdıkları haberler için onlara değer verirdi. Bazı eşyalara çok ihtiyacım olması bu karşılaşmayı daha da hoş kılıyordu.</p>

    <p>“Hey, Tenekeci,” dedi Dedan gülümseyerek. “Bana ateş ve biraz içki lazım. Bir hana rastlamamıza daha ne kadar var?”</p>

    <p>Tenekeci geldiği istikameti işaret etti. “Yürüyerek yirmi dakika ya var ya yok.” Dedan’ı şöyle bir süzdü. “Ama sakın bana hiçbir şeye ihtiyacın olmadığını söyleme,” diye payladı onu. “Herkesin bir şeye ihtiyacı vardır.”</p>

    <p>Dedan başını kibarca iki yana salladı. “Kusura bakma Tenekeci. Kesem çok hafif.”</p>

    <p>“Ya sen?” Tenekeci bu sefer de beni süzdü. “Sende bir şeyler isteyen bir delikanlının halini görüyorum.”</p>

    <p>“Sahiden de birkaç şeye ihtiyacım var,” diye itiraf ettim. Diğerlerinin özlemle yola baktığını görünce onlara el salladım. “Siz gidin,” dedim. “Ben birkaç dakika sonra size yetişirim.”</p>

    <p>Onlar uzaklaşırken tenekeci sırıtarak ellerini ovuşturdu. “Eh, aradığın nedir?”</p>

    <p>“Öncelikle biraz tuz.”</p>

    <p>“Ve onu içine koyacak bir kutu,” dedi adam, eşeğinin bohçalarını karıştırmaya başlayarak.</p>

    <p>“Elinin altında varsa bir bıçak da işime yarar.”</p>

    <p>“Hele hele kuzeye gidiyorsan,” dedi tenekeci hiç duraksamadan. “O taraftaki yollar tehlikelidir. Bıçaksız olmaz.”</p>

    <p>“Sen bir sorun yaşadın mı?” diye sordum, haydutları bulmamıza yardımı dokunabilecek bir şeyler bilmesini umarak.</p>

    <p>“Ah, hayır,” dedi elini bir bohçaya daldırırken. “Durum insanların bir tenekeciye dokunmayı akıllarından geçirecekleri kadar kötü değil. Yine de yolun o kısmı fena.” Deri bir kının içinde duran uzun, dar bir bıçağı çıkarıp bana verdi. “Ramston çeliğidir.”</p>

    <p>Bıçağı kınından çekip daha yakından baktım. Hakikaten Ramston çeliğiydi. “Bu kadar güzel bir şeye ihtiyacım yok,” dedim onu geri vererek. “Bana günlük işlerde kullanılacak bir şey yeter. Çoğunlukla da yeme içme.”</p>

    <p>“Ramston günlük işler için de iyidir,” dedi tenekeci, ellerimi geri iterek. “Bununla çalı çırpı kesebilir, sonra da istersen tıraş olabilirsin. Hiç körelmez.”</p>

    <p>“Zor işler için kullanmam gerekebilir,” diye açıklık getirdim. “Ama Ramston kırılgandır.”</p>

    <p>“Öyledir,” diye rahatça itiraf etti tenekeci. “Babam hep derdi: ‘Kırılana kadar sahip olabileceğin en iyi bıçak.’ Ama aynı şey diğer bıçaklar için de geçerlidir. Zaten elimdeki tek bıçak bu.”</p>

    <p>İç geçirdim. Kazıklandım mı anlarım. “Bir de kav kutusu.”</p>

    <p>Adam neredeyse ben cümlemi bitirmemişken bir tane çıkardı. “Parmaklarında biraz mürekkep olduğu gözümden kaçmadı.” Ellerimi işaret etti. “İyi kalite kâğıdım var. Kalem ve mürekkep de. Hiçbir şey bir şarkı düşünüp de onu yazamamaktan beter değildir.” İçinde kâğıt, kalemler ve mürekkep olan deri bir paket uzattı.</p>

    <p>Maer’in kesesinin bu kadar masrafa dayanmayacağını bildiğim için başımı iki yana salladım. “Sanırım bir süre şarkı yazamayacağım Tenekeci.”</p>

    <p>Adam elini indirmeden omuz silkti. “Öyleyse mektup yazarsın. Bir keresinde sevgilisine haber gönderebilmek için damarını kesen bir adam tanımıştım. Dramatik olduğu doğru. Sembolik olduğu kesin. Ama ayrıca ıstıraplı, pis ve epeyce de ürkünç. Artık nereye gitse yanında kalem ve mürekkep götürüyor.”</p>

    <p>Tenekecinin sözleri Severen’den apar topar ayrılırken unuttuğum bir şeyi hatırlatınca betim benzim attı: Denna. Maer’in haydutlara dair sözleri, iki şişe sert şarap ve uykusuz bir gece Denna’yı aklımdan çıkarmıştı. O feci tartışmamızın ardından tek kelime bile etmeden çekip gitmiştim. Onunla o kadar zalimce konuşup ortadan kaybolduğum için kim bilir ne düşünürdü?</p>

    <p>Severen’le aramda daha şimdiden bir günlük yolculuk mesafesi vardı. Sırf tekrar yola çıktığımı söylemek için yanına gidemezdim, değil mi? Biraz düşündüm. Hayır. Hem Denna’nın da tek kelime etmeden veya uyarıda bulunmadan çekip gittiği oluyordu. Herhalde ben de aynı şekilde davranırsam anlayış gösterirdi...</p>

    <p><em>Aptal. Aptal. Aptal.</em> Elimdeki nahoş seçeneklerden birinde karar kılmaya çalışırken kafamdan hep aynı düşünce geçmekteydi.</p>

    <p>Tenekecinin eşeğinin <em>aaaiiii</em> diye sertçe kişnemesi beni kendime getirdi. “Severen’e mi gidiyorsun,Tenekeci?”</p>

    <p>“Gitmekten ziyade içinden geçeceğim,” dedi. “Ama evet.”</p>

    <p>“Göndermem gereken bir mektubu hatırladım. Onu sana versem belli bir hana teslim edebilir misin?”</p>

    <p>Adam yavaşça başını salladı. “Edebilirim,” dedi. “Hele sana bir de kâğıt ve mürekkep lazımsa.” Gülümseyerek paketi sağa sola salladı.</p>

    <p>Yüzümü ekşittim. “Lazım Tenekeci. Ama bütün bunlar bana kaça patlayacak?”</p>

    <p>Adam eşyaları gözden geçirdi. “Bir kutu tuz: dört kırık. Bıçak: on beş kırık. Kâğıt, kalemler ve mürekkep: on sekiz kırık. Kav kutusu: üç kırık.”</p>

    <p>“Ve teslimat,” dedim.</p>

    <p>“<em>Acil</em> bir teslimat,” dedi tenekeci, biraz gülümseyerek. “Üstelik yüzündeki ifadeyi yanlış yorumlamıyorsam bir bayana.”</p>

    <p>Başımı salladım.</p>

    <p>“Tamam,” diyerek çenesini ovuşturdu. “Normalde otuz beş derdim ve sen ücreti otuza çekmeye çalışırken şöyle güzel bir pazarlık yapardık.”</p>

    <p>Ücreti makuldü, özellikle de kaliteli kâğıt bulmanın zorluğu düşünülürse. Yine de istediği para Maer’in bana verdiğinin üçte biriydi. O paraya yiyecek, kalacak yer ve diğer malzemeler için ihtiyacımız vardı.</p>

    <p>Ama ben bir şey söyleyemeden tenekeci konuşmasına devam etti. “Bu kadarının sana fazla geldiğini görebiliyorum,” dedi. “Ve umarım böyle söylediğim için beni bağışlarsın, ama üzerindeki pelerin pek güzelmiş. Takas yapmaya her zaman razıyım.”</p>

    <p>Bordo renkli şahane pelerinimi gövdeme daha sıkı sardım. “Olabilir,” dedim, sesime sahte bir üzüntü katmama gerek kalmadan. “Ama o durumda pelerinsiz kalırım. Yağmur yağarsa halim ne olur?”</p>

    <p>“Hiç sorun değil,” dedi tenekeci. Bir bohçanın içinden tortop bir kumaş çıkardı ve göreyim diye kaldırdı. Pelerin bir zamanlar siyahtı, fakat uzun bir kullanım ve pek çok yıkama sonucu yeşile çalan koyu bir renge bürünmüştü.</p>

    <p>“Biraz eskiymiş,” dedim, sökük bir dikişe dokunmak için uzanarak.</p>

    <p>“O kadar da değil,” dedi rahat bir tavırla, pelerini omuzlarıma sererek. “İyi oturdu. Rengi de yakıştı; gözlerini iyice açığa çıkarıyor. Zaten yollarda bu kadar çok haydut varken pek de hali vakti yerinde görünmek istemezsin, değil mi?”</p>

    <p>İç geçirdim. “Karşılığında bana ne vereceksin?” diye sordum, pelerinimi ona uzatarak. “Bil ki bu daha bir aylık bile değil ve üstüne tek damla yağmur değmedi.”</p>

    <p>Tenekeci ellerini yepyeni pelerinimde gezdirdi. “Hem de bir sürü cebi varmış!” dedi beğeniyle. “Ne güzel!”</p>

    <p>Parmaklarımı tenekecinin pelerininin iyice incelmiş kumaşına dokundurdum. “yanına iğne iplik de eklersen pelerinim tüm bunlara karşılık senindir,” dedim ani bir ilhamla. “Ayrıca sana bir demir peni, bir bakır peni ve bir de gümüş peni veririm.”</p>

    <p>Sırıttım. Aslında teklifim sadakadan farksızdı. Fakat masallarda hiçbir şeyden habersiz bir dul evladı şansını denemek için dünyayı gezmeden önce bir tenekeciyle yaptığı alışverişte hep bunu verirdi.</p>

    <p>Tenekeci başını geriye atıp kahkahayı bastı. “Ben de tam onu önerecektim,” dedi ve pelerinimi koluna atıp elimi güzelce sıktı.</p>

    <p>Kesemi karıştırarak bir demir metelik, iki Vintas yarım penisi ve şaşkın bir memnuniyetle bir Atur gümüş penisi buldum. Sonuncusu gümüş bir Vintas sikkesinden çok daha değersiz olduğu için şanslıydım. Bordo pelerinimin düzinelerce cebini seyahat heybeme boşalttım ve yeni eşyalarımı tenekeciden aldım.</p>

    <p>Sonra Denna’ya çabucak mektup yazarak hamimin beni beklenmedik bir göreve yolladığını açıkladım. Düşünmeden ettiğim laflar için özür diledim ve Severen’e döner dönmez onunla görüşmek istediğimi söyledim. Aslında mektubu yazmak için daha fazla zamanım olsun isterdim. Daha nükteli bir özür dilemek ve daha ayrıntılı bir açıklama yapmak da isterdim, fakat tenekeci güzel pelerinimi bohçalarından birine çoktan sokmuştu ve yola çıkmak için sabırsızlandığı her halinden belliydi.</p>

    <p>Mektubu mühürlemek için balmumum olmadığından Maer namına notlar yazarken icat ettiğim bir hileden faydalandım. Kâğıdı kendi içine büktüm, sonra da birinin ancak yırtarak açabileceği bir şekilde katladım.</p>

    <p>Mektubumu tenekeciye uzattım. “Bu Denna adlı hoş, koyu kahverengi saçlı bir kıza verilecek. Aşağı Severen’deki Dört Mum hanında kalıyor.”</p>

    <p>“Bak aklıma ne geldi,” dedi adam heyecanla, mektubumu cebine sokarken. “Mumlar.” Elini eyer bohçalarından birine daldırdı ve donyağından yapılma, uca doğru sivrilen bir avuç kalın mum çıkardı. “Mum herkese lazım.”</p>

    <p>İşin komik tarafı sahiden de biraz muma ihtiyacımın olmasıydı, fakat onun düşündüğü sebeplerden değil.</p>

    <p>“Çizmelerin için bir miktar koruyucu balmumum da var,” diye devam etti, yine bohçalarını eşeleyerek. “Yılın bu zamanında buralara çok yağmur yağar.”</p>

    <p>Gülerek ellerimi kaldırdım. “Dört mum karşılığı sana bir kırık veririm, ama daha fazlasına param yetmez. Böyle devam ederse sırf aldıklarımı taşıyabilmem için bir de eşeğini satın almam gerekecek.”</p>

    <p>“Sen bilirsin,” dedi adam, rahat bir edayla omuz silkerek. “Seninle iş yapmak zevkti genç bayım.”</p>
  </div>
</body>
</html>
