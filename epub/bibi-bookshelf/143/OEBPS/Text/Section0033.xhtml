<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Yirmi Beşinci Bölüm</h1>

    <h2 class="baslik_2 sigil_not_in_toc">Yasadışı Edinim</h2>

    <p>Wil’le Sim’in aksine ben maruz kaldığım saldırıları Devi’nin düzenlediğine inanmıyordum. Kadınlar hakkında hiçbir şey bilmediğimin fazlasıyla farkında olmama rağmen Devi bana hep samimi davranmıştı, hatta bazen dostane.</p>

    <p>Kötü bir şöhrete sahip olduğu doğruydu. Ama birkaç dedikodunun ne kadar kısa bir zamanda eksiksiz bir peri masalına dönüşebildiğim herkesten iyi biliyordum.</p>

    <p>Ben kimliği belirsiz saldırganımın Gizemiye’deki hızlı yükselişimi çekemeyen kıskanç bir öğrenci olmasına daha fazla ihtimal veriyordum. Çoğu öğrenci Re’larlığa erişene kadar Üniversite’de yıllarca okurdu. Bense aynı şeyi üç dönemden daha kısa zamanda başarmıştım. Bana bunu yapan kişi belki de Edema Ruhlardan nefret ediyordu. Sırf Ruh olduğum için daha önce de başım belaya girmişti.</p>

    <p>Yine de saldırılardan kimin sorumlu olduğunun fazla bir önemi yoktu. Önemli olan onları durdurmamın gerektiğiydi. Hayatımın geri kalanı boyunca Wil ile Sim’in bana göz kulak olmasını bekleyemezdim.</p>

    <p>Daha kalıcı bir çözüme ihtiyacım vardı. Bir greme.</p>

    <p>Grem tam da bu tür sorunlar için tasarlanmış akıllıca bir zahiriye aygıtıdır. Vücudunuza bağ kurulmasını önleyen bir nevi sempati zırhıdır. Gremlerin nasıl çalıştığından bihabersem de var olduklarının farkındaydım. Ve onlardan bir tane yapabilmek için nereye bakmam gerektiğini iyi biliyordum.</p>

    <p class="paragraf">Ben bürosuna adım atınca Kilvin kafasını kaldırdı. Cam işleri yaptığı fırınının soğuk ve karanlık durduğunu görmek içimi rahatlattı.</p>

    <p>“Daha iyisin ya Re’lar Kvothe?” diye sordu, iş masasından kalkmaksızın. Bir elinde büyük bir cam yarıküre, diğerinde de elmas uçlu bir keski tutuyordu.</p>

    <p>“İyiyim Kilvin Hoca,” diye yalan söyledim.</p>

    <p>“Bir sonraki projen üzerinde kafa yormaya başladın mı?” diye sordu. “Zekice düşler düşler kuruyor musun?”</p>

    <p>“Aslına bakarsanız bir grem taslağı arıyorum Kilvin Hoca. Ama okuma deliklerinde veya kılavuz kitaplarda öyle bir şey bulamadım.”</p>

    <p>Kilvin beni merakla süzdü. “Peki niçin bir greme ihtiyaç duyuyorsun Re’lar Kvothe? Böyle bir istek diğer gizemcilere güven duymadığını gösteriyor.”</p>

    <p>Şaka yapıp yapmadığından emin olamadığım için tedbirli davranmaya karar verdim. “Üst Düzey Sempati dersinde enerji kaçaklarını öğrendik. Düşündüm ki bir grem dış etkilerin önüne geçebiliyorsa...”</p>

    <p>Kilvin gevrek gevrek güldü. “Demek Dal gözünü korkuttu. Güzel. Haklısın, bir grem seni kaçağa karşı korur.” Koyu renkteki Cealdimli gözleri bana ciddi bir bakış attı. “Bir dereceye kadar bile olsa. Yine de bana akıllı bir öğrenci dersini iyi öğrenir ve dikkatli davranarak kaçakları en başta önler gibi geliyor.”</p>

    <p>“Zaten niyetim o Kilvin Hoca,” dedim. “Yine de bir gremin zararı dokunmaz.”</p>

    <p>“Sözlerinde doğruluk payı var,” diye itiraf etti Kilvin, saçı sakalı birbirine karışmış kafasını sallayarak. “Fakat elimizdeki tamir işleri ve sonbahar siparişleri sebebiyle işçi sıkıntısı çekiyoruz.” Eliyle atölyeye bakan pencereyi işaret etti. “Böyle bir şey yapması için hiç kimseyi görevlendiremem. Zaten görevlendirsem bile ortada bir maliyet sorunu var. Grem üretmek hassas bir iştir ve iç kaplaması için altın gerekir.”</p>

    <p>“Ben kendi gremimi kendim yapmayı tercih ederim Kilvin Hoca.”</p>

    <p>Kilvin başını iki yana salladı. “Kılavuz kitaplarda grem taslağı bulamamanın bir sebebi var. Henüz kendi başına grem yapabilecek düzeye erişmedin. Sigaldriyle ve kendi kanıyla uğraşan bir insan çok dikkatli davranmalıdır.”</p>

    <p>Bir şey söylemek için ağzımı açmama karşın Kilvin konuşmama fırsat vermedi. “Daha da önemlisi böyle bir aygıt için gereken sigaldri yalnızca El’the seviyesindekilerle paylaşılır. Kan ve kemik için gereken sembollerin kötüye kullanılma riski büyüktür.”</p>

    <p>Ses tonu onunla tartışarak elime hiçbir şey geçmeyeceğini söylüyordu. Bu yüzden umurumda değilmişçesine omuz silkip geçtim. “Sorun değil Kilvin Hoca. Vakit ayırabileceğim başka projelerim de var.”</p>

    <p>Kilvin büyük bir tebessüm etti. “Olduğundan eminim Re’lar Kvothe. Benim için neler üreteceğini büyük bir hevesle bekliyorum.”</p>

    <p>Aklıma bir fikir geldi. “Madem öyle Kilvin Hoca, özel çalışma odalarından birini kullanabilir miyim? Bir şeyler kurcalarken insanların başımda dikilmemelerini yeğlerim.”</p>

    <p>Bunu duyunca Kilvin’in kaşları kalktı. “Bak şimdi daha da meraklandım.” Cam yarıküreyi bıraktı, ayağa kalktı ve masasındaki bir çekmeceyi açtı. “Birinci kattaki çalışma odalarından biri işini görür mü? Yoksa bir şeylerin patlama ihtimali var mı? Eğer varsa sana üçüncü kattaki odalardan birini de verebilirim. Oradaki odalar daha soğuktur, ama tavanları o tür şeylere karşı daha dayanıklıdır.”</p>

    <p>Şaka yapıp yapmadığını anlamak için onu bir müddet süzdüm. “Birinci kattaki bir oda yeterli Kilvin Hoca. Fakat küçük bir tasfiye fırınına ve geniş bir alana ihtiyacım olacak.”</p>

    <p>Kilvin kendi kendine homurdanarak bir anahtar çıkardı. “Ne kadar alana ihtiyacın var? Yirmi yedinci oda yüz elli metrekare büyüklüğünde.”</p>

    <p>“O kadarı yeter de artar bile,” dedim. “Bir de Ardiye’den değerli metaller alabilmem için izniniz gerekiyor.”</p>

    <p>Kilvin bunun üzerine kıkırdadı ve başını sallayarak anahtarı bana verdi. “Ona da tamam Relar Kvothe. Ne yapacağını görmek için sabırsızlanıyorum.”</p>

    <p class="paragraf">İhtiyaç duyduğum taslağın gizli tutulması sinir bozucuydu. Fakat bilgi edinmenin daima bir yolu vardır ve bilmesi gerekenden fazlasını bilen insanlara her yerde rastlanabilir.</p>

    <p>Mesela Manet’in grem yapmayı bildiğinden en ufak bir şüphem yoktu. Onun yalnızca unvan gereği bir E’lir olduğundan herkes haberdardı. Lakin Kilvin istemedikçe bu bilgiyi benimle dünyada paylaşmazdı. Üniversite otuz yıldır Manet’in eviydi ve okuldan atılmaktan benden daha çok korkan tek öğrenci herhalde oydu.</p>

    <p>Bu da seçeneklerimin kısıtlı olduğu anlamına geliyordu. Arşiv’de uzun bir araştırma yapmanın dışında başka hangi yoldan bir taslak edinebileceğimi bilmiyordum. Bu yüzden daha iyi bir fikir bulmak için bir süre kafa patlattıktan sonra Balya ile Arpa’ya yollandım.</p>

    <p>Balya nehrin bu tarafındaki en itibarsız tavernalardan biriydi. Anker’ın Yeri virane değil, sadece gösterişten uzaktı. Her yerinden çiçek kokuları yükselmese bile temizdi ve zevksizliğe kaçmadan ucuzdu. İnsanlar oraya yemek, içmek, müzik dinlemek ve bazen de itişip kakışmak için giderlerdi.</p>

    <p>Balya ise aynı merdivenin birkaç basamak altındaydı. Pisti, müziğe önem verilmezdi ve müşterilerinin çoğu için kavga etmek yegâne eğlence kaynağıydı.</p>

    <p>Yine de Balya, Üniversite civarında bulabileceğiniz en kötü taverna olsa bile Tarbean’dakilerin çoğunu gölgede bırakırdı. Virane olmasına rağmen tahta bir zemine ve camlı pencerelere sahipti. Ayrıca sarhoş olunca sızıp kalırsanız ve kendinize geldikten sonra para kesenizin kayıp olduğunu fark ederseniz, en azından kimsenin sizi uykunuzda bıçaklayıp çizmelerinizi de çalmadığı gerçeğiyle avunabilirdiniz.</p>

    <p>Henüz vakit erken olduğu için ortak salonda ancak bir avuç insan vardı. Sleat’in arkada bir yerde oturduğunu görünce sevindim. Onunla daha önce tanışmamışsam da kim olduğunu biliyordum. Hakkında bazı hikâyeler duymuştum.</p>

    <p>Sleat her türlü işi tertipleme yatkınlığına sahip o az sayıdaki olmazsa olmaz insanlardan biriydi. Duyduğuma göre son on senedir aralıklı olarak Üniversite’de okuyordu.</p>

    <p>O esnada tedirgin görünen bir adamla konuşmaktaydı ve sohbetlerini bölmeyecek kadar kafam çalışıyordu. Bu yüzden en ucuzundan iki maşrapa bira aldım ve beklerken birini içermiş gibi yaptım.</p>

    <p>Sleat yakışıklı, siyah saçlı ve kara gözlü bir adamdı. Cealdim usulü bir sakalı yoksa bile en azından yarı yarıya Cealdimli olduğunu tahmin ettim. Vücut dili otoriterdi. Çevresindeki her şey kontrolü altındaymış gibi hareket ediyordu.</p>

    <p>Onun bu hali beni hiç şaşırtmadı. Balya’nın patronu bile olabilirdi. Sleat gibi insanlar paraya yabancı değildir.</p>

    <p>O ve tedirgin genç adam nihayet bir tür uzlaşmaya vardılar. Sleat sıcak bir tebessüm ederek adamın elini sıktı ve omzunu sıvazlayıp onu yolcu etti.</p>

    <p>Biraz daha bekledikten sonra masasına doğru yürüdüm. Hedefime yaklaştıkça onunkiyle ortak salondaki diğer masalar arasında bir boşluk bulunduğunu fark ettim. Bu boşluk fazla geniş değilse de masada konuşulanları izinsiz dinlemeyi güçleştirecek kadar vardı.</p>

    <p>Beni gören Sleat başını kaldırdı.</p>

    <p>“Acaba biraz konuşabilir miyiz?” diye sordum.</p>

    <p>Eliyle beni yanındaki boş sandalyeye buyur etti. “Şaşırmadım desem yalan olur,” dedi.</p>

    <p>“Niye ki?”</p>

    <p>“Kafası çalışan insanlar, yanıma pek uğramaz. Daha ziyade çaresiz durumdakiler gelir.” Elimdeki maşrapalara baktı. “İkisi de senin mi?”</p>

    <p>“İstediğini alabilirsin,” deyip başımla sağdakini işaret ettim. “Ama şuna ağzımı değdirdim.”</p>

    <p>Kısa bir anlığına maşrapaları kuşkuyla süzdü, ardından bembeyaz dişlerini gösteren geniş bir tebessüm ederek sağdakini aldı. “Duyduğum kadarıyla başkalarını zehirleyecek türde biri değilmişsin.”</p>

    <p>“Hakkımda çok şey biliyor gibisin,” dedim.</p>

    <p>Omuz silkişi o kadar sakindi ki üzerinde epey çalışmış olduğunu tahmin ettim. “Ben herkes hakkında çok şey bilirim,” dedi. “Ama senin hakkında bildiklerim daha fazla.”</p>

    <p>“O niye?”</p>

    <p>Sleat öne doğru eğilerek masaya dayandı ve kısık sesle konuştu. “Sıradan öğrencilerin ne kadar sıkıcı olduğuna dair bir fikrin var mı? Üniversite’dekilerin yarısı derslerine zerre önem vermeyen zengin birer turistten başka bir şey değil.” Gözlerini yuvarlayarak omzu üzerinden arkasına bir şey atar gibi yaptı. “Diğer yarısıysa aklı bir karış havada saftiriklerdir. Bu mekânı öyle çok hayal etmişlerdir ki geldikten sonra nefes almakta bile zorlanırlar. Rahipler gibi korku içinde yaşarlar. Hocaların onlardan tarafa hoşnutsuz bir bakış atması ihtimali bile ödlerini patlatır.”</p>

    <p>Küçümsemesine burnunu çekti ve sandalyesinde arkasına yaslandı. “Senin o mekâna renk kattığını söylemem yeterli olacaktır. Hakkında diyorlar ki...” Durup yine o üzerinde çalışılmış omuz silkişini sergiledi. “Eh, bilirsin işte.”</p>

    <p>“Aslına bakarsan bilmiyorum,” diye itiraf ettim. “Hakkımda neler söylüyorlar?”</p>

    <p>Sleat bana muzip ve güzel bir tebessüm etti. “Ah, zaten mesele de bu, öyle değil mi? Bir insanın şöhretini o insanın kendisinden başka herkes bilir. Çoğu kimse için bu bir sorun teşkil etmez. Ama bazılarımız şöhretimiz için emek harcarız. Ben kendi şöhretimi büyük çabalar sonucunda elde ettim. Faydasını da görüyorum.” Bana muzip bir bakış attı. “Herhalde neden bahsettiğimi biliyorsundur.”</p>

    <p>Suratımda küçük bir tebessümün belirmesine müsaade ettim. “Belki.”</p>

    <p>“Peki benim hakkımda ne diyorlar? Söyle ve ben de sana aynı şekilde karşılık vereyim.”</p>

    <p>“Peki,” dedim. “Bir şeyler bulmakta başarılısın. Ağzın sıkı ama pahalısın da.”</p>

    <p>Elini sabırsızca salladı. “Bunların önemi yok. Ayrıntılar bir hikâyenin kemikleridir. Bana o kemikleri ver.”</p>

    <p>Düşündüm. “Geçen dönem birkaç şişe <em>Regim Ignaul Neratum</em> satmışsın. Üstelik hepsinin yok olduğu düşünülen Kilvin’in atölyesindeki yangının ardından.”</p>

    <p>Yüz ifadesinden hiçbir şey anlaşılmayan Sleat başını salladı.</p>

    <p>“Kuşatma altında olmasına rağmen Veyane’in Emlin’de yaşayan babasına haber ulaştırmışsın.” Bir baş sallama daha. “Düğmecilerde çalışan genç bir fahişeye Baronet Gamre’nin uzaktan akrabası olduğunu gösteren bazı belgeler temin etmişsin ve onun fazla patırtı kopmadan genç bir beyefendiyle evlenmesini sağlamışsın.”</p>

    <p>Sleat gülümsedi. “Bu sonuncusuyla hâlâ gurur duyarım.”</p>

    <p>“Bir E’lirken,” diye sözlerimi sürdürdüm, “Yasadışı Edinim suçlamasıyla iki dönem okuldan uzaklaştırılmışsın. İki yıl sonra da Kröze’de Üniversite Teçhizatının Kötüye Kullanımı suçundan para cezasına çarptırılıp tekrar uzaklaştırma almışsın. Jamison senin ne tür işlerle uğraştığını biliyormuş, ama bunu görmezden gelmesi için el altından para alıyormuş. Bu arada sonuncusuna inanmıyorum.”</p>

    <p>Sleat rahat bir tavırla gülümsedi. “Ben de.”</p>

    <p>“Kapsamlı faaliyetlerine rağmen demir yasasıyla sadece bir kez yargılanmışsın,” diye devam ettim. “Kaçak Madde Taşımak suçuyla, değil mi?”</p>

    <p>Sleat gözlerini yuvarladı. “İşin en kötü tarafı ne biliyor musun? Aslında öyle bir suç işlememiştim. Heffron’un adamları sahte delil oluşturması için bir inzibata para verdiler. Ayrıca suçlamalar yalnızca iki gün sonra geri alındı.” Kaşlarını çattı. “Yine de hocalar gözümün yaşına bakmadılar. Üniversite’nin iyi şöhretine leke sürdüğüm fikrindeydiler.” Ses tonu buruktu. “Ondan sonra da harç ücretim üç katına çıkarıldı.”</p>

    <p>Biraz ağzını aramaya karar verdim. “Birkaç ay önce genç bir kontun kızını Venitasin kullanarak zehirlemişsin ve panzehiri ancak kız ileride kendisine miras kalacak topraklardan en büyüğünü senin üzerine geçirdikten sonra ona vermişsin. Bunun ardından kız o araziyi iskambilde kaybetmiş gibi göstermişsin.”</p>

    <p>Bunu duyunca bir kaşını kaldırdı. “Peki bunun sebebini de duydun mu?”</p>

    <p>“Hayır,” dedim. “Herhalde sana olan borcunu ödemeye yanaşmadığı için falandır.”</p>

    <p>“Sözlerinde doğruluk payı var,” dedi Sleat. “Ama durum ondan biraz daha karmaşıktı. Üstelik Venitasin kullanmadım. Öyle bir şey aşırı derecede pervasızca olurdu.” Gücenmiş gibi görünerek asabi bir tavırla gömleğinin kolunu süpürdü. “Başka?”</p>

    <p>Duraksayarak uzun zamandır şüphelendiğim bir konuya açıklık getirmek isteyip istemediğimi düşündüm. “Geçen dönem Ambrose Eshek’i para karşılığı adam öldürdükleri bilinen bir çift haydutla irtibata geçirmişsin.”</p>

    <p>Sleat’in suratı ifadesiz, bedeni rahat ve gevşek kaldı. Fakat omuzlarında belli belirsiz bir kasılma gördüm. Birisini dikkatle incelediğim zaman gözümden çok az şey kaçar. “Demek öyle diyorlar?”</p>

    <p>Onunkini solda sıfır bırakan bir tavırla omuz silktim. Hatta hareketim o kadar kayıtsızcaydı ki bir kediyi bile kıskandırabilirdi. “Ben bir müzisyenim. Her dönünün üç gecesinde kalabalık bir tavernada şarkı söylerim. Kulağıma türlü türlü şey çalınır.” Maşrapama uzandım. “Peki ya sen benim hakkımda neler duydun?”</p>

    <p>“Tabii ki herkesin bildiği öyküleri. Gücenme, ama daha bacak kadar bir veletken seni Üniversite’ye almaları için hocaları ikna etmişsin. İki gün sonra da, Hemme Hoca’yı kendi sınıfında küçük düşürmene rağmen paçayı sıyırmışsın.”</p>

    <p>“Kırbaçlanmam hariç.”</p>

    <p>“Kırbaçlanman hariç,” diye doğruladı. “Kırbaçlanırken hiç bağırmadığın gibi yaralarından azıcık bile kan akmamış. Olayın birkaç yüz tanığı olmasaydı buna asla inanmazdım.”</p>

    <p>“O gün epey seyirci topladım,” dedim böbürlenircesine. “Ayrıca kırbaçlanmak için hava hiç fena değildi.”</p>

    <p>“Bazı dramatik insanların o yüzden sana Kansız Kvothe dediklerini duydum,” diye devam etti. “Ama bunun kısmen Edema Ruh kimliğinden, yani soylu kanı taşıyan birinden olunabileceği kadar uzaktan olmandan kaynaklandığını tahmin ediyorum.”</p>

    <p>Gülümsedim. “Onun da etkisi var tabii.”</p>

    <p>Düşünceli gözüktü. “Elodin Hoca’yla Çömlekhane’de kavgaya tutuşmuşsunuz. Havada birbirinden korkunç sihirler uçuşmuş ve sonunda Elodin bir taş duvarı yıkıp seni binanın çatısından atarak kavgayı kazanmış.”</p>

    <p>“Ne için kavga ettiğimiz de konuşuluyor mu?” diye sordum.</p>

    <p>“Her kafadan bir ses çıkıyor,” deyip geçti. “Edilen bir hakaret. Bir yanlış anlaşılma. Onun sihrini çalmaya kalkmışsın. O senin kadınına göz koymuş. Her zamanki saçmalıklar işte.”</p>

    <p>Sleat yüzünü ovuşturdu. “Dur bakayım. Lavtayı fena çalmıyormuşsun ve kıçına tekme yemiş bir kedi kadar kibirliymişsin. Görgüsüz ve sivri dilliymişsin. Büyüklerine karşı hiç saygın yokmuş, özellikle de soyunun o aşağılık süprüklerden geldiği düşünülürse.”</p>

    <p>Yüzümün öfkeden kızardığını ve bu öfkenin vücudumu baştan aşağı karıncalandırdığını hissettim. “Ben tanışabileceğin veya uzaktan görebileceğin en iyi müzisyenim,” dedim zoraki bir soğukkanlılıkla. “Ve sapıma kadar Edema Ruh’um. Bu da kanımın kırmızı olduğu, havayı özgürce soluduğum ve ayaklarım beni nereye götürürse oraya gittiğim anlamına geliyor. İnsanların unvanı karşısında bir sokak köpeği gibi korkup sinmem. Ömrünü ona buna yağ çekmekle geçirenlere kibir gibi gelir, o ayrı mesele.”</p>

    <p>Sleat tembel bir tebessüm edince beni oltaya getirdiğini anladım. “Ayrıca tepenin tası çabucak atarmış. Bunların dışında dillerde dolaşan daha bir sürü zırva var. Her gece bir saat uyurmuşsun. Damarlarında iblis kanı dolaşırmış. Ölülerle konuşurmuşsun...”</p>

    <p>Merakla öne doğru eğildim. Bu benim başlattığım dedikodulardan biri değildi. “Sahi mi? Doğrudan ruhlarla mı konuşurmuşum, yoksa topraktan ceset çıkardığımı mı iddia ediyorlar?”</p>

    <p>“Tahminim ruhlar yönünde,” dedi Sleat. “Kimsenin mezar hırsızlığından bahsettiğini duymadım.”</p>

    <p>Başımı salladım. “Başka?”</p>

    <p>“Bir de geçen dönem para karşılığı adam öldüren iki kişinin seni bir ara sokakta kıstırdığını duydum. Ellerinde bıçaklar olmasına ve seni hazırlıksız yakalamalarına rağmen Ulu Tabörlin gibi ateş ve yıldırımlar salarak birini kör etmiş, diğerini de bayıltmışsın.”</p>

    <p>Uzunca bir müddet birbirimizi süzdük. Sessizliğimiz huzurdan yoksundu. “Ambrose’u onlarla sen mi irtibata geçirdin?” diye sordum nihayet.</p>

    <p>“Bu hiç de iyi bir soru değil,” dedi Sleat açık açık. “Çünkü kişiye özel meseleleri başkalarıyla paylaştığımı ima ediyor.” Ağzında veya gözlerinde en ufak bir tebessüm izi olmaksızın bana sert bir bakış attı. “Hem zaten sana dürüstçe bir cevap vermemi bekliyor musun?”</p>

    <p>Kaşlarımı çattım.</p>

    <p>“Ama şu kadarını söyleyebilirim: bu öyküler yüzünden başka hiç kimse böyle bir iş almaya yanaşmıyor,” dedi Sleat sohbet havasında. “Tabii buralarda o tür işlere fazla gerek duyulduğu da yok. Hepimiz öyle medeniyiz ki.”</p>

    <p>“Zaten öyle bir şey varsa bile duymamışsındır, değil mi?”</p>

    <p>Tebessümü geri geldi. “Aynen öyle.” Öne doğru eğildi. “Bu kadar gevezelik yeter. Aradığın şey nedir?”</p>

    <p>“Bir zahiriye aygıtının taslağına ihtiyacım var.”</p>

    <p>Sleat dirseklerini masaya dayadı. “Ve...”</p>

    <p>“Kilvin’in sadece El’the ve üzeri seviyedekilerle paylaştığı bir sigaldri içeriyor.”</p>

    <p>Sleat başını sakin sakin salladı. “Peki buna ne zaman ihtiyacın var? Saatler mi? Günler mi?”</p>

    <p>Geceleri başımda nöbet tutarak uykusuz kalan Wil ile Sim’i düşündüm. “Ne kadar çabuk olursa o kadar iyi.”</p>

    <p>Sleat dalgın gözlerle bir süre düşündü. “Talebin sana pahalıya patlayacak ve onu belli bir zaman aralığında temin etmek gibi bir garanti veremem.” Tekrar bana odaklandı. “Ayrıca yakalanırsan en azından Yasadışı Edinim’le suçlanacaksın.”</p>

    <p>Başımı salladım.</p>

    <p>“Bunun cezasını biliyor musun?”</p>

    <p>“‘Bir başkasının zararına yol açmayacak bir Gizemiye mamulünün yasadışı edinimi sonucunda,’” diye ezberden okudum, “‘suçlu yirmi talenti geçmemek kaydıyla para, on defayı geçmemek kaydıyla kırbaç, Gizemiye’den geçici olarak uzaklaştırılma veya Üniversite’den atılma cezalarına çarptırılır.’”</p>

    <p>“Beni yirmi talentin tamamıyla cezalandırdıkları gibi okuldan iki dönem uzaklaştırmışlardı,” dedi Sleat sertçe. “Üstelik tüm bunlar Re’lar seviyesindeki bir simya yüzündendi. El’the seviyesinde bir şey için verilecek ceza çok daha ağır olacaktır.”</p>

    <p>“Ücretin nedir?” diye sordum.</p>

    <p>“İstediğin şeyi birkaç günde elde etmek için...” Bir müddet tavana baktı. “Otuz talent.”</p>

    <p>Kalbim duracak gibi olduysa da yüz ifademi sakin tuttum. “Pazarlık payı var mı?”</p>

    <p>Sleat bembeyaz dişlerini göstererek yine o muzip tebessümünü sundu. “Yardım karşılığı çalıştığım da olur,” dedi. “Ama otuz talentlik bir yardım epey büyük olacaktır.” Beni düşünceli gözlerle süzdü. “Belki o tür bir anlaşmaya varabiliriz. Ama seni bir konuda uyarmak isterim: zamanı gelip de senden bir konuda yardım istediğimde onu yapmak zorundasın. İşin o noktasında pazarlığa yer olmaz.”</p>

    <p>Anladığımı göstermek için istifimi bozmadan kafa salladım. Fakat göğsüme buz gibi bir yumrunun oturduğunu hissedebiliyordum. Bunun çok kötü bir fikir olduğunun farkındaydım.</p>

    <p>“Başka birine borcun var mı?” diye sordu Sleat. “Sakın bana yalan söyleme. Nasılsa kokusu çıkar.”</p>

    <p>“Altı talent,” dedim sakin bir sesle. “Bu dönemin sonuna kadar geri ödemem gerekiyor.”</p>

    <p>“Herhalde borç aldığın kişi bir faizci değildir. Heffron’a mı gittin?”</p>

    <p>Başımı iki yana salladım. “Devi’ye.”</p>

    <p>Sohbetimiz boyunca Sleat ilk defa soğukkanlılığını kaybetti ve o cezbedici tebessümü uçup gitti. “Devi mi?” Ansızın gerilerek sandalyesinde dimdik oturdu. “Hayır. Seninle anlaşabileceğimizi sanmıyorum. Mesele paradan ibaret olsaydı sorun etmezdim.” Başını sağa sola salladı. “Ama Devi sana pençesini geçirdiyse...”</p>

    <p>Tepkisi beni ürküttü. Ama sonra bunun daha fazla para kopartmak için yaptığı bir numara olduğunu fark ettim. “Ya ona olan borcumu kapatmak için senden para alırsam?”</p>

    <p>Yitirdiği kayıtsızlığının bir kısmını geri kazanan Sleat yine başını iki yana salladı. “Bak ona haneye tecavüz denir,” diye konuştu. “Devi sana halihazırda devam eden bir yatırım yapmış.” Bir yudum bira içip genzini manalı bir edayla temizledi. “O, hak iddia ettiği işlere bulaşanlara iyi gözle bakmaz.”</p>

    <p>Bir kaşımı kaldırdım. “Anlaşılan şöhretini gözümde büyütmüşüm,” dedim. “Budalalık etmişim.”</p>

    <p>Sleat kaşlarını çattı. “Ne demek istiyorsun?”</p>

    <p>Hor görürcesine elimi salladım. “Müsaade et de duyduğunun yarısı kadar bile olsa kafam çalışsın,” dedim. “İstediğimi elde edemeyeceksen açık açık söyle, olsun bitsin. Karşılayamayacağım bedeller biçerek veya olmadık bahaneler bularak vaktimi boşa harcama.”</p>

    <p>Sleat’in bu sözlerime kızıp kızmamaya karar veremez gibi bir hali vardı. “Hangi sözüm sana saçma geldi?”</p>

    <p>“Hadi ama,” dedim. “Üniversite’nin kanunlarını çiğnemeyi; hocaların, inzibatın ve Atur demir yasasının gazabına uğramayı göze alıyorsun da yeni yetme bir kızın adını duyunca dizlerinin bağı mı çözülüyor?” Burun kıvırdım ve onun az evvelki hareketini taklit ederek bir şeyi elimde yuvarlar, sonra da omzumdan geriye fırlatıp atar gibi yaptım.</p>

    <p>Sleat beni biraz süzdü, derken kahkahalara boğuldu. “Evet, aynen öyle,” dedi gözlerinde beliren hakiki neşe yaşlarını silerek. “Anlaşılan ben de senin şöhretini gözümde büyütmüşüm. Devi’nin yeni yetme bir kız olduğunu zannediyorsan düşündüğüm kadar akıllı değilmişsin.”</p>

    <p>Arkamda bir yere bakarak göremediğim birine el etti ve beni oradan kışkışladı. “Bas git,” dedi. “Dünyadan haberi olan aklı başında insanlarla yapacağım işlerim var. Seninle zamanımı boşa harcıyorum.”</p>

    <p>Öfkeden tüylerimin diken diken olduğunu hissetsem de bunu yüzümden uzak tutmak için çabaladım. “Bana bir de arbalet lazım,” dedim.</p>

    <p>Başını iki yana salladı. “Hayır, sana söyledim. Borç ve yardım yok.”</p>

    <p>“Bedelini mal cinsinden ödeyebilirim.”</p>

    <p>Beni şüpheyle süzdü. “Ne tür bir arbalet?”</p>

    <p>“Herhangi bir tür,” dedim. “Matah bir şey olmasına gerek yok. Çalışsın yeter.”</p>

    <p>“Sekiz talent,” dedi Sleat.</p>

    <p>Ona sert bir bakış attım. “Bana hakaret etme. Bu sıradan bir kaçak mal. İki saat içinde temin edebileceğine bire on bahse varım. Beni kazıklamaya çalışırsan nehri aşıp Heffron’la konuşurum, olur biter.”</p>

    <p>“Ama Heffron’dan alırsan onu Imre’ye kadar taşıman gerekir,” dedi Sleat. “Böylece inzibatlara gün doğar.”</p>

    <p>Omuz silkip ayağa kalkmaya yeltendim.</p>

    <p>“Üç buçuk talent,” dedi. “Ama ikinci el. Ayrıca manivelalı değil etriyeli olacak.”</p>

    <p>Kafamdan bazı hesaplamalar yaptım. “Bir ons gümüşle bir makara ince altın tel kabul eder misin?” diye sorup bunları pelerinimin ceplerinden çıkardım.</p>

    <p>Kendi hesaplamalarını yapan Sleat’in koyu renkli gözleri kısa bir süreliğine dalıp gitti. “Sıkı pazarlık yapıyorsun.” Makaraya dolanmış parlak altın teli ve küçük gümüş külçesini aldı. “Grimsome Tabakhanesi’nin arkasında bir yağmur suyu fıçısı var. Arbalet on beş dakika içinde orada olacak.” Gözlerinde gururu kırılmış gibi bir bakış belirdi. “İki saat ha? Beni hiç tanımıyorsun.”</p>

    <p class="paragraf">Fela saatler sonra Arşiv’deki kitap raflarının arasından çıkarken beni bir elim dört levhalı kapının üzerinde yakaladı. Aslında kapıyı ittiğim falan yoktu. Sadece üstüne bastırıyor, sıkı sıkıya kapalı mı diye bakıyordum. Öyleydi.</p>

    <p>“Herhalde kâtiplere bunun arkasında ne olduğunu söylemiyorlardır?” diye ümitsizce sordum.</p>

    <p>“Söylüyorlarsa bile ben henüz duymadım,” dedi Fela, yaklaşıp parmaklarını taşa oyulmuş harflerin üzerinde gezdirerek. Valaritas. “Bir keresinde bu kapıyı rüyamda görmüştüm,” dedi. “Rüyamda Valaritas eski ve ölü bir kralın adıydı. Kabri de bu kapının arkasındaydı.”</p>

    <p>“Vay canına,” dedim. “Benim bu kapı hakkında gördüğüm rüyalardan çok daha iyiymiş.”</p>

    <p>“Seninkiler nasıl?” diye sordu.</p>

    <p>“Bazı rüyalarımda kapının anahtar deliklerinden ışık sızıyor,” dedim. “Ama genellikle burada böyle durup içeri girmeye çalışıyorum.” Kapıya bakarak kaşlarımı çattım. “Uyanıkken önünde dikilmem yetmiyormuş gibi bunu bir de uyurken yapıyorum.”</p>

    <p>Fela bunun üzerine hafifçe güldü ve kapıya arkasını dönerek bana baktı. “Notunu aldım,” dedi. “Sır gibi sakladığın şu araştırma projen de neymiş?”</p>

    <p>“Konuşmak için mahrem bir yere gidelim,” dedim. “Anlatacaklarım uzun sayılır.”</p>

    <p>Okuma deliklerinden birine girdik ve kapıyı kapadıktan sonra ona utanç verici ayrıntılar dahil bütün hikâyeyi anlattım. Biri sempati kullanarak bana zarar vermeye çalışıyordu. Ambrose’un dairesine girdiğim anlaşılabilir korkusuyla hocalara gidemiyordum. Kendimi korumam için bir greme ihtiyacım vardı, fakat öyle bir şey yapacak kadar sigaldri bilmiyordum.</p>

    <p>“Kasıtlı zarar,” dedi Fela usulca, başını endişeyle iki yana sallayarak. “Emin misin?”</p>

    <p>Gömleğimin düğmelerini açıp omzunu sıyırdım ve kısmen engelleyebildiğim saldırıdan kalan koyu renkli morluğu gösterdim.</p>

    <p>Fela daha yakından bakmak için eğildi. “Bunu kimin yaptığını sahiden de bilmiyor musun?”</p>

    <p>“Hayır,” dedim Devi’yi düşünmemeye çalışarak. O kötü kararımı şimdilik kendime saklamak istiyordum. “Seni de bu işe bulaştırdığım için üzgünüm, ama bir tek sen-”</p>

    <p>Fela ellerini sallayarak beni susturdu. “Hiç başlama. Yardıma ihtiyacın olursa bana gelmeni söylemiştim ve geldiğine sevindim.”</p>

    <p>“Ben de sevindiğine sevindim,” dedim. “Bu işten paçayı sıyırmamı sağlarsan bu sefer ben sana borçlu kalacağım. Burada aradığımı bulmakta giderek ustalaşıyorum, ama hâlâ yeni sayılırım.”</p>

    <p>Fela başını salladı. “İstifler’i iyice öğrenmek yıllar alır. Burası bir şehre benzer.”</p>

    <p>Gülümsedim. “Ben de aynı fikirdeyim. Burada tüm kestirme yolları öğrenecek kadar uzun yaşamadım.”</p>

    <p>Fela biraz yüzünü buruşturdu. “Ve onlara ihtiyaç duyacağından eminim. Kilvin sahiden de gereken sigaldrinin tehlikeli olduğunu düşünüyorsa istediğin kitapların çoğu onun özel kütüphanesinde bulunuyordur.”</p>

    <p>İçim boşalıyormuş gibi bir hisse kapıldım. “Özel kütüphane mi?”</p>

    <p>“Her hoca özel bir kütüphaneye sahiptir,” diye açıkladı Fela. “Simyadan biraz anlarım. Bu yüzden Mandrag’ın yanlış ellere geçmesini istemediği kitapların belirlenmesine yardım ettiğim olur. Sigaldri bilen kâtipler de aynı şeyi Kilvin için yaparlar.”</p>

    <p>“Öyleyse boşa kürek çekiyoruz,” dedim. “Kilvin tüm bu kitapları kilit altında tutuyorsa aradığımı bulma şansım yok demektir.”</p>

    <p>Fela gülümseyerek başını iki yana salladı. “Sistem kusursuz işlemiyor. Arşiv’in yalnızca üçte bir kadarı doğru düzgün kataloglanmış durumda. Aradığın şey muhtemelen hâlâ İstifler’in bir yerindedir. İş onu bulmaya kalıyor.”</p>

    <p>“Bütün bir taslağa bile gerek yok,” dedim. “Gereken sembollerden sadece birkaç tanesini bilsem geri kalanını kafamdan uydurabilirim.”</p>

    <p>Bana endişeli bir bakış attı. “Peki öyle bir şey yapmak akıllıca olur mu?”</p>

    <p>“Akıllıca davranmak şu aralar sahip olmadığım bir lüks,” dedim. “Wil’e Sim iki gecedir başımda nöbet tutuyorlar. Önümüzdeki on sene boyunca vardiyalı olarak uyuyacak halleri yok.”</p>

    <p>Fela derin bir nefes alıp yavaşça verdi. “Peki. İşe kataloglanmış kitaplardan başlayabiliriz. İhtiyaç duyduğun kitap kâtiplerin gözünden kaçmış olabilir.”</p>

    <p>Sigaldri üzerine birkaç düzine kitap toplayıp kendimizi dördüncü kattaki sapa bir okuma deliğine kapattık. Sonra da onları tek tek incelemeye koyulduk.</p>

    <p>İlk başta eksiksiz bir grem taslağı bulmayı umuyorduk, fakat saatler geçtikçe umutlarımız sönmeye başladı. Tam bir taslak olmasa bile belki bir tanımla karşılaşabilirdik. Hatta belki de kullanılan sembol dizisine dair bir örnek. Tek bir sembolün adı. Bir ipucu. Bir iz. Bir bilgi kırıntısı. Bulmacanın bir parçası.</p>

    <p>Okuma deliğine getirdiğimiz son kitabı da kapattım. Sayfalar birbirine yapışırken tok bir ses çıktı.</p>

    <p>“Hiçbir şey yok mu?” diye yorgun bir sesle sordu Fela.</p>

    <p>“Yok.” Ellerimle yüzümü ovuşturdum. “Anlaşılan şansımız yaver gitmeyecek.”</p>

    <p>Fela omuz silkmeye kalktı, fakat jesti yarım kalarak yüzünü ekşitti ve boynundaki bir tutulmayı gidermek için başını çevirdi. “İşe en bariz yerlerden başlamamız mantıklıydı,” dedi. “Ama Kilvin için arama yapan kâtipler de oralardan başladılar. Daha derine inmemiz gerekecek.”</p>

    <p>Uzaktaki çan kulesinden yükselen sesi duydum ve çanın bu kadar çok çalmasına şaşırdım. Dört saati aşkın bir zamandır araştırma yapıyorduk. “Dersini kaçırdın,” dedim.</p>

    <p>“Sadece geometriydi,” karşılığını verdi Fela.</p>

    <p>“Sen harika bir insansın,” dedim. “Peki şimdi en iyi seçeneğimiz ne?”</p>

    <p>“İstifler’i uzun uzun ve yavaş yavaş taramak,” diye cevapladı. “Ama böyle yapmanın altın aramaktan farkı olmaz. Düzinelerce saat uğraşmamız ve aynı yerlere iki kez bakmamak için birlikte çalışmamız gerekecek.”</p>

    <p>“Wil’le Sim’i yardım etmeleri için getirebilirim,” dedim.</p>

    <p>“Wilem burada çalışıyor,” dedi Fela. “Ama Simmon hiç kâtiplik yapmadı. Herhalde ayağımıza dolanmaktan başka bir işe yaramaz.”</p>

    <p>Ona tuhaf tuhaf baktım. “Sim’i iyi tanır mısın?”</p>

    <p>“Pek değil,” diye itiraf etti. “Birkaç kez konuşmuşluğum var, hepsi bu.”</p>

    <p>“Onu hafife alıyorsun,” dedim. “Bunu pek çok kişi yapar. Sim akıllıdır.”</p>

    <p>“Herkes akıllı,” dedi Fela. “Tamam, Sim iyi biri ama-”</p>

    <p>“Zaten sorun da orada,” dedim. “Sim çok iyi biri, insanlar kibarlığını zayıflık olarak algılıyorlar. Ayrıca mutlu bir mizaca sahip ve bu da onu aptal gibi gösteriyor.”</p>

    <p>“Öyle demek istemedim,” diye konuştu Fela.</p>

    <p>“Biliyorum.” Yüzümü ovuşturdum. “Üzgünüm. Son birkaç günüm çok kötü geçti. Üniversite’nin dünyanın geri kalanından farklı olacağını sanıyordum, ama yanılmışım: herkes Ambrose gibi şımarık, görgüsüz piç kurularının önünde el pençe divan dururken Simmon gibi iyi insanlar geri zekâlı muamelesi görüyor.”</p>

    <p>“Peki sen hangisinin?” diye sordu Fela, kitapları üst üste koymaya başlarken gülümseyerek. “Şımarık bir piç kurusu musun, yoksa iyi biri mi?”</p>

    <p>“Onu sonra düşünürüm,” dedim. “Şimdi daha önemli işlerim var.”</p>
  </div>
</body>
</html>
