<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Elli Altıncı Bölüm</h1>

    <h2 class="baslik_2 sigil_not_in_toc">Güç</h2>

    <p>Alveron ertesi gün beni tekrar yanına çağırttı. Kısa süre sonra birlikte bahçe patikalarında geziniyorduk ve o yine kolumdan hafifçe destek alıyordu. “Güney tarafına gidelim,” dedi Maer, bastonuyla işaret ederek. “Selaselerin yakında çiçek açacağını duydum.”</p>

    <p>Sola dönen bir patikaya girdik ve Alveron derin bir nefes aldı. “İki çeşit güç vardır: dahili ve devredilmiş,” dedi, o günkü sohbetimizin konusunu belli ederek. “Dahili güce bir parçan olarak sahipsindir. Devredilmiş gücü ise başkalarından alırsın.” Bana göz ucuyla baktı. Kafamı salladım.</p>

    <p>Hemfikir olduğumu gören Maer sözlerine devam etti. “Dahili gücün ne olduğu bellidir. Kas kuvveti.” Destek aldığı kolumu sıvazladı. “Zihin kuvveti. Kişilik kuvveti. Tüm bunlar insanın içinde yer alır. Bizi bunlar tanımlar. Sınırlarımızı bunlar belirler.”</p>

    <p>“Tamamen değil ekselansları,” diye kibarca karşı çıktım. “Bir insan daima kendini geliştirebilir.”</p>

    <p>“Bizi sınırlarlar,” dedi Maer kesin bir dille. “Tek elli bir adam asla ringde güreşe tutuşamaz. Tek bacaklı bir adam asla iki bacaklı biri kadar hızlı koşamaz.”</p>

    <p>“Tek elli bir Adem savaşçısı iki elli sıradan bir savaşçıdan daha ölümcül olabilir ekselansları,” diye belirttim. “Noksanlığına rağmen.”</p>

    <p>“Doğru, doğru,” dedi Maer biraz kızarak. “Yeteneklerimizi geliştirebilir, bedenlerimizi talim edebilir, zihinlerimizi eğitebilir, kendimizi dikkatle şekillendirebiliriz.” Bir elini kusursuz tıraş edilmiş siyahlı beyazlı sakalında gezdirdi. “Zira görünüm bile bir güçtür. Ama sınırlar daima vardır. Tek elli bir adam vasat bir savaşçı olabilse de lavta çalamaz.”</p>

    <p>Yavaşça kafa salladım. “Doğru söylüyorsunuz ekselansları. Gücümüzün geliştirebileceğimiz sınırları olmasına rağmen bunu durmaksızın yapamayız.”</p>

    <p>Alveron bir parmağını kaldırdı. “Fakat bu, gücün sadece bir türüdür. Yalnızca bizzat sahip olduğumuz güçle yetinirsek kendimizi sınırlandırmış oluruz. Bir de başkalarınca verilen güç vardır. Devredilmiş güç derken neyi kastettiğimi anlıyor musun?”</p>

    <p>Biraz düşündüm. “Vergiler?”</p>

    <p>“Hımm,” dedi Maer şaşırarak. “İyi bir örnek verdin. Bu tür şeyleri daha önce de düşündüğün oldu mu?”</p>

    <p>“Biraz,” diye itirafta bulundum. “Ama bu şekilde değil.”</p>

    <p>Verdiğim cevaptan hoşlandığını belli eden bir sesle, “Anlaması zordur,” dedi. “Sence gücün hangi türü daha üstündür?”</p>

    <p>Bir saniye düşünmem yetti. “Dahili güç ekselansları.”</p>

    <p>“İlginç. Niye öyle diyorsun?”</p>

    <p>“Çünkü sahip olduğunuz bir güç sizden alınamaz ekselansları.”</p>

    <p>“Ah.” Beni ikaz etmek istercesine uzun parmaklarından birini kaldırdı. “Ama o tür bir gücün oldukça sınırlı olduğunda hemfikirdik. Devredilmiş gücünse hiç sınırı yoktur.”</p>

    <p>“<em>Hiç mi</em> ekselansları?”</p>

    <p>Alveron bir kabullenme ifadesiyle başını salladı. “Peki, öyleyse sınırları azdır.”</p>

    <p>Yine de ona katılmıyordum. Maer bunu suratımdan anlamış olacak ki açıklamak için bana doğru eğildi. “Diyelim ki genç ve kuvvetli bir düşmanım var. Diyelim ki benden bir şey, mesela bir miktar para çaldı. Buraya kadar tamam mı?”</p>

    <p>Kafamı salladım.</p>

    <p>“Kendimi ne kadar eğitirsem eğiteyim yirmili yaşlarındaki kavgacı bir delikanlıyla başa çıkamam. Peki ne yaparım? Genç, kuvvetli dostlarımdan birini onun suratını dağıtması için yollarım. Onun kuvveti sayesinde başka türlü imkânsız olacak bir işi başarabilirim.”</p>

    <p>“Tabii düşmanınız dostunuzun suratını da dağıtabilir,” diye belirttim bir köşeyi döndüğümüz sırada. Kemerli bir çardak önümüzdeki yolu koyu yeşil ve gür yapraklarla kaplı bir tünele dönüştürüyordu.</p>

    <p>“Diyelim ki öyle üç dostum var,” diye değişiklik yaptı Maer. “Ansızın üç adamın kuvvetine birden sahip oldum! Düşmanım çok kuvvetli olsa bile asla o kadar olamaz. Şu selaselere bak. Duyduğum kadarıyla yetiştirilmeleri çok zahmetliymiş.”</p>

    <p>Yaprakların ve kemerin gölgesi altında yüzlerce koyu kırmızı çiçeğin süslediği çardak tüneline girdik. Koku hoş ve kaçamaktı. Elimi koyu kırmızı çiçeklerden birine sürttüm. Taç yaprakları tarif edilemeyecek ölçüde yumuşaktı. Aklıma Denna geldi.</p>

    <p>Maer sohbetimize geri döndü. “Meselenin özünü kaçırıyorsun. Başkalarının kuvvetinden faydalanmak çok küçük bir örnek. Bazı güçler yalnızca devredilebilir.”</p>

    <p>Belli belirsiz bir el hareketiyle bahçenin bir köşesini işaret etti. “Şuradaki Kompte Farlend’i görüyor musun? Farlend’e unvanını sorarsan ona sahip olduğunu söyler. Onun tıpkı damarlarındaki kan gibi kendisinden bir parça olduğunu iddia eder. Hatta <em>kanından</em> bir parça. Hemen hemen bütün soylular da aynı şeyi söylerler. Soylarının onlara hükmetme hakkı tanıdığı görüşünü savunurlar.”</p>

    <p>Gözleri keyifle parıldayan Maer bana baktı. “Ama yanılırlar. Bu dahili bir güç değildir. Devredilmiş bir güçtür. Sahip olduğu tüm toprakları elinden alabilir ve onu parasız pulsuz sokağa atabilirim.”</p>

    <p>Alveron biraz daha yaklaşmamı işaret ederek bana doğru eğildi. “İşte sana büyük bir sır. <em>Benim</em> unvanım, benim servetim, insanlar ve topraklar üzerindeki kontrolüm de devredilmiş bir güçtür. Yine de kolunun kuvveti sana ne kadar aitse o da bana o kadar aittir.” Elimi sıvazlayarak gülümsedi. “Lakin <em>ben</em> aradaki farklı biliyorum ve bu yüzden kontrol daima bende.”</p>

    <p>Tekrar doğruldu ve normal bir ses tonuyla konuştu. “İyi akşamlar, Kompte. Dışarıda bulunmak için harika bir gün. Siz ne dersiniz?”</p>

    <p>“Aynen öyle ekselansları. Selaseler nefes kesici.” Kompte büyük bir gıdısı ve gür bir bıyığı olan şişman bir adamdı. “Sizi tebrik ederim.”</p>

    <p>Kompte yanımızdan geçip gittikten sonra Alveron sözlerine devam etti. “Selaseler için <em>beni</em> övdüğünü fark ettin mi? Hayatım boyunca bir tırmığa elimi sürmedim.” Beni göz ucuyla süzerken yüzündeki ifade biraz kibirliydi. “Hâlâ dahili gücün üstün olduğu kanısında mısın?”</p>

    <p>“Fikrinizi çok inandırıcı bir şekilde savunuyorsunuz ekselansları,” dedim. “Fakat-”</p>

    <p>“Seni de ikna etmesi amma zormuş. Öyleyse son bir örnek vereyim. Asla bir çocuk doğuramayacağıma hemfikir miyiz?”</p>

    <p>“Sanırım öyle dersek yanılmış olmayız ekselansları.”</p>

    <p>“Yine de bir kadın kendisiyle evlenmem için bana izin verirse bir erkek evlat sahibi olabilirim. Bir insan devredilmiş güç sayesinde kendisini bir at kadar hızlı, bir öküz kadar güçlü kılabilir. Dahili güç bunu yapabilir mi?”</p>

    <p>Bu sözlere karşı çıkamadım. “Savınızın önünde saygıyla eğiliyorum ekselansları.”</p>

    <p>“Ben de onu kabul ederek gösterdiğin bilgeliğin önünde saygıyla eğiliyorum.” Gevrek gevrek güldü. Aynı anda saat başını belirten çan sesi bahçede hafifçe yankılandı. “Hay aksi,” dedi Maer, surat asarak. “Gidip o berbat ilacımı içmem lazım, yoksa Caudicus günlerce başımın etini yer.” Benden gelen meraklı bir bakış üzerine, açıklamaya girişti. “Dünkü dozu lazımlığa döktüğümü her nasılsa keşfetmiş.”</p>

    <p>“Ekselansları sağlığına özen göstermeliler.”</p>

    <p>Alveron kaşlarını çattı. “Haddini aşıyorsun,” diye çıkıştı.</p>

    <p>Utançtan yüzüm kızardı, fakat özür dilememe fırsat bırakmadan elini sallayarak beni susturdu. “Haklısın tabii. Vazifemi biliyorum. Ama tıpkı onun gibi konuştu. Tek bir Caudicus bana yeter de artar.”</p>

    <p>Durakladı ve yaklaşan bir çifti başıyla işaret etti. Benden birkaç yaş büyük olan adam uzun boylu ve yakışıklıydı. Yanındaki kara gözlere ve zarif, hınzır bir ağza sahip kadınsa otuzlarında vardı. “İyi akşamlar Leydi Hesua. Umarım babanızın durumu iyiye gidiyordur.”</p>

    <p>“Ah, evet,” dedi kadın. “Cerrah bu dönü sona ermeden ayağa kalkabileceğini söylüyor.” Başını çevirip kısa bir müddet gözümün içine baktı ve dudaklarını imalı bir tebessümle kıvırdı.</p>

    <p>Sonra yanımızdan geçip gittiler. Biraz terlemiş olduğumu fark ettim.</p>

    <p>Maer bunu anladıysa bile görmezden geldi. “Berbat bir kadın. Her dönü koluna yeni bir erkek takıyor. Babası ‘münasebetsiz’ bir söz yüzünden Silahtar Higton’la tutuştuğu düelloda yaralandı. Aslında edilen söz doğruydu, fakat kılıçlar çekildikten sonra neyin doğru olduğunun önemi kalmaz.”</p>

    <p>“Silahtara ne oldu?”</p>

    <p>“Ertesi gün öldü. Yazık da oldu. İyi bir adamdı. Sadece dilini tutmayı bilmiyordu.” İç geçirerek çan kulesine baktı. “Dediğim gibi, bir hekim bana yetiyor. Caudicus anaç bir tavuk gibi tepemde gıdaklayıp duruyor zaten. İyileşirken bile ilaç içmekten nefret ediyorum.”</p>

    <p>Maer bugün sahiden daha iyi görünüyordu. Yürüyüşümüz esnasında kolumu tutsa bile desteğime ihtiyaç duymamıştı. Sadece bu kadar yakın durabilmemiz için bana tutunduğunu seziyordum. “Düzelen sağlığınız, uyguladığı tedavinin işe yaradığını kanıtlıyor gibi,” dedim.</p>

    <p>“Evet evet. İlaçları sayesinde durumumun dönülerce düzeldiği oluyor. Hatta bazen aylarca.” Buruk bir iç geçirdi. “Ama hastalık hep geri geliyor. Hayatımın geri kalanı boyunca iksirler içmem mi gerekecek?”</p>

    <p>“Belki de onlara duyduğunuz ihtiyaç zamanla geçer ekselansları.”</p>

    <p>“Ben de aynı şeyi ummuştum. Caudicus son seyahatinde harikalar yaratan bazı şifalı otlar toplamıştı. Son tedavisi beni neredeyse bir sene boyunca sıhhatli kıldı. Nihayet hastalıktan kurtulduğumu sanıyordum.” Maer bastonuna kaşlarını çatarak baktı. “Ama yine bu durumdayım.”</p>

    <p>“Size herhangi bir biçimde yardımcı olabilseydim ekselansları, olurdum.”</p>

    <p>Alveron başını çevirip gözlerimin içine baktı. Çok geçmeden kendi kendine kafa salladı. “Olacağına inanıyorum,” dedi. “Ne kadar ilginç.”</p>

    <p class="paragraf">Buna benzer sohbetler birbirini izledi. Maer’in beni tanımaya çalıştığını hissedebiliyordum. Saray entrikalarıyla geçen kırk yılda edindiği becerileri kullanarak muhabbetimizi incelikle yönlendiriyor, fikirlerimi öğreniyor, güvenine layık olup olmadığımı saptıyordu.</p>

    <p>Maer’in tecrübesine sahip olmasam bile ben de hoşsohbet biriydim. Daima dikkatli ve hürmetkâr cevaplar veriyordum. Birkaç günün ardından aramızda karşılıklı bir saygı gelişmeye başladı. İlişkimiz Kont Threpe’yle aramdaki dostluk gibi değildi. Maer unvanını dikkate almamam veya yanına oturmam için beni asla teşvik etmiyordu. Buna rağmen yakınlaşmaya başlamıştık. Threpe bir dostken Maer uzak bir dede gibiydi: şefkatli fakat daha yaşlı, ciddi ve mesafeli.</p>

    <p>Maer’in yalnız bir adam olduğu, tebaasıyla ve erkânının üyeleriyle arasına mesafe koymak zorunda kaldığı izlenimine kapıldım. Hatta kendisine bir yoldaş bulmak için Threpe’ye mektup yazmış olabileceğinden bile şüphelendim. Zeki ama arada sırada onunla dürüst bir sohbet edebilecek kadar saray siyasetinden uzaktaki bir yoldaş.</p>

    <p>İlk başta bu fikirlere ihtimal vermedim, fakat günler geçmesine rağmen Maer benim için ne gibi planları olduğundan hiç bahsetmedi.</p>

    <p>Lavtam olsaydı vaktimi değerlendirebilirdim, fakat o hâlâ kutusuyla birlikte Aşağı Severen’de bekliyordu. Rehinciye ait olmasına sadece yedi gün kalmıştı. Bu yüzden müziksiz bir halde, yankılı dairemle ve kahrolası avareliğimle yapayalnızdım.</p>

    <p>Dedikodular yayıldıkça çeşitli erkân mensupları ziyaretime geldiler. Bazıları bana hoş geldin deme bahanesiyle uğruyordu. Diğerleri laflamak ister gibi yapıyordu. Birkaç baştan çıkarma girişimine bile maruz kalmış olabileceğimi düşündüm, fakat hayatımın o dönemin kadınlardan öyle az anlıyordum ki bu tür oyunlara karşı bağışıklığım vardı. Hatta benden borç istemeye kalkan bir beyefendi bile oldu. Adamın yüzüne karşı gülmemek için kendimi zor tuttum.</p>

    <p>Konuklarım farklı farklı öyküler anlattılar ve farklı derecelerde nükteli davrandılar, fakat hepsi aynı sebepten dolayı buradaydı: hakkımda bilgi edinmek. Lakin dilimi tutmama dair Maer’den aldığım talimat sebebiyle sohbetlerin hepsi kısa ve tatminsizdi.</p>

    <p>Biri hariç. Her kaidenin bir istisnası vardır.</p>
  </div>
</body>
</html>
