<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Yetmiş Birinci Bölüm</h1>

    <h2 class="baslik_2 sigil_not_in_toc">Ara - Üç Kilit Vurulu Sandık</h2>

    <p>Kvothe elini kaldırarak Tarihçi’ye durmasını işaret etti. Kâtip kaleminin ucunu yakındaki bir bez parçasına sildi ve tutulmuş omuzlarını esnetti. Kvothe tek kelime etmeden eski bir deste oyun kâğıdı çıkarıp masaya dağıtmaya başladı. Bast kartlarını alıp onlara merakla baktı.</p>

    <p>Tarihçi kaşlarını çattı. “Neler-”</p>

    <p>Dışarıdaki tahta sundurmadan ayak sesleri geldi. Yoltaşı Hanı’nın kapısı açıldı ve nakışlı bir ceket giyen kel, kalın gövdeli bir adam gözüktü.</p>

    <p>“Başkan Lant!” dedi hancı, kartlarını bırakıp ayağa kalkarak. “Size ne ikram edebilirim? Bir içki? Yiyecek bir şeyler?”</p>

    <p>“Bir bardak şarap hoşuma gider,” dedi kasaba başkanı, salona girerken. “Kırmızı Gremsby var mıydı?”</p>

    <p>Hancı başını iki yana salladı. “Korkarım hayır,” dedi. “Yolların durumu malumunuz. Stokları yenilemek zor oluyor.”</p>

    <p>Başkan kafa salladı. “Öyleyse kırmızı bir şey alayım,” dedi. “Ama bir peniden fazlasını ödemeyeceğimi bil.”</p>

    <p>“Elbette bayım,” dedi hancı, ellerini sabırsız bir edayla ovuşturarak. “Peki ya yiyecek bir şeyler?”</p>

    <p>“Hayır,” dedi kel adam. “Buraya kâtipten faydalanmak için geldim. Yalnız kalabilelim diye ortalık biraz yatışana kadar bekleyeyim dedim.” Boş salona bakındı. “Burayı yarım saatliğine kullanmama itirazın yoktur herhalde?”</p>

    <p>“Tabii ki hayır.” Hancı yaltaklanırcasına gülümsedi ve Bast’ı kışkışladı.</p>

    <p>“Ama elim çok iyiydi!” diye itiraz etti Bast, kartlarını sallayarak.</p>

    <p>Hancı, yardımcısına kaşlarını çattı, sonra da mutfağa yollandı.</p>

    <p>Başkan ceketini çıkarıp bir sandalyenin arkasına asarken Bast homurdanarak kartların geri kalanını topladı.</p>

    <p>Hancı bir bardak kırmızı şarap getirdi, ardından büyük bir pirinç anahtarla hanın ön kapısını kilitledi. “Oğlanı da yanıma alıp yukarı çıkıyorum,” dedi kasaba başkanma. “Sizi yalnız bırakmak için.”</p>

    <p>“Çok naziksin,” dedi başkan, Tarihçi’nin karşısına otururken. “İşim bitince seslenirim.”</p>

    <p>Hancı başını salladı ve Bast’ı önüne katarak ortak salondan yukarı kata çıktı. Kvothe kendi odasının kapısını açıp Bast’a içeri girmesini işaret etti.</p>

    <p>“Acaba ihtiyar Lant’ın gizli tutmak istediği ne?” dedi Kvothe, kapı arkalarından kapanır kapanmaz. “Umarım fazla oyalanmaz.”</p>

    <p>“Dul Creel’den iki çocuğu var,” diye açıkladı Bast.</p>

    <p>Kvothe bunu duyunca bir kaşını kaldırdı. “Sahi mi?”</p>

    <p>Bast omuz silkti. “Kasabadaki herkes bunu biliyor.”</p>

    <p>Kvothe of çekerek kendini büyük bir koltuğa attı. “Yarım saati nasıl geçireceğiz?” diye sordu.</p>

    <p>“Senden ders almayalı çok oldu.” Bast küçük yazı masasındaki sandalyeyi çekip ucuna ilişti. “Bana bir şeyler öğretebilirsin.”</p>

    <p>“Ders,” diye mırıldandı Kvothe. “<em>Celum Tinture</em>’yi okuyabilirsin.”</p>

    <p>“Reshi,” diye yalvardı Bast. “O kitap öyle sıkıcı ki. Derse itirazım yok, ama illa kitaplı bir ders olmak zorunda mı?”</p>

    <p>Bast’ın ses tonu Kvothe’den bir tebessüm kopardı. “Öyleyse bir bilmece dersine ne dersin?” Bast’ın yüzünde bir tebessüm belirdi. “Pekâlâ. Dur biraz düşüneyim.” Parmaklarını dudaklarına vurarak gözlerini odada gezdirdi. Yatağının ayakucunda duran koyu renkli sandıkta durması uzun sürmedi.</p>

    <p>Alelade bir el hareketi yaptı. “Sandığımı açmak istesen nasıl açarsın?”</p>

    <p>Bast’ın yüz ifadesi endişeli bir hal aldı. “Üç kilit vurulu sandığını mı Reshi?”</p>

    <p>Kvothe öğrencisine bakakaldı, sonra da şen bir kahkaha attı. “Neyimi neyimi?” diye hayretle sordu.</p>

    <p>Yüzü kızaran Bast boynunu büktü. “Ben onu öyle görüyorum,” diye mırıldandı.</p>

    <p>“Onca isim dururken...” Dudaklarının kenarı bir tebessümle kıvrılan Kvothe tereddüt etti. “Eh, kulağa biraz masalsı geliyor. Sence de öyle değil mi?”</p>

    <p>“O şeyi yapan sensin Reshi,” dedi Bast somurtarak. “Üç kilit, fiyakalı bir tahta falan. Kulağa masalsı gelmesi benim suçum değil.”</p>

    <p>Kvothe öne doğru eğildi ve özür dilercesine bir elini Bast’ın dizine koydu. “Bulduğun isim güzel Bast. Beni hazırlıksız yakaladın, hepsi bu.” Tekrar arkasına yaslandı. “Eh. Kansız Kvothe’nin üç kilit vurulu sandığını yağmalamak için nasıl bir girişimde bulunursun?”</p>

    <p>Bast gülümsedi. “Bir korsan gibi konuştun Reshi.” Odanın karşısından sandığa düşünceli bir bakış attı. “Herhalde senden anahtarları isteyemem?” diye sordu nihayet.</p>

    <p>“Doğru,” dedi Kvothe. “Bu bilmecede anahtarları kaybettiğimi farz et. Hatta öldüğümü ve artık tüm gizli şeylerimi kurcalamakta serbest olduğunu farz et.”</p>

    <p>“Bu dediğin biraz gaddarca Reshi,” diye nazikçe sitem etti Bast.</p>

    <p>“Hayatın kendisi biraz gaddarca Bast,” dedi Kvothe, neşesiz bir sesle. “Buna bir an önce alışsan iyi olur.” Elini sandığa doğru salladı. “Hadi. Bu fındığı kırmak için neler yapacağını merak ediyorum.”</p>

    <p>Bast ona ters ters baktı. “Benzetmeler kitaplı derslerden de kötüdür Reshi,” deyip sandığa doğru yürüdü. Onu ayağıyla aheste aheste dürttü, sonra eğilip biri koyu renkli demirden, öteki parlak bakırdan yapılmış olan iki ayrı asma kilide baktı. Yuvarlak kapağa bir parmağıyla dokunurken yüzünü ekşitti. “Tahtasından hoşlandığımı söyleyemem Reshi. Ve demir kilit hiç de adil değil.”</p>

    <p>“Bu daha şimdiden ne kadar faydalı bir ders oldu,” diye dalga geçti Kvothe. “Evrensel bir sonuç çıkardın: <em>içine düştüğümüz durumlar genellikle adil değildir.</em>”</p>

    <p>“Menteşesi de yok!” dedi Bast hayretle, sandığın arkasına bakarak. “Menteşesiz bir kapak nasıl olabilir?”</p>

    <p>“Onu nasıl yapacağımı bulmam epey zamanımı aldı,” diye itiraf ederken Kvothe’nin sesine bir miktar gurur karıştı.</p>

    <p>Bast elleri ve dizleri üstüne çöküp bakır kilidin anahtar deliğine baktı. Bir elini kaldırıp kilide bastırdı, gözlerini kapadı ve kulak kesilmişçesine hareketsiz kaldı.</p>

    <p>Kısa süre sonra öne doğru eğilip kilide üfledi. Hiçbir şey olmayınca ağzı oynamaya başladı. Sözcükleri duyulamayacak kadar kısık çıkıyorsa da reddedilemez bir yakarış taşıyordu.</p>

    <p>Bast bir müddet de böyle uğraştıktan sonra kaşlarını çatarak dizleri üzerinde doğruldu. Muzip bir ifadeyle sırıttı, elini uzattı ve sandığın kapağını çaldı. Parmak eklemlerini taşa vurmuşçasına hemen hemen hiç ses çıkmadı.</p>

    <p>“Meraktan soruyorum,” dedi Kvothe. “Sen öyle yapınca kapak aynı şekilde içten çalınsaydı ne yapardın?”</p>

    <p>Bast doğruldu, odadan çıktı ve çok geçmeden bir dizi aletle beraber geri geldi. Tek dizi üzerine çöktü ve eğri bir tel kullanarak bakır kilidi birkaç dakika kurcaladı. Sonunda bıyık altından sövmeye başladı. Farklı bir açıyı denemek için biraz kayarken eli demir kilidin donuk yüzeyine değdi. Tıslayıp küfrederek kolunu hemen geri çekti.</p>

    <p>Ayağa kalktı, teli fırlatıp attı ve parlak metal bir levye çıkardı. Onu kapağa dayamaya çalıştı, fakat ucunu saç teli kalınlığındaki boşluğa sokamadı. Birkaç dakikanın akabinde bundan da vazgeçti.</p>

    <p>Bast daha sonra altına bakmak için sandığı yan devirmeye çalıştı, fakat en yoğun çabalarıyla bile onu yerde bir iki santim kaydırmaktan öteye gidemedi. “Bunun ağırlığı nedir Reshi?” dedi hayretle. Bezgin bir hali vardı. “Yüz elli kilo mu?”</p>

    <p>“Boşken iki yüzün üzerinde,” dedi Kvothe. “Onu merdivenlerden çıkartırken ne kadar zorlandığımızı hatırlıyor musun?”</p>

    <p>Bast iç geçirerek sandığı bir müddet daha süzdü. Yüzünde haşin bir ifade vardı. Daha sonra araçlarının arasından bir nacak çıkardı. Bu hanın arkasında tahta kesmekte kullanılan kaba, kama başlı küçük baltaya benzemiyordu. Tamamı tek parça metalden yapılmış ince ve tehditkâr bir nesneydi. Başının şekli uzaktan bir yaprağı andırıyordu.</p>

    <p>Bast ağırlığını smarcasına silahı elinde şöyle bir tarttı. “Başvuracağım son çare bu olurdu Reshi. Tabii sandığı açmayı çok istiyorsam.” Öğretmenine meraklı bir bakış attı. “Ama yok yapma diyorsan...”</p>

    <p>Kvothe çaresiz bir el hareketi yaptı. “Bana bakma Bast. Ben öldüm. Nasıl istiyorsan öyle davran.”</p>

    <p>Bast duraksadı, sonra nacağı sandığın kubbeli kapağına indirdi. Uzaktaki bir odada keçe kaplı bir çan çalınmışçasına tuhaf ve yumuşak bir çınlama sesi yükseldi.</p>

    <p>Bast biraz bekledi, sonra öfkeyle sandığın tepesine bir dizi darbe yağdırdı. İlk hamleleri tek eliyle ve kontrolsüzce yapmıştı. Ama sonra iki elini birden kullanarak nacağı başının üstüne kaldırdı ve onu odun keser gibi tekrar tekrar savurdu.</p>

    <p>Parlak, yaprak biçimli nacak başı tahtaya saplanmayı reddetti. Bast devasa, yekpare bir taş bloğu kesmeye çalışıyormuş gibi her darbe geri püskürtüldü.</p>

    <p>Sonunda Bast soluk soluğa durdu. Sandığın üstünü incelemek için eğildi ve elini tahtanın yüzeyinde gezdirdi. Ardından dikkatini nacağın ağzına çevirdi. İç geçirdi. “İyi bir iş başarmışsın Reshi.”</p>

    <p>Gülümseyen Kvothe hayali bir şapkayı çıkarır gibi yaparak selam verdi.</p>

    <p>Bast sandığı uzun uzadıya süzdü. “Onu bir de yakmayı denerdim, ama roah ağacının yanmadığını biliyorum. Bakırı eritecek kadar ısıtmam daha kolay olur. Tabii onu yapmak için bu koca şeyi bir demirci ocağına baş aşağı sokmam gerekir.” Bir asilzadenin seyahat bavulu kadar büyük sandığı süzdü. “Onun için de kasabada olandan daha büyük bir demirci ocağı gerekir. Üstelik erimesi için bakırı ne kadar ısıtmam gerektiğini bilmiyorum.”</p>

    <p>“O tür bir bilgi,” dedi Kvothe, “hiç şüphesiz kitaplı bir dersin konusu olur.”</p>

    <p>“Ve öyle bir şey için de önlem aldığını tahmin ediyorum.”</p>

    <p>“Aldım,” diye itiraf etti Kvothe. “Ama iyi bir fikirdi. Çok yönlü düşünebildiğini gösteriyor.”</p>

    <p>“Peki ya asit?” dedi Bast. “Aşağıda güçlü bir şeyler olduğunu biliyorum...”</p>

    <p>“Formik, roaha karşı işlevsizdir,” dedi Kvothe. “Tıpkı klor gibi. Tuz ruhu daha etkili olur. Ama tahta epey kalın ve elimizde ondan fazla yok.”</p>

    <p>“Tahtayı düşünmüyordum Reshi. Yine kilitleri düşünüyordum. Yeteri kadar asitle onları eritebilirim.”</p>

    <p>“İkisinin de tamamen bakır ve demir olduğunu sanıyorsun,” dedi Kvothe. “Öyle olsalardı bile bol miktarda asit gerekirdi ve asidin sandığa sıçrayıp içindekini mahvedebileceğinden endişelenirdin. Tabii aynı şey ateş için de geçerli.”</p>

    <p>Bast dudaklarını düşünceli bir edayla sıvazlayarak sandığa uzunca bir süre daha baktı. “Aklıma başka bir şey gelmiyor Reshi. Biraz daha düşünmem gerekiyor.”</p>

    <p>Kvothe başını salladı. Biraz hevesi kırılmış gibi gözüken Bast araçlarını toplayıp götürdü. Geri geldiğinde sandığı diğer taraftan iterek bir santim kaydırdı ve yeniden yatağın ayakucuyla hizaladı.</p>

    <p>“İyi denemeydi Bast,” diye onu temin etti Kvothe. “Çok sistematik çalıştın. Ben de aynı şeyleri yapardım.”</p>

    <p>Aşağıdaki salondan, “Hey!” diye seslendi başkan. “İşim bitti.”</p>

    <p>Bast yerinden fırladı ve sandalyeyi yazı masasının altına geri itip kapıya koştu. Onun bu ani hareketi masada duran buruşturulmuş kâğıtlardan birinin yere düşmesine ve sekip sandalyenin altına kadar yuvarlanmasına sebep oldu.</p>

    <p>Bast duraksadı, sonra onu almak için eğildi.</p>

    <p>“Hayır,” dedi Kvothe sertçe. “Bırak kalsın.” Bast eli uzanmış bir halde durdu, sonra doğrulup odadan ayrıldı.</p>

    <p>Onu takip eden Kvothe kapıyı arkasından kapadı.</p>
  </div>
</body>
</html>
