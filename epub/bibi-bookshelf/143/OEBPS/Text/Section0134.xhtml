<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Yüz Yirmi Altıncı Bölüm</h1>

    <h2 class="baslik_2 sigil_not_in_toc">Birinci Taş</h2>

    <p>Sonraki üç gün Magwyn’in yanında kaldım. Sol elim henüz iyileşmediği ve buna bağlı olarak hem konuşma hem de dövüşme yeteneklerim kısıtlandığı için çok da kötü geçmedi.</p>

    <p>Büyük bir başarı sergilediğimi söylesem herhalde abartmış sayılmam. Benim için bütün bir tiyatro eserini ezberlemek bundan kolay olurdu. Bir tiyatro eseri yapboz gibi parça parçadır. Konuşmalar karşılıklı sürer gider. Hikâyenin bir şekli şemali vardır.</p>

    <p>Öte yandan Magvvyn’den öğrendiklerim upuzun bir yabancı isimler ve bağlantısız olaylar zinciriydi. Hikâye kılığına bürünmüş bir alışveriş listesi olduğu bile söylenebilirdi.</p>

    <p>Yine de hepsini ezberledim. Üçüncü gün, akşamüstünün ilerleyen saatlerinde baştan sona tek kelime bile atlamadan Magwyn’e ezberden okudum onu. İşin en zor kısmı, şarkılı konuşmamaktı. Müzik, sözcükleri kilometrelerce öteye taşıyarak kalplerimize ve hafızalarımıza kazır. Durgu’nun tarihini aklımdaki eski bir Vintas türküsünün ezgisine uydurunca onu ezberlemem çok daha kolay olmuştu.</p>

    <p>Ertesi sabah Magwyn kılıcın tarihini bir kez daha benden dinlemek istedi. İkinci tekrarın akabinde Shehyn’e verilmek üzere bir not karaladı, kâğıdı balmumuyla mühürledi ve beni mağarasından kışkışladı.</p>

    <p class="paragraf">“Magwyn’in seni birkaç gün daha yanında tutacağını sanıyorduk,” dedi Shehyn, notu okuduktan sonra. “Vashet dün Feant’a gitti ve en az iki gün daha gelmeyecek.”</p>

    <p>Demek ki <em>Atas</em>’ı en iyi tahminlerinden bile iki kat daha hızlı ezberlemiştim. Bunu öğrenince kendimle gurur duymadım desem yalan olur.</p>

    <p>Shehyn sol elime göz attı ve kaşlarını belli belirsiz çattı. “Sargılarını ne zaman çıkarttırdın?” diye sordu.</p>

    <p>“Seni hemen bulamadım,” dedim. “Ben de Daeln’e uğradım. Yaramın güzelce iyileştiğini söyledi.” Serbest kalmış sol elimi açıp kapadım ve <em>sevinçli rahatlama</em> işaretini yaptım. “Deride neredeyse hiç gerginlik yok ve Daeln uygun bakımla onun bile zamanla geçeceğini söyledi.”</p>

    <p>Tasvip veya memnuniyet görmeyi bekleyerek Shehyn’e baktım. Onun yerine <em>bıkkın asabiyetle</em> karşılaştım.</p>

    <p>“Yanlış bir şey mi yaptım?” diye sordum. <em>Şaşkın esef. Özür.</em></p>

    <p>Shehyn elimi işaret etti. “Elinin o hali taş imtihanını ertelemek için uygun bir bahane olabilirdi,” dedi. <em>Asabi kabulleniş.</em> “Ama artık Vashet olsa da olmasa da onu bugün yapmamız gerekiyor.”</p>

    <p>Ensemdeki ve omuzlarımdaki kaslara pençelerini geçiren kara bir kuş gibi o tanıdık endişenin içime çöktüğünü hissettim. Can sıkıcı ezber faslının son olduğunu sanmışım, ama dertlerimin henüz bitmediği anlaşılıyordu. Ayrıca ‘taş imtihanı’ lafından da hoşlanmamıştım.</p>

    <p>“Öğle yemeğinden sonra buraya dön,” dedi Shehyn. <em>Azat.</em> “Git. O zamana kadar pek çok hazırlık yapmam gerekiyor.”</p>

    <p>Ben de gidip Penthe’yi aradım. Vashet olmadığı için yaklaşan imtihanı soracak kadar iyi tanıdığım bir tek o vardı.</p>

    <p>Fakat Penthe’yi ne evinde, ne okulda, ne de hamamda bulabildim. Sonunda vazgeçtim, esneme hareketleri yaptım ve önce Durgu’yla, sonra da onsuz olarak Ketanımı çalıştım. Bunun ardından hamama gidip üç günlük boş oturmanın izlerini üstümden temizledim.</p>

    <p>Shehyn öğle yemeğinden sonra beni bekliyordu. Tahta kılıcı elindeydi. Benim boş ellerime bakıp bıkkın bir işaret yaptı. “Düello kılıcın nerede?”</p>

    <p>“Odamda,” dedim. “Ona ihtiyacım olacağını bilmiyordum.”</p>

    <p>“Git getir,” dedi. “Sonra benimle taş tepesinde buluş.”</p>

    <p>“Shehyn,” dedim. <em>Acil rica.</em> “Oranın neresi olduğunu bilmiyorum. Taş imtihanından da haberim yok.”</p>

    <p><em>Şaşkınlık.</em> “Vashet sana hiç söylemedi mi?” <em>İnanmazlık.</em></p>

    <p>Başımı iki yana salladım. <em>İçten özür.</em> “Başka konulara yoğunlaşmıştık.”</p>

    <p><em>Bezginlik.</em> “Karmaşık bir şey değil,” dedi Shehyn. “Önce orada toplanan herkesin önünde Dergau’nun <em>Atas</em>ını ezberden okuyacaksın. Sonra tepeyi çıkacaksın. İlk taşa gelince okuldan birinci taş seviyesindeki biriyle dövüşeceksin. Kazanırsan tırmanmayı sürdüreceksin ve ikinci taştan biriyle dövüşeceksin.”</p>

    <p>Beni süzdü. “Senin için bu bir formaliteden ibaret. Genellikle sadece olağanüstü yetenek gösteren öğrenciler okula alınırlar. Vashet öyle biriydi ve daha ilk imtihanında ikinci taşı kazandı.” <em>Dobra dürüstlük.</em> “Sen öyle biri değilsin. Ketanın hâlâ zayıf ve ilk taşı kazanmayı bile başaramazsın. Taş tepesi, hamamın doğusundadır.” Elini bana doğru salladı: <em>Acele et.</em></p>

    <p class="paragraf">Ben oraya vardığımda taş tepesinin dibinde yüz kişiden fazla bir kalabalık toplanmıştı. Gri renkli alelade giysiler ve donuk renkler, fedai kırmızılarına çok daha ağır basıyordu. Kalabalığın alçak mırıltıları uzaktan bile duyulabiliyordu.</p>

    <p>Tepe ne yüksek ne de dikti. Fakat zirveye çıkan patika bir dizi zikzakla sağa sola dolanıyordu. Dört zikzak, dört taş ve kırmızı gömlekli dört fedai vardı. Tepenin zirvesinde bir dost kadar tanıdık gözüken bir gritaş dikiliydi. Onun yanında da göz alıcı beyazlıkta bir suret duruyordu.</p>

    <p>Yaklaştıkça esintinin taşıdığı bir koku burnuma çalındı: pişmiş kestane. Ancak o zaman gevşedim. Bir tür şenlikti bu. Taş imtihanı’ kulağa korkutucu gelse de birisinin pişmiş kestane sattığı dağınık bir kalabalığın önünde evire çevire dövüleceğimi hiç sanmıyordum.</p>

    <p>Kalabalığın arasına girip tepenin eteklerine doğru yürüdüm. Gritaşın yanındakinin Shehyn olduğunu görebiliyordum. Ayrıca üçüncü taştaki Penthe’nin kalp biçimli yüzünü ve uzun saç örgüsünü de tanıdım.</p>

    <p>Ben tepenin eteklerine yaklaştıkça önümdeki kalabalık yavaşça ikiye ayrılıyordu. Kan kırmızı bir suretin hızla üzerime geldiğini göz ucuyla fark ettim. Gerilerek o tarafa döndüm ve gelenin Tempi olduğunu gördüm. Tempi geniş bir <em>coşkulu selam</em> işareti yaparak tez adımlarla yürüyordu.</p>

    <p>Gülümseme ve adını bağırma dürtümü bastırdım. Onun yerine <em>neşeli heyecan</em> işaretini yapmakla yetindim.</p>

    <p>Tempi gelip tam önümde durdu ve tebrik eder gibi omzumu tutarak beni hafifçe sarstı. Fakat bakışları yoğundu. Göğsüne yakın tuttuğu diğer eli, sadece benim görebileceğim bir <em>hile</em> işareti yaptı. "Dinle,” dedi bıyık altından. “Bu dövüşü kazanamazsın.”</p>

    <p>“Endişelenme.” <em>Temin.</em> “Shehyn de aynı fikirde, ama sizi şaşırtabilirim.”</p>

    <p>Tempi omzumu verecek denli sıktı. “Dinle,” diye tısladı. “Birinci taşta kimin durduğuna bak.”</p>

    <p>Omzunun üzerinden baktım. O kişi Carceret’ti. Gözleri bıçak gibiydi.</p>

    <p>“İçi hiddet dolu,” dedi Tempi usulca, bir yandan da kalabalığın göreceği şekilde <em>düşkün sevgi</em> yaparak. “Okula alındığın yetmediği gibi sana bir de annesinin kılıcı verildi.”</p>

    <p>İşte bu haber soluğumu kesti. Zihnimde <em>Atas</em>’ın son kısmı canlandı. “Larel, Carceret’in annesi miydi?” diye sordum.</p>

    <p>Tempi elini sevecen bir edayla saçımda gezdirdi. “Evet. Carceret öfkeden deliye döndü. Okuldan atılmak anlamına gelse bile seni seve seve sakatlayacağından korkuyorum.”</p>

    <p>Ciddiyetle başımı salladım.</p>

    <p>“Sana silahını düşürtmeye çalışacak. Gözünü açık tut. Onunla boğuşma. Seni Uyuyan Ayı’yla veya Daire Çizen Eller’le yakalarsa hemen teslim ol. Gerekirse bağır. Tereddüt edersen ya da kurtulmaya çalışırsan ya kolunu kırar ya da onu omzundan çıkartır. Bunu daha bir saat önce kız kardeşine söylediğini duydum.”</p>

    <p>Tempi ansızın geri çekildi ve eliyle <em>derin saygı</em> işaretini yaptı.</p>

    <p>Koluma dokunulduğunu hissettim. Dönüp bakınca Magwyn’in buruşuk yüzünü karşımda buldum. “Gel,” dedi sakin bir otoriteyle. “Vakit geldi.”</p>

    <p>Peşine takıldım. Biz yürürken kalabalıktaki herkes ona farklı farklı saygı işaretleri yapıyordu. Magwyn beni patikanın başına kadar götürdü. Orada dizimden biraz daha yüksek ve patikanın zikzaklarında duranlarla tıpatıp aynı bir gri taş blok vardı.</p>

    <p>Yaşlı kadın taşa çıkmamı işaret etti. Karşımdaki Adem grubuna bakarken daha önce benzerini yaşamadığım bir sahne korkusuna kapıldım.</p>

    <p>Biraz eğilerek Magwyn’e usulca hitap ettim. “Bunları söylerken sesimi yükseltmem münasip midir?” diye tedirgin bir halde sordum. “Kimseyi rahatsız etmek istemem, ama yükseltmezsem arkadakiler beni duyamayacak.”</p>

    <p>Magwyn bana ilk kez gülümsedi ve buruşuk yüzü ansızın tatlı bir görünüme büründü. Elimi sıvazladı. “Burada hiç kimse yüksek bir sesten rahatsız olmaz,” dedi, <em>anlayışlı öz denetim</em> işaretini yaparak. “Ver.”</p>

    <p>Dergau’yu belimden çözüp ona verdim. Sonra Magwyn beni taşa çıkmaya teşvik etti.</p>

    <p>O beni izlerken <em>Atas</em>’ı ezberden okudum. Hafızama güveniyorsam da sinirlerim harap oldu. Kılıcın sahiplerinden birini atlarsam veya bir ismi yanlış telaffuz edersem neler olacağını merak ettim.</p>

    <p>İşimin bitmesi neredeyse bir saati buldu. Bu zaman zarfında Adem kalabalığı beni ürkütücü denebilecek bir sessizlik içinde dinledi. Konuşmam bitince Magwyn bana elini uzattı ve arabasından inen bir hanımefendiymişim gibi taştan inmeme yardım etti. Sonra eliyle tepenin yukarısı gösterdi.</p>

    <p>Avcumdaki teri silip düello kılıcımın kabzasını tuttum ve patikayı çıkmaya başladım. Carceret’in kırmızıları uzun kollarına ve geniş omuzlarına sıkıca bağlıydı. Kullandığı deri kayışlar Tempi’ninkilerden daha geniş ve kalındı. Ayrıca daha parlak bir kırmızıya boyalı gibiydiler. Onları bugün için özel olarak boyamış mıdır diye meraka kapıldım. Yaklaştıkça gözündeki bir morluğun iyileşmekte olduğunu fark ettim.</p>

    <p>Carceret kendisine baktığımı görünce kılıcını yavaşça ve mahsus fırlatıp attı. Sonra da kalabalığın arkasındaki yarım penilik koltuklarda oturanların bile görebileceği kadar bariz bir <em>küçümseme</em> işareti yaptı.</p>

    <p>Kalabalıktan mırıldanmalar yükseldi ve ne yapacağımdan emin olamayarak durdum. Kısa bir düşünme faslının ardından kendi talim kılıcımı patikanın yanına bırakıp yola devam ettim.</p>

    <p>Carceret yaklaşık on metre genişliğindeki düz, çimenlik bir dairenin ortasında bekliyordu. Burada toprak yumuşak olduğu için normalde yere atılmaktan endişelenmezdim. Normalde. Vashet bana birini yere atmakla birini yere <em>çarpmak</em> arasındaki farkı öğretmişti. İlkini kibar bir karşılaşmada yapardınız. İkincisini ise rakibinizi sakatlamayı veya öldürmeyi amaçladığınız gerçek bir kavgada.</p>

    <p>Ona fazla yaklaşmadan, artık aşina olduğum dövüşçü duruşuna geçtim ve ellerimi kaldırıp dizlerimi kırdım. Ağırlığımı topuklarıma vermektense kaçındım, zira bu bana kendimi daha hızlı hissettirecek olsa bile dengemi mahvederdi. Derin, sakinleştirici bir nefes aldım ve yavaşça Carceret’e yaklaştım.</p>

    <p>Carceret de benzer bir duruşa geçti ve ben erişebileceği mesafenin hemen dışına gelirken bana doğru bir şaşırtma hamlesi yaptı. Hareketi elinin ve omzunun azıcık seğirmesinden ibaretti, fakat o tedirgin halimde bunu tamamen yuttum ve ürkmüş bir tavşan gibi geriye sıçradım.</p>

    <p>Carceret kollarını indirip dimdik doğrularak dövüşçü duruşunu bıraktı. <em>Keyif,</em> dedi elleriyle. <em>Davet.</em> Sonra beni iki eliyle birden yanına çağırdı. Aşağıdaki kalabalıktan tek tük kahkahaların yükseldiğini duydum.</p>

    <p>Tavırları ne kadar küçük düşürücü olursa olsun gardını indirmesinden istifade etmeye itirazım yoktu. İleri çıktım ve ihtiyatlı bir Bıçak Gibi Eller girişiminde bulundum. Gereğinden fazla ihtiyatlı davrandığım için Carceret ellerini kaldırmaya bile gerek görmeden yana çekilerek kurtuldu.</p>

    <p>Bir dövüşçü olarak ezikliğimin farkındaydım. Bu da tek umudumun, onun halihazırda kızışmış duygularına iyice yüklenmek olduğu anlamına geliyordu. Carceret’i çileden çıkartabilirsem hatalar yapabilirdi. Hatalar yaparsa kazanabilirdim. “Önce Chael geldi,” dedim, ona en geniş ve barbarca tebessümümü ederek.</p>

    <p>Carceret bana yarım adım yaklaştı. “O güzel ellerini ezeceğim,” diye tısladı kusursuz bir Aturcayla. Konuşurken kollarını uzattı ve bana doğru hışımlı bir kavrama hareketi yaptı.</p>

    <p>Beni korkutmaya, ürkütüp dengemi bozmaya çalışıyordu. Açıkçası sesindeki katıksız nefret beni aynen öyle davranmaya sevk ediyordu.</p>

    <p>Ama hazırdım. Geri çekilme refleksime direndim. Bunu yaparken de bir anlığına donarak ne geri gittim, ne de saldırıya geçtim.</p>

    <p>Tabii Carceret de tam bunu, kaçma dürtümle boğuşurken kapılacağım kısacık bir tereddüdü bekliyordu. Rahatça attığı tek bir adımla aramızı kapadı. Bileğimi kavradığı eli, demir bir kelepçe kadar sertti.</p>

    <p>Hiç düşünmeden Kıran Aslan’ın Celean’dan öğrendiğim çift elli versiyonunu kullandım. Yetişkin bir adama karşı koyan küçük bir kız veya bir Adem fedaisinden kaçmaya çalışan ezik bir müzisyen için mükemmeldi bu hareket.</p>

    <p>Elimin kontrolünü geri kazandım ve bu sıradışı hareket Carceret’i azıcık şaşırttı. Bundan faydalanarak Arpa Ekmek’le hemen bir yumruk atarak parmak eklemlerimi iç pazısının etli kısmına hızla vurdum.</p>

    <p>Yumruğum sert değildi; öyle bir şey yapamayacak kadar yakındım. Fakat oradaki sinire doğru düzgün vurmayı becerirsem darbem elini uyuştururdu. Bu onun sol tarafını zayıf kılmazdı, ama Ketan’ın çift elli bütün hareketlerini zorlaştırırdı. Tabii bu da benim için büyük bir avantajdı.</p>

    <p>Rakibime hâlâ çok yakın olmam sebebiyle Arpa Ekmek’i hemen Dönen Değirmentaşı’yla takip ettim ve dengesini bozmak için onu kısa ama sert bir hamleyle ittim. İki elimi de vücuduna dayamayı başardım, hatta onu birkaç santim kıpırdattım, fakat dengesi azıcık bile bozulmadı.</p>

    <p>Sonra gözlerini gördüm. Daha önce öfkeli olduğunu sanıyordum, fakat şimdiki haline kıyasla o bir hiçti. Ona vurmuştum. Hem de bir değil iki defa. İki aydan daha az zamandır eğitim gören bir barbar, okulun gözü önünde ona iki defa vurmuştu.</p>

    <p>Nasıl göründüğünü tarif edemem. Edebilsem bile, yüzü hâlâ neredeyse tamamen ifadesiz olduğu için size tam bir fikir veremem. Ama şu kadarını söyleyebilirim: hayatım boyunca hiç kimseyi o kadar öfkeli görmemiştim. Ne Ambrose’u, ne Hemme’yi, ne şarkısını eleştirdiğim zaman Denna’yı, ne de ona karşı geldiğim zaman Maer’i. O öfkeler Carceret’in gözlerinde yanan fırına kıyasla soluk mumlar gibiydi.</p>

    <p>Fakat Carceret o alev alev hiddetin ortasında bile kontrolü tamamen elinde tutuyordu. Ne vahşice saldırıya geçti, ne de bana hırıldadı. Sözcüklerini içinde tutarak onları yakıt gibi kullandı.</p>

    <p>Bu dövüşü kazanamazdım. Fakat yüzlerce saatlik talimle eğitilmiş ellerim, yakınlığından istifade etmek için otomatik olarak harekete geçti. Bir adım yaklaşıp Yukarı Çakan Şimşek’le onu tutmaya çalıştım. Elleri hızla savrularak saldırımı savuşturdu. Sonra İskeledeki Kayıkçı’yla hamle yaptı.</p>

    <p>Darbesinin temas etmesini beklediğini hiç zannetmem. Daha becerikli bir rakip onu savuşturabilir veya durdurabilirdi. Fakat ben adımımı yanlış atmıştım. O yüzden dengem bozuktu; o yüzden yavaştım; o yüzden ayağı karnıma isabet ederek beni <em>itti.</em></p>

    <p>İskeledeki Kayıkçı kemikleri kırmak için tasarlanmış bir tekme olmayıp rakibin dengesini bozmak içindir. Benim dengem zaten bozuk olduğundan ayaklarımı direkt yerden kesti. Sarsıcı bir şekilde yere sırtüstü çarptım, yuvarlandım ve bir uzuv yumağı gibi karmakarışık bir halde durdum.</p>

    <p>Bazılarınız fena düştüğümü ve ayağa kalkıp dövüşemeyecek kadar sersemlediğimi düşünebilir. Bazılarınızsa sert düşmeme rağmen bunun o kadar kötü olmadığını söyleyip, çok daha kötü düşüşlerden sonra bile kendimi toparlayabildiğimi hatırlatabilir.</p>

    <p>Bana göre sersemlemekle akıllı davranmak arasında ince bir çizgi bulunur. Bu çizginin ne kadar ince olduğuna artık siz karar verin.</p>
  </div>
</body>
</html>
