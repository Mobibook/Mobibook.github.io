<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilge Adamın Korkusu</title>
  <link href="../Styles/style.css" rel="stylesheet" type="text/css" />
</head>

<body class="icerik">
  <div class="bolum">
    <h1 class="baslik_1">Otuz Üçüncü Bölüm</h1>

    <h2 class="baslik_2 sigil_not_in_toc">Yangın</h2>

    <p>Ertesi akşam önemli teçhizatlarımdan birini koymayı unutabileceğim kaygısıyla seyahat heybemi dikkatle hazırladım. Her şeyi üçüncü defa kontrol ediyordum ki kapı çalındı.</p>

    <p>Kapıyı açınca soluk soluğa kalmış on yaşlarındaki bir oğlanla karşılaştım. Bakışları hemen saçlarıma yönelen oğlan rahatlar gibi oldu. “Sen Koath mısın?”</p>

    <p>“Kvothe,” dedim. “Evet, benim.”</p>

    <p>“Sana bir mesajım var.” Elini cebine atıp yırtık pırtık bir kâğıt parçası çıkardı.</p>

    <p>Elimi uzattım, fakat oğlan başını iki yana sallayarak bir adım geri çekildi. “Hanım bunu aldığın zaman bana bir mangır vereceğini söyledi.”</p>

    <p>“Bak ondan şüpheliyim,” dedim elimi indirmeden. “Mesaja bir bakayım. Sahiden bana yazılmışsa sana yarım peni veririm.”</p>

    <p>Kaşlarını çatan oğlan notu gönülsüzce uzattı.</p>

    <p>Kâğıt mühürlenmemiş, yalnızca iki kez katlanmıştı. Ayrıca biraz ıslaktı. Kan ter içindeki oğlana bakarken sebebini tahmin edebiliyordum.</p>

    <p>Notta şöyle yazıyordu:</p>

    <blockquote class="metin_1">
      <p><em>Kvothe,</em></p>

      <p><em>Bu akşam bana yemekte eşlik edersen çok sevinirim. Seni özledim. Heyecan verici haberlerim var. Lütfen beşinci çanda benimle Fıçı ve Domuz’da buluş.</em></p>

      <p><em>Sevgilerimle,</em></p>

      <p><em>Denna</em></p>

      <p class="paragraf"><em>Not: Oğlana yarım peni sözü verdim.</em></p>
    </blockquote>

    <p>“Beşinci çan mı?” dedim öfkeyle. “Tanrı’nın kapkara elleri aşkına! Buraya gelmen ne kadar sürdü? Vakit altıncı çanı çoktan geçti.”</p>

    <p>“Suç bende değil,” dedi oğlan, kaşlarını hışımla çatarak. “Saatlerdir seni arıyordum. Hanım Anka dedi. Nehrin öte yanındaki Anka’da Koath’a ver dedi. Ama bu yer Kuşlukçular Mahallesi’ne hiç de yakın değil. Hem öndeki tabelada anka resmi falan yok. Burayı nasıl bulacaktım ki?”</p>

    <p>“Birine sorsaydın ya!” diye bağırdım. “Eh be çocuk, amma kalın kafalıymışsın.” Derin bir nefes aldım ve oğlanı boğmaya yönelik güçlü dürtümü bastırmak için uğraştım.</p>

    <p>Pencereden dışarı bakınca ışığın azalmakta olduğunu gördüm. Yarım saat içinde dostlarım ormandaki ateş çukurunun etrafında toplanmaya başlayacaklardı. Imre’ye gidip gelecek kadar zamanım yoktu.</p>

    <p>“Peki,” dedim yapabildiğim kadar sakince. Cebimden güdük bir kurşun kalem çıkartıp kâğıt parçasının öteki tarafına bir not karaladım.</p>

    <blockquote class="metin_1">
      <p><em>Denna,</em></p>

      <p><em>Çok üzgünüm. Habercin beni ancak altıncı çandan sonra bulabildi. Kafası kalın mı kalın.</em></p>

      <p><em>Ben de seni özledim. Yarın gündüz veya gece istediğin saatte emrindeydim. Ne zaman ve nerede buluşacağımızı yazıp oğlanla geri gönder.</em></p>

      <p><em>Sevgilerle,</em></p>

      <p><em>Kvothe.</em></p>

      <p class="paragraf"><em>Not: Eğer oğlan senden para koparmaya kalkışırsa kafasına bir tane patlatıver. Ücretini Anker’ın Yeri’ne geri geldiği zaman alacak, tabii yolda şaşırıp da kâğıdı yemezse.</em></p>
    </blockquote>

    <p>Notu tekrar katladım ve kenarına biraz mum damlattım.</p>

    <p>Kesemi yokladım. Son bir ay içinde Devi’den aldığım fazladan iki talenti yavaş yavaş yemiştim. Parayı sargı bezi, kahve ve bu geceki planın malzemeleri gibi lükslere harcamıştım.</p>

    <p>Sonuç olarak cebimde dört peniyle yapayalnız bir şilinden başka bir şey kalmamıştı. Seyahat heybemi omzuma vurup oğlana peşimden aşağı gelmesini işaret ettim.</p>

    <p>Barın arkasında oturan Anker’a doğru başımı salladım, sonra da oğlana döndüm. “Bak,” dedim, “buraya gelirken işi yüzüne gözüne bulaştırdın, ama sana bir şans daha vereceğim.” Üç peni çıkarıp görmesi için havaya kaldırdım. “Fıçı ile Domuz’a geri dön, seni buraya gönderen kadını bul ve ona bunu ver.” Bu sefer de notu gösterdim. “O bir cevap yazacak. Cevabı alıp buraya getir ve şu adama ver.” Parmağımla Anker’ı işaret ettim. “O da sana paranı verecek.”</p>

    <p>“Ben gerzek değilim,” dedi oğlan. “Önce yarım penimi isterim.”</p>

    <p>“Ben de gerzek değilim,” karşılığını verdim. “Notu buraya geri getirdiğin zaman tam üç peni alacaksın.”</p>

    <p>Bana kötü kötü baktıysa da somurtarak başını salladı. Notu aldı ve koşarak kapıdan çıktı.</p>

    <p>“Buraya geldiği zaman aklı başında değil gibiydi,” dedi Anker.</p>

    <p>Başımı iki yana salladım. “Bir koyun kadar beyinsiz,” dedim. “Elimde olsa onu hiç kullanmazdım, ama Denna’nın neye benzediğini biliyor.” İç geçirip üç peniyi bara bıraktım. “Yalan söylemediğinden emin olmak için oğlan geri geldiği zaman sana zahmet notu okuyuver.”</p>

    <p>Anker bana huzursuz bir bakış attı. “Peki ya not, şey, biraz özelse?”</p>

    <p>“Öyleyse kalkıp göbek atarım,” dedim.. “Ama olacağını hiç sanmıyorum.”</p>

    <p class="paragraf">Ormana vardığımda güneş batmıştı. Çoktan gelmiş olan Wilem geniş çukurdaki ateşi harlıyordu. Beraber çeyrek saat çalışıp ateşin saatlerce yanmasına yetecek kadar odun topladık.</p>

    <p>Birkaç dakika sonra Simmon peşinden upuzun ve ölü bir dal çekerek kampa girdi. Üçümüz birlikte dalı parçalara ayırdık ve Fela ağaçların arasından çıkana değin tedirgin bir halde havadan sudan konuştuk.</p>

    <p>Fela’nın uzun saçları başının üstünde toplanmış olup zarif boynunu ve omuzlarını açıkta bırakıyordu. Gözleri koyu renkliydi ve ağzı her zamankinden daha kırmızıydı. Siyah renkli uzun gece elbisesi ince belinin ve yuvarlak kalçalarının etrafına toplanmıştı. Ayrıca genç yaşamımın o noktasına dek gördüğüm en şahane göğüsleri sergiliyordu.</p>

    <p>Hepimiz ona aval aval baktıysak da Simmon’un ağzı bir karış açık kaldı. “Vay be,” dedi. “Seni böyle görmeden önce bile bugüne kadar karşılaştığım en güzel kadındın. Daha da güzelleşebileceğin hiç aklıma gelmezdi.” Çocuksu kahkahasını atıp iki elini birden ona doğru uzattı. “Şu haline bak. Harikasın!”</p>

    <p>Yüzü kızaran ve bakışlarını kaçıran Fela’nın duyduklarından hoşlandığı belliydi.</p>

    <p>“Bu gece en zor görev senin,” dedim ona. “Senden böyle bir istekte bulunmak hiç hoşuma gitmiyor, ama...”</p>

    <p>“Ama tanıdığımız karşı konulmaz bir çekiciliğe sahip tek kadın sensin,” diye neşeyle lafa karıştı Simmon. “Yedek planımız Wilem’i bir elbisenin içine sokmaktı. Fakat hiç kimse öyle bir şeyin olmasını istemiyor.”</p>

    <p>Wilem kafa salladı. “Aynı fikirdeyim.”</p>

    <p>“Bunu sadece senin için yapıyorum,” dedi Fela bana ve buruk bir tebessüm etti. “Sana bir iyilik borçlu olduğumu söylerken günün birinde başka bir erkekle buluşmamı isteyeceğini asla tahmin edemezdim.” Tebessümü biraz silindi. “Özellikle de Ambrose’la.”</p>

    <p>“Ona sadece bir iki saatliğine katlanman gerekecek. Yapabilirsen onu Imre’ye götür, ama Midilli’den en az yüz metre uzaklıktaki her yer olur.”</p>

    <p>Fela içini çekti. “En azından bedava bir akşam yemeği yiyeceğim.” Simmon’a baktı. “Çizmelerin hoşuma gitti.”</p>

    <p>Sim sırıttı. “Yeni aldım.”</p>

    <p>Yaklaşan ayak sesleri duyunca o tarafa döndüm. Aramızda bulunmayan tek kişi Mola’ydı, fakat ayak seslerine karışan konuşmalar işitince dişlerimi sıktım. Herhalde gelenler mevsime göre sıcak olan havanın sefasını süren bir çift sevgiliydi.</p>

    <p>En azından o gece bir grup halinde birlikte görülemezdik. Böyle bir şey kafalarda pek çok soru doğururdu. Tam gelenlerin yolunu kesmek için yerimden fırlayacaktım ki Mola’nın sesini tanıdım. “Ben durumu izah ederken burada beklesen olmaz mı?” diyordu. “Lütfen. Sadece bekle. Böylesi işleri çok daha kolaylaştırır.”</p>

    <p>“Bırak krizlere girsin.” Karanlıktan yine tanıdık bir kadın sesi yükseldi. “Bağırmaktan ciğerleri patlasa bile umurumda değil.”</p>

    <p>Olduğum yerde kalakaldım. İkinci sesi de tanıyor, ama kime ait olduğunu bir türlü çıkartamıyordum.</p>

    <p>Mola ağaçların arasında belirdi. Yanında açık kızıl renkli saçlara sahip küçük bir suret duruyordu. Devi.</p>

    <p>Ben afallamış bir halde dikilirken Mola beni yatıştırmak istercesine ellerini kaldırdı ve hızlı hızlı konuşarak bana doğru yürüdü. “Kvothe, Devi’yi eskiden beri tanırım. Buraya ilk geldiğimde bana yol yordam öğretmişti. Ta ki Üniversite’den... gidene dek.”</p>

    <p>“Atılana,” dedi Devi gururla. “Bundan hiç utanmıyorum.”</p>

    <p>Mola sözlerini aceleyle sürdürdü. “Dün anlattıklarından sonra aranızda bir yanlış anlaşılma olabileceğini düşündüm. Neler olduğunu sormak için Devi’ye uğradığımda da...” Omuz silkti. “Her şey ortaya döküldü. Devi bize yardım etmek istiyor.”</p>

    <p>“Ambrose’a bir fiske de ben vurmak istiyorum,” dedi Devi. Onun adını anarken sesi soğuk bir hiddet taşıyordu. “Yoksa sana yardım etmek istediğim falan yok.”</p>

    <p>Wilem genzini temizledi. “Acaba onunla tanışıklığın olduğunu düşünürsek yanılmış-”</p>

    <p>“Ambrose tuttuğu fahişeleri döver,” dedi Devi, ansızın Wil’in sözünü keserek. “O piç kurusunu öldürüp de yakayı sıyırabileceğimi bilsem bunu yıllar evvel yapardım.” Gözlerini Wilem’e dikti. “Ve evet, onunla tanışıyoruz. Ve hayır, seni hiç ilgilendirmez. Bu kadar sebep yeterli mi?”</p>

    <p>Gergin bir sessizlik yaşandı. Yüzünü ifadesiz tutan Wilem başıyla evetledi.</p>

    <p>Devi dönüp bana baktı.</p>

    <p>“Devi.” Hafifçe eğilerek ona selam verdim. “Özür dilerim.”</p>

    <p>Devi şaşkın bir vaziyette gözlerini kırpıştırdı. “Vay be, olur şey değil,” dedi alaycı bir sesle. “Belki de kafanda küçük de olsa bir beyin vardır.”</p>

    <p>“Sana güvenemeyeceğimi sandım,” dedim. “Yanıldım ve şimdi pişmanım. Doğru düşünmediğimin farkındayım.”</p>

    <p>Devi beni uzun uzadıya süzdü. “Seninle arkadaş falan değiliz,” dedi kabaca, yüzündeki buz gibi ifadeyi koruyarak. “Ama bu iş bittiği zaman hâlâ hayatta olursan oturup konuşuruz.”</p>

    <p>Bakışları arkamdaki bir noktaya çevrildi ve yüz ifadesi yumuşadı. “Minik Fela!” Yanımdan hızla geçip Fela’ya sarıldı. “Kocaman olmuşsun!” Bir adım geri çekildi ve onu kol mesafesinden alıcı gözle süzdü. “Tanrım, tam bir Modeg fahişesine benziyorsun. Ambrose sana bayılacak!”</p>

    <p>Gülümseyen Fela elbisesinin etekleri havalansın diye azıcık döndü. “Arada sırada şık giyinmek için bir bahane çıkması iyi oluyor.”</p>

    <p>“Bahane beklememelisin,” dedi Devi. “Üstelik bunu Ambrose’tan daha düzgün erkekler için yapmalısın.”</p>

    <p>“Çok meşguldüm. Süslenip püslenmeyi neredeyse unutmuşum. Saçlarımı nasıl toplayacağımı hatırlamam bile bir saat sürdü. Bana verebileceğin bir tavsiye var mı?” Kollarım iki yana açarak yavaşça döndü.</p>

    <p>Devi dikkatli bir gözle onu tepeden tırnağa inceledi. “Bu halin onun hak ettiğinden çok daha iyi. Ama hiçbir şey takıp takıştırmamışsın. Niye üzerinde hiç takı yok?”</p>

    <p>Fela gözlerini ellerine dikti. “Eldivenlere yüzük olmuyor,” dedi. “Ve bu elbiseye yakışacak kadar güzel bir şeyim yoktu.”</p>

    <p>“Al o zaman,” diyen Devi başını yana eğdi ve saçının önce bir tarafına, sonra da diğerine uzandı. Fela’ya yaklaştı. “Amma uzunsun. Eğil biraz.”</p>

    <p>Fela yeniden doğrulduğunda sallanarak ateşin ışığını yansıtan bir çift küpe takmıştı.</p>

    <p>Devi geri çekildi ve bıkkın bir sesle iç geçirdi. “Ve tabii ki sende daha iyi duruyorlar.” Başını asabice iki yana salladı. “Tanrı aşkına be kadın, sendeki memeler bende olsaydı şimdiye dek dünyanın yarısını ele geçirmiştim.”</p>

    <p>“Al benden de o kadar,” diye hevesle atıldı Sim.</p>

    <p>Wilem kahkahalara boğuldu, sonra yüzünü örterek Sim’den uzaklaştı. Bir yandan da başını iki yana sallıyor, yanında duranın kim olduğuna dair en ufak bir fikri yokmuş gibi davranıyordu.</p>

    <p>Devi, utanmadan sırıtan Sim’in çocuksu yüzüne baktı, akabinde yine Fela’ya döndü. “Kim bu angut?”</p>

    <p>Mola’nın dikkatini çektim ve baş başa konuşabilmemiz için bana yaklaşmasını işaret ettim. “Bunu yapmana gerek yoktu, ama yine de sağ ol. Devi’nin orada bir yerde kuyumu kazmadığını bilmek huzur verici.”</p>

    <p>“Hemen rahatlama,” dedi Mola ciddiyetle. “Onu hiç bu kadar öfkeli görmemiştim. Kavgalı olmanız hoşuma gitmiyordu. Birbirinize çok benziyorsunuz.”</p>

    <p>Ateş çukurunun oraya, Wil’le Sim’in ihtiyatlı adımlarla Devi ve Fela’ya yaklaşmakta oldukları yere bir göz attım. “Hakkında çok şey duydum,” dedi Wilem, Devi’ye bakarak. “Daha uzun boylu olduğunu düşünmüştüm.”</p>

    <p>“Nasıl, hoşuna gitti mi?” diye dalga geçercesine sordu Devi. “Düşünmeyi kastediyorum.”</p>

    <p>Herkesin dikkatini üzerimde toplamak için ellerimi salladım. “Vakit geç oluyor,” dedim. “Artık harekete geçmeliyiz.”</p>

    <p>Fela başını salladı. “Ne olur ne olmaz diye oraya erkenden gitmek istiyorum.” Tedirgin bir tavırla eldivenlerini düzeltti. “Bana şans dileyin.”</p>

    <p>Mola yanına gidip ona çabucak sarıldı. “Her şey yolunda. Onunla kalabalık bir yerde kalmaya bak. Etrafta başkaları olursa davranışlarına çekidüzen verecektir.”</p>

    <p>“Ona şiirlerini sor,” diye nasihat verdi Devi. “Bir daha istesen de susmaz.”</p>

    <p>“Sabırsızlanacak olursa seçtiği şaraba iltifat et,” diye ekledi Mola. “Mesela, ‘Ah, bir bardak daha içmeyi çok isterim, ama kafayı bulacağımdan korkuyorum,’ gibi şeyler söyle. Hemen bir şişe daha alıp sana içirmeye çalışacaktır.”</p>

    <p>Devi başını salladı. “Bu da onu en az yarım saat daha oyalar.” Uzanıp Fela’nın elbisesinin üst kısmını biraz yukarı çekti. “İlk başta tutucu davran. Yemeğin sonlarına doğru ikizleri azar azar göster. Sık sık öne eğil. Omuzlarını doğru kullan. Vücudunu ne kadar çok görürse gecenin o kadar iyi gittiğini sanır. Böylece ellerine daha fazla hâkim olur.”</p>

    <p>“Bu şimdiye dek şahit olduğum en ürkütücü şey,” dedi Wilem usulca.</p>

    <p>“Dünyadaki bütün kadınlar birbirlerini gizliden gizliye tanırlar mı?” diye sordu Sim. “Aklıma başka bir açıklama gelmiyor da.”</p>

    <p>“Gizemiye’de topu topu yüz kadın var,” dedi Devi azarlarcasına. “Üstelik orada kalmak istesek de istemesek de bizi Koğuş’un tek bir bölümüne tıkıyorlar. Birbirimizi tanımamamız mümkün mü?”</p>

    <p>Fela’nın yanına gidip ona küçücük bir meşe dalı uzattım. “İşimiz bitince sana haber veririm. Ambrose yanından ayrılacak olursa sen de bana haber ver.”</p>

    <p>Fela bir kaşını kaldırdı. “Bir kadın böyle bir sözü yanlış anlayabilir,” dedi, ardından gülümseyerek dal parçasını uzun siyah eldivenlerinden birinin içine soktu. Sallanan küpeleri ışığı yeniden yansıttı. Küpeler zümrüttendi. Gözyaşı şeklindeki zümrütten.</p>

    <p>“Küpelerin pek güzelmiş,” dedim Devi’ye. “Onları nereden buldun?”</p>

    <p>Bu soruma kızıp kızmamaya karar vermeye çalışır gibi gözleri kısıldı. “Hoş bir delikanlı borcunu onlarla kapattı,” dedi. “Tabii seni zerre kadar ilgilendirmez, o ayrı mesele.”</p>

    <p>Omuz silktim. “Sadece merak etmiştim.”</p>

    <p>Fela bize el sallayıp yanımızdan ayrıldı, fakat daha on adım gitmeden Simmon onun peşinden koştu. Utangaç bir tebessüm ederek heyecanla bazı el hareketleri yaptı, sonra da ona bir şey verdi. Gülümseyen Fela o nesneyi de uzun siyah eldivenine soktu.</p>

    <p>Devi’ye döndüm. “Herhalde planı biliyorsundur.”</p>

    <p>Başını salladı. “Dairesi ne kadar mesafede?”</p>

    <p>“Yaklaşık bir kilometre,” dedim özür dilercesine. “Kaçak miktarı-”</p>

    <p>Devi bir el hareketiyle sözümü kesti. “Kendi hesaplamalarımı kendim yaparım,” dedi sertçe.</p>

    <p>“Peki.” Ateş çukurunun yakınında duran seyahat heybemi işaret ettim. “İçinde balmumu ve kil var.” Devi’ye ince bir huş dalı uzattım. “Yerlerimizi alınca sana işaret gönderirim. Balmumuyla başla. Ona en az yarım saatini ver, sonra da işaret gönderip kile geç. Kille de en az bir saat uğraş.”</p>

    <p>Devi burun kıvırdı. “Önümdeki bu kamp ateşiyle mi? En fazla on beş dakikamı alır.”</p>

    <p>“Aradığımız şeyi Ambrose’un çorap çekmecesinde bulamayabiliriz. Havasız bir yere saklanmış olabilir.”</p>

    <p>Devi elini sallayarak sözlerimi geçiştirdi. “Ben işimi bilirim.”</p>

    <p>Onu eğilerek selamladım. “Öyleyse kendimi senin becerikli ellerine teslim ediyorum.”</p>

    <p>“Bu kadarcık mı?” diye sitem etti Mola. “Bana bir saat nutuk attın! Üstüne bir de imtihan ettin!”</p>

    <p>“Vaktimiz yok,” diye kestirip attım. “Gerekirse sen ona yol gösterirsin. Zaten Devi benden daha iyi bir sempatici olabileceğinden şüphelendiğim az sayıdaki insandan biri.”</p>

    <p>Devi bana sert bir bakış attı. “Şüphelendiğin mi? Geçen sefer seni bir güzel pataklamıştım. Küçük bir el kuklasından farkın yoktu.”</p>

    <p>“O iki dönü önceydi,” dedim. “O zamandan beri çok şey öğrendim.”</p>

    <p>Wilem’e, “El kuklası mı?” diye sordu Sim. Wil açıklayıcı bir el hareketi yaptı ve ikisi de kahkahalara boğuldu.</p>

    <p>Wilem’e el ettim. “Haydi gidelim.”</p>

    <p>Biz oradan ayrılmadan evvel Sim bana küçük bir kavanoz verdi.</p>

    <p>Ona tuhaf tuhaf baktım. Hazırladığı simya karışımı zaten pelerinimdeydi. “Bu ne?”</p>

    <p>“Yanarsan kullanabileceğin bir merhem,” diye açıkladı. “Ama sidikle karıştırırsan şerbete dönüşür.” Yüzünde hiç de espri yapar gibi bir ifade yoktu. “Çok lezzetli bir şerbete.”</p>

    <p>Başımı ciddiyetle salladım. “Peki efendim.”</p>

    <p>Mola bize şaşkın gözlerle baktı. Devi’yse bize kasıtlı olarak aldırış etmeksizin ateşe odun yığmaya başladı.</p>

    <p class="paragraf">Bir saat sonra Wilem ve ben Altın Midilli’de kâğıt oynuyorduk. Ortak salon neredeyse tıklım tıklımdı ve bir arpçı ‘Tatlı Kış Çavdarı’ şarkısının idare eder bir versiyonunu çalıyordu. Varlıklı müşteriler kumar oynayıp içki içiyor, artık zengin insanlar hangi konularda konuşuyorlarsa onları konuşarak salonu alçak sohbetlerin uğultusuyla dolduruyorlardı. Seyis yamağının nasıl doğru düzgün dövüleceğinden bahsettiklerini tahmin ediyordum. Ya da köşkteki hizmetçi kızların peşinden koşma tekniklerini.</p>

    <p>Altın Midilli bana uygun bir mekân değildi. Müşterileri çok soyluydu, içkileri çok pahalıydı ve müzisyenleri kulaktan ziyade göze hitap eden cinstendi. Tüm bunlara rağmen neredeyse iki dönüdür oraya gidiyor, sosyetede kendime bir yer edinmeye çalışır gibi yapıyordum. Bu sayede hiç kimse bu gece burada bulunmamın tuhaf bir durum olduğunu söyleyemeyecekti.</p>

    <p>Wilem kendi içkisinden bir yudum daha alıp kartları karıştırdı. Yarısı bitmiş olan içkim ısınmıştı. Basit bir bira yudumluyordum, fakat Midilli’deki fiyatlar yüzünden kelimenin tam anlamıyla beş parasızdım.</p>

    <p>Wil bir el daha dağıttı. Simmon’un simya karışımı parmaklarımı biraz yapışkan bir hale getirdiği için kartlarımı dikkatle aldım. Aslında oyunu boş kartlarla oynasak da olurdu. Rastgele kart atıyor, gerçekte sadece dinleyip beklememe rağmen dikkatim oyundaymış gibi davranıyordum.</p>

    <p>Göz kenarımın hafifçe kaşındığını hissettim ve orayı kaşımak için elimi kaldırdım. Kendime son saniyede hâkim olabildim. Masanın karşısından bana bakan Wilem’in gözlerinde endişeli bir ifade vardı. Başını küçük fakat kararlı bir hareketle iki yana salladı. Bir an kıpırdamadan bekledim, sonra elimi yavaşça indirdim.</p>

    <p>Kayıtsız bir görünüm sergilemekle o kadar meşguldüm ki beklediğim bağırış dışarıdan geldiğinde hakikaten irkildim. Ses yalnızca panik halinde bir çığlığın yapabileceği gibi odadaki konuşmaları susturuverdi. “Yangın var! Yangın var!”</p>

    <p>Midilli’deki herkes bir anlığına donakaldı. İnsanlar şaşırıp ürktüklerinde bu hep olur. Bir saniye bekleyip etraflarına bakınırlar, havayı koklarlar ve akıllarından, <em>“Yangın mı dedi?”</em> veya, <em>“Yangın mı? Nerede? Burada mı?”</em> gibi düşünceler geçer.</p>

    <p>Bense hiç tereddüt etmedim. Ayağa fırlayıp çılgıncasına çevreme bakındım. Yangını görmeye çalıştığım belliydi. Ortak salondaki diğer insanlar yeni yeni harekete geçerken ben çoktan merdivenleri tırmanıyordum.</p>

    <p>“Yangın var!” diye bağırdı dışarıdaki şahıs. “Tanrım, yangın çıktı!”</p>

    <p>Küçük rolünü abartılı bir üslupla oynayan Basil’i dinlerken gülümsemeden edemedim. Onu planın tamamını anlatacak kadar iyi tanımıyordum, fakat harekete geçebilmem için birinin yangını erkenden fark etmesi çok önemliydi. İstediğim son şey hanın yarısını kazara da olsa yakmaktı.</p>

    <p>Merdivenin tepesine ulaşınca Altın Midilli’nin üst katına bakındım. Arkamdaki basamaklardan ayak sesleri yükseliyordu. Zengin misafirlerden bazıları kapılarını açmış, koridora bakıyorlardı.</p>

    <p>Ambrose’un kapısının altından azıcık duman sızmaktaydı. Her şey mükemmel gidiyordu.</p>

    <p>“Galiba şurada!” diye haykırdım, kapıya doğru koşarken elimi pelerinimdeki bir cebe sokarak.</p>

    <p>Arşiv’i tarayarak geçirdiğimiz o uzun günlerde birbirinden ilginç pek çok zahiriye düzeneğine dair açıklamalarla karşılaşmıştım. Bunlardan biri de kuşatma taşı adı verilen ufak bir aygıttı.</p>

    <p>Kuşatma taşı, sempati prensiplerinin en basitini esas alarak çalışıyordu. Bir arbalet enerjiyi depolar ve tetiği çekildiği zaman o enerjiyi kullanarak bir oku büyük bir süratle çok uzağa atar. Kuşatma taşı da işte öyle enerji depolayan üstü sigaldri kaplı bir kurşun parçasıdır ve depoladığı enerjiyi kullanarak kendini bir şahmerdanın kuvvetiyle on santim kadar hareket ettirebilir.</p>

    <p>Koridorun ortasına vardığım zaman bir adım geri çekildim ve Ambrose’un kapısına omuz attım. Tabii aynı anda kapıya avcumda sakladığım kuşatma taşıyla da vurmayı ihmal etmedim.</p>

    <p>Kalın kerestelerden oluşan kapı, balyoz yemiş bir fıçı misali içe göçtü. Koridordaki insanlardan hayret nidaları ve bağırışlar yükseldi. Delice bir sırıtışı suratımdan uzak tutmaya çalışarak hemen daireye daldım.</p>

    <p>Ambrose’un oturma odası karanlıktı ve havadaki duman onu daha da karanlık kılıyordu. İçeride, biraz solda titrek bir ateş ışığı fark ettim. Önceki ziyaretime dayanarak orasının yatak odası olduğunu biliyordum.</p>

    <p>“Hey!” diye bağırdım. “Herkes iyi mi?” Ses tonumu dikkatle ayarlamıştım: cesur ama endişeli. Tabii panikten eser yoktu. Ne de olsa bir kahraman rolü oynuyordum.</p>

    <p>Yatak odasındaki duman yoğundu; turuncu ateş ışığını boğuyor ve gözlerimi yakıyordu. Duvara dayalı duran ahşap bir çekmece dolabı Balıkhane’deki iş tezgâhları kadar büyüktü. Çekmecelerin kenarlarından alevler yükseliyordu. Anlaşılan Ambrose sempati bebeğini <em>sahiden</em> çorap çekmecesine koymuştu.</p>

    <p>Yakındaki bir sandalyeyi kaptım ve onu kullanarak daha birkaç gece önce içeri girerken kullandığım pencereyi kırdım. “Sokağı boşaltın!” diye aşağıya bağırdım.</p>

    <p>Görünüşe göre alt çekmecelerden en solda bulunanı en çok yanandı. Onu çekip açtığım zaman içindeki kızgın giysiler havayla temas ederek bir anda alev aldı. Burnuma yanık saç kokusu gelince kaşlarımı kaybetmediğimi umdum. Bir ay boyunca daimi bir hayret içindeymiş gibi görünmek istemiyordum.</p>

    <p>Baştaki harlamanın ardından derin bir nefes aldım, ağır tahta çekmeceye yaklaştım ve onu çıplak ellerimle dolaptan çekip çıkardım. Çekmece, dumanı tütmekte olan kararmış giysilerle doluydu, fakat pencereye koşarken altta kalmış sert bir şeyin tahtaya çarptığını duyabiliyordum. Ben çekmeceyi pencereden atarken o şey de döne döne aşağı düştü. Rüzgâra yakalanan giysilerse hemen tutuştu.</p>

    <p>Bunun akabinde sağ üst çekmeceye asıldım. O açılır açılmaz dumanlar ve alevler yekpare bir kütle gibi dışarı fışkırdı. O iki çekmece gittikten sonra dolabın içindeki boşluk basit bir baca görevi görmeye başladı: yangına ihtiyaç duyduğu bütün havayı sağlıyordu. İkinci çekmeceyi de pencereden dışarı atarken cilalı dolaba ve içindeki giysilere yayılan alevlerin o boğuk sesini işitebiliyordum.</p>

    <p>Gürültüyü duyup aşağıdaki sokağa toplanan insanlar yanan enkazı söndürmek için ellerinden geleni yapmaktaydılar. Küçük kalabalığın ortasındaki Simmon tabanlarına kabara çakılmış çizmeleriyle tepinip duruyor, altına aldığı her şeyi baharda yağan ilk yağmurun ardından su birikintilerinde zıplayan bir çocuk gibi paramparça ediyordu. Bebek düşüşten kurtulduysa bile böyle bir muameleden sağ çıkamazdı.</p>

    <p>Ambrose’un yaptığı sıradan bir gıcıklıktan öteye geçiyordu. Devi yirmi dakika önce bana işaret göndermiş, balmumu bebeği denediğini bildirmişti. Bundan bir sonuç çıkmaması hiç şüphesiz Ambrose’un kanımı kullanarak benim kil bir bebeğimi yaptığı anlamına geliyordu. Basit bir yangın öyle bir şeyi yok edemezdi.</p>

    <p>Diğer çekmeceleri de tek tek çıkarıp sokağa attım. Bir ara duraklayıp Ambrose’un yatağının etrafındaki perdeleri söktüm ve yangının ısısından korunmak için onları ellerime doladım. Bu yaptığım gıcık bir davranış gibi gözükebilir, fakat değildi. Ellerimin yanmasında çok korkuyordum. Sahip olduğum her beceri onları gerektiriyordu.</p>

    <p>Dolaba geri giderken yerdeki lazımlığa bir tekme atmam gıcıklıktı. Pahalı cinsten sırlı bir çömlek olan lazımlık devrildi ve ocağa kadar yuvarlanıp parçalandı. Ambrose’un halılarına dökülen şeyin lezzetli bir şerbet olmadığını söylesem yeter herhalde.</p>

    <p>Çekmecelerin bulunmadığı boşluklarda serbestçe yanan alevler odayı aydınlatırken kırık pencereden içeri temiz hava giriyordu. Sonunda bir müşteri daha odaya girecek cesareti sergiledi. Adam ellerini korumak için Ambrose’un yatağındaki battaniyelerden birini kullandı ve yanan son birkaç çekmeceyi de dışarı atmama yardım etti. Yaptığımız iş sıcak ve pisti; aldığım yardıma rağmen son çekmeceler de sokağa düşerken öksürüyordum.</p>

    <p>Her şey üç dakikadan kısa zamanda olup bitti. Pratik zekâlı bazı bar müşterileri birkaç sürahi dolusu su getirip boş dolap çerçevesi içinde yanmayı sürdüren alevlerin üstüne döktüler. Üzerlerinden duman tüten kadife perdeleri de pencereden attım. “Şuraya da bakın!” diye aşağıya seslendim ki Simmon kumaş yığınının arasından kuşatma taşımı alabilsin.</p>

    <p>Fenerler yakıldı ve serin gece havası kırık pencereden içeri dolarken duman gittikçe azaldı. İnsanlar yardım etmek, aval aval bakmak veya dedikodu yapmak için daireye doluştular. Hayret içindeki bir grup da Ambrose’un içeri göçmüş kapısının başında toplandı. Bu geceki gösterimin ne gibi söylentiler doğuracağını merak ediyordum.</p>

    <p>Oda iyice aydınlatılınca yangının yol açtığı hasar karşısında hayrete kapıldım. Çekmece dolabı artık kömür olmuş bir tahta parçası yığınından başka bir şey değildi ve arkasındaki sıva duvar sıcaktan dolayı kabarıp çatlamıştı. Beyaz tavan ise kocaman bir is lekesiyle kaplıydı.</p>

    <p>Soyunma odasındaki aynaya bakınca yansımam gözüme çarptı ve kaşlarımın büyük ölçüde yerini koruduğunu görerek sevindim. Üstüm başım perişandı, saçlarım karmakarışıktı ve yüzüm terle olduğu kadar külle de kaplıydı. Yüzümün karası yanında gözlerimin akı çok parlak duruyordu.</p>

    <p>Yanıma gelen Wilem sol elimi sargılamama yardımcı oldu. Aslında elim yanmamıştı, fakat oradan tek bir çizik bile almaksızın ayrılmam tuhaf karşılanırdı. Kaşlarımın azıcık yanması haricinde en ağır yaram ateşin gömleğimin kollarında açtığı deliklerdi. Bir gömleğim daha mahvolmuştu. Böyle giderse dönem sonu gelmeden çıplak kalacaktım.</p>

    <p>Yatağın kenarına oturup insanların dolaba dökmek için su taşımalarını seyrettim. Kararmış bir tavan kirişini işaret etmemle birlikte ona da su dökerek sert bir tıslama yükselmesine, bir duman ve buhar bulutu yükselmesine sebep oldular. İnsanlar içeri girip çıkmaya devam ediyor, enkaza bakarlarken kendi aralarında fısıldaşarak başlarını iki yana sallıyorlardı.</p>

    <p>Tam Wil elimi sarmayı bitirirken sokak taşlarına vuran nal sesleri kırık pencereden içeri sızdı ve kabaralı çizmelerin gürültüsünü geçici olarak bastırdı.</p>

    <p>Daha bir dakika bile geçmeden koridordan Ambrose’un sesi yükseldi. “Tanrı aşkına, burada neler oluyor? Dışarı çıkın! Çıkın!”</p>

    <p>Ambrose küfrederek ve insanları sağa sola iterek daireye daldı. Beni yatağının ucunda otururken görünce kalakaldı. “Dairemde ne işin var?” diye bilmek istedi.</p>

    <p>“Ne?” diye sordum, sonra da etrafıma bakındım. “Burası <em>senin</em> dairen miydi?” Dumandan genzim yanmış olduğu için sesimi yeteri kadar şaşkın tutabilmem kolay olmuyordu. “Yani <em>senin</em> eşyalarını kurtarayım derken mi yandım?”</p>

    <p>Ambrose gözlerini kıstı, sonra da çekmece dolabının yanmış enkazına doğru yürüdü. Gözleri yeniden bana kaydı ve aniden gelen bir idrakla kocaman açıldı. Sırıtmamak için kendimi zor tuttum.</p>

    <p>“Defol buradan seni gidi hırsız Ruh,” diye kin dolu bir sesle tısladı. “Kaybolan bir şey varsa yemin ederim inzibatları başına toplayacağım. Seni demir yasasıyla yargılatıp asılmanı sağlayacağım.”</p>

    <p>Cevap vermek için ağzımı açtım, sonra dizginlenemez bir öksürüğe tutulup ona ters ters bakmakla yetindim.</p>

    <p>“Aferin Ambrose,” dedi Wilem alay edercesine. “Onu suçüstü yakaladın. Yangınını çalıyordu.”</p>

    <p>Seyircilerden biri söze karıştı. “Evet, söyle de geri koysun!”</p>

    <p>“Çık dışarı!” diye kıpkırmızı ve öfke dolu bir suratla haykırdı Ambrose. “Ve o pis serseriyi de yanında götür. Yoksa ikinizi de evire çevire döverim.” Onun bu davranışı karşısında dehşete düşen görgü tanıklarının Ambrose’a ağızları bir karış açık halde baktıklarını fark ettim.</p>

    <p>Ona uzun, mağrur bir bakış atarak rolümün hakkını verdim. “Bir şey değil,” dedim gururum incinmiş gibi. Ona kabaca omuz atıp yanından geçtim.</p>

    <p>Ben odadan çıkarken yüzü kıpkırmızı kesilmiş yelekli ve şişman bir adam kapıda belirdi. Altın Midilli’nin sahibini hemen tanıdım.</p>

    <p>“Burada neler oldu böyle?” diye kaygıyla sordu adam.</p>

    <p>“Mumlar tehlikeli şeylerdir,” dedim. Başımı çevirip Ambrose’un gözlerinin içine baktım. “Cidden be oğlum,” dedim ona. “Aklından ne geçiyordu bilmiyorum. İnsan bir Gizemiye mensubunun daha akıllıca davranmasını bekliyor.”</p>

    <p class="paragraf">Wil, Mola, Devi ve ben kamp ateşinden geriye kalanların etrafında oturuyorduk. Ağaçların arasından ayak sesleri geldi. Fela gece elbisesini henüz üzerinden çıkarmamışsa da saçlarını açmıştı. Sim dikkatle yanında ilerliyor, çalıların arasından geçerlerken dalgın bir edayla dalları onun önünden çekiyordu.</p>

    <p>“Nerede kaldınız bakayım?” diye sordu Devi.</p>

    <p>“Imre’den buraya kadar yürümem gerekti,” diye açıkladı Fela. “Sim beni yolda karşıladı. Merak etme anne. Tam bir beyefendi gibi davrandı.”</p>

    <p>“Umarım gecen çok kötü geçmemiştir,” dedim.</p>

    <p>“Akşam yemeği tahmin edebileceğiniz gibiydi,” diye itiraf etti Fela. “Ama gecenin ikinci kısmı her şeye değdi.”</p>

    <p>“İkinci kısmı mı?” diye sordu Mola.</p>

    <p>“Dönüşte Sim beni enkazı görmem için Midilli’ye götürdü. Ambrose’un yanına uğrayıp onunla iki çift laf ettim.” Fela’nın tebessümü şeytaniydi. “Kusursuz bir alınganlık sergiledim.”</p>

    <p>“Aynen öyle yaptı,” dedi Simmon. “Harikaydı.”</p>

    <p>Fela ellerini beline koyup Sim’e baktı. “Demek yanımdan kaçıp gidersin ha?”</p>

    <p>Sim yüzünü abartılı bir ifadeyle buruşturdu ve ellerini çılgınca salladı. “Bana bak seni gidi beyinsiz kasnak!” dedi Ambrose’un Vintas aksanının iyi bir taklidiyle. “Dairem yanıyordu diyorum!”</p>

    <p>Fela kollarını bıkkınlıkla açarak ona sırtını döndü. “Bana yalan söyleme! Fahişenin birine koştuğunu biliyorum. Hayatımda hiç bu kadar küçük düşmemiştim! Seni bir daha asla görmek istemiyorum!”</p>

    <p>Onları alkışladık. Fela’yla Sim kol kola girip bizi selamladılar.</p>

    <p>“Hakikat yerini bulsun diye söylüyorum,” diye ekledi Fela. “Ambrose bana tam olarak budala ‘kasnak’ demedi.” Bunu söylerken kolunu Sim’inkinden ayırmamıştı.</p>

    <p>Simmon utanır gibi oldu. “Eh, bir bayana şaka icabı bile söylenmeyecek şeyler vardır.” Fela’nın kolunu gönülsüzce bıraktı ve devrik ağaç gövdesinin üstüne çöktü. Fela da onun yanına oturdu, kulağına doğru eğilip bir şeyler fısıldadı. Sim gülerek başını iki yana salladı. “Ama lütfen,” dedi Fela, elini onun koluna koyarak. “Kvothe’nin lavtası yanında değil. Birinin bizi eğlendirmesi gerek.”</p>

    <p>“Peki, peki,” diyen Simmon’un biraz heyecanlandığı anlaşılıyordu. Kısa bir müddet gözlerini kapadı, sonra da gür bir sesle konuştu.</p>

    <blockquote class="dize">
      <p><em>Felamız bir anda çıkageldi; gözleri ateş gibi,</em></p>

      <p><em>Güçlüydü adımları; sokağı bir çırpıda aşıverdi,</em></p>

      <p><em>Aradı buldu Ambrose’u; etrafı kül dolu</em></p>

      <p><em>Sertti bakışları; ürkütücüydü ifadesi</em></p>

      <p><em>Yine de korkmadı Fela; cesurdu gö-</em></p>
    </blockquote>

    <p>Simmon ‘göğüsleri’ demeden önce ansızın durdu ve yüzü pancar gibi kızardı. Devi ateşin karşısından gevrek gevrek güldü.</p>

    <p>Wilem dostluğunu ispatlayarak dikkat dağıtıcı bir soru yöneltti. “Niye hep cümlelerin ortasında bekliyorsun?” diye sordu. “Soluklanmak istermiş gibi.”</p>

    <p>“Onu ben de sordum,” dedi Fela gülümseyerek.</p>

    <p>“Bu Eld Vintic şiirlerinde kullanılan bir şeydir,” diye açıkladı Sim. “Durgu denilen bir dize arasıdır.”</p>

    <p>“Bakıyorum da şiirden korkutucu ölçüde iyi anlıyorsun Sim,” dedim. “Bu gidişle sana olan saygımı kaybedeceğim.”</p>

    <p>“Sus bakayım,” dedi Fela. “Bence bir harika. Böyle ayaküstü şiir uyduramadığın için onu kıskanıyorsun.”</p>

    <p>“Şiir, müziksiz bir şarkı gibidir,” diye ahkâm kestim. “Müziksiz bir şarkı da ruhsuz bir vücuda benzer.”</p>

    <p>Simmon karşılık veremeden Wilem elini kaldırdı. “Siz felsefi konulara dalmadan önce bir itirafta bulunmam lazım,” dedi ciddiyetle. “Ambrose’un dairesinin önüne bir şiir düşürdüm. Hemme Hoca’ya yönelik güçlü duygularından bahseden bir akrostiş.”</p>

    <p>Hepimiz gülüştük, fakat Simmon bunu herkesten daha komik bulmuş gibiydi. Kahkahalarının dinmesi biraz zaman aldı. “Planlasak bile bundan daha iyi olamazdı,” dedi. “Yanımda birkaç parça kadın eşyası getirmiştim. Onları sokaktakilerin arasına saçtım. Kırmızı satenler, dantelli öteberiler, bir de balinalı korse.”</p>

    <p>Yeniden kahkahalar yükseldi. Derken bütün gözler bana çevrildi. “Peki sen ne yaptın?” diye sordu Devi.</p>

    <p>“Sadece kalkıştığım işi,” dedim ciddiyetle. “Sadece geceleri güvenle uyuyabileyim diye bebeği yok etmek için gerekeni.”</p>

    <p>“Lazımlığı devirdin,” dedi Wilem.</p>

    <p>“Doğru,” diye kabul ettim. “Ve bunu buldum.” Bir kâğıt parçası kaldırdım.</p>

    <p>“Eğer o Ambrose’un şiirlerinden biriyse,” dedi Devi, “onu derhal yakıp ellerini yıkamanı öneririm.”</p>

    <p>Katlı kâğıdı açıp yüksek sesle okudum. “Defter kaydı: 4535 - yüzük. Beyaz altın. Mavi dioptaz taşlı. Genişliği ayarlanıp parlatılacak.” Kâğıdı temkinle katlayıp cebime koydum. “Benim için,” dedim, “bu bir şiirden çok daha iyi.”</p>

    <p>Sim dimdik oturdu. “Yoksa o senin hatunun yüzüğü için bir rehin fişi mi?”</p>

    <p>“Tahminimde yanılmıyorsam bir kuyumcunun teslim faturası. Ama evet, onun yüzüğü için,” dedim. “Ayrıca benim o hatunum değil.”</p>

    <p>“Hiçbir şey anlamadım,” dedi Devi.</p>

    <p>“Her şey onunla başladı,” dedi Wilem. “Kvothe hoşlandığı kıza ait bir eşyayı Ambrose’tan geri almaya çalışıyordu.”</p>

    <p>“Biri olup bitenleri baştan anlatsın,” dedi Devi. “Hikâyeye orta yerinden girmişim gibi gözüküyor.”</p>

    <p>Yaşananları dostlarımın anlatmasına müsaade ederek sırtımı bir kayaya yasladım.</p>

    <p>Kâğıt parçasını Ambrose’un çekmece dolabında bulmamıştım. Ocağın üstünde veya yatağının yanındaki sehpada da. Ne mücevher tepsisinde ne de yazı masasında.</p>

    <p>Aslına bakılırsa Ambrose’un para kesesindeydi. Keseyi hırsız bir Ruh damgası yedikten yarım dakika sonra sırf inat olsun diye yürütmüştüm. Midilli’de ona omuz atıp geçerek odasından çıkarken bunu neredeyse hiç düşünmeden yapmıştım.</p>

    <p>Ne tesadüftür ki kesede para da vardı. Neredeyse altı talent. Bu Ambrose’a göre fazla bir şey değildi. Bir kadınla felekten bir gece geçirmek için yeterli bir meblağdı, o kadar. Fakat benim için öyle büyük bir paraydı ki onu çaldığım için az kalsın suçluluk duyacaktım. Az kalsın.</p>
  </div>
</body>
</html>
