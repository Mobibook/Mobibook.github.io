<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>istezorinsan</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_1">ÖNSÖZ</h1>

  <p class="normal1">Dünyamızda yedi milyara yakın insan yaşıyor. Biliyoruz ki bu insanların hepsi birbirinden farklı. Bilim insanları bunca farklılık içinde insanı anlayabilmek, tanıyabilmek, hastalıklara tedavi yöntemleri geliştirmek için gruplandırıyorlar. Doktorlar ayrı, sosyologlar ayrı, antropologlar, psikologlar hepsi ayrı sınıflandırmalarla insanı tanımaya yönelik çalışmalar yapıyorlar.</p>

  <p class="normal1">Literatüre baktığımızda davranış bilimcilerin yaptığı gruplamalar içinde “zor insanlar” diye tanımlanan bir grup hemen dikkati çekiyor. <span class="ideitalik">Zor İnsanlarla Zorlanmadan Baş Etmek</span> adlı kitabımda zor insanlardan söz etmiş okuyucularımdan bir sonraki kitabım için öneriler istemiştim. Öneride bulunan okuyucularıma çok teşekkür ederim.</p>

  <p class="normal1">Şimdi <span class="ideitalik">İşte Zor İnsanlar</span> kitabıyla karşınızdayım. Bu kitapta sizlerden gelen öneriler doğrultusunda yine üç farklı zor insan tipine yer verdim. Bu tiplerden birincisi <span class="ideitalik">Ben Bilirim</span> adlı öyküde ele aldığım, literatürde de sık sık sözü edilen her konuda bir fikri olup her söze karışan, baskın tipler. Böyle kişilerle hem iş yaşamında hem de özel yaşamımızda sıkça karşılaşıyoruz. Bu nedenle de öyküye hem iş, hem de aile ortamında “ben bilirim” diyen karakterler yerleştirdim. Umarım verdiğim ipuçları sizlere yaşantınızda kolaylık sağlayacaktır.</p>

  <p class="normal1"><span class="ideitalik">Şikâyetim Var</span> diye adlandırdığım ikinci öykümüzde ise karşınıza sürekli şikâyet eden bir karakter çıkacak. Bu öyküde hem onun gibilerle baş etmenin yollarını hem de genel olarak müşteri şikâyetlerini ele almanın yollarını bulacaksınız. Özellikle hizmet sektöründe çalışanlar müşteri şikâyetlerinin büyük bir titizlikle ele alınması gerektiğini bilirler. Bu öykü hizmet sektöründe yer alan iş kolları içinde müşteri şikâyetlerine en duyarlı olması gereken bir kuruluşta, bir hastanede geçiyor. Onların şikâyetçilerle baş etmek üzere yaptıkları sizlere de örnek olabilir.</p>

  <p class="normal1">Üçüncü öykünün adını ise <span class="ideitalik">Dost musun, Düşman mı?</span> koydum. Adından da anlaşılacağı gibi bu öyküde dost gibi görünen ama her fırsatta düşmanca hareketler yapan bir kişi var. Literatürde “insanı sırtından hançerleyen kişi” olarak tanımlanan bu karakterin de bir orkestrada yaptığı düşmanca işleri okuyacaksınız. Bu karakterleri tanımak biraz zaman aldığı için kahramanımız kendini koruyuncaya kadar pek çok hançer yarası alıyor. Umarım hiçbir zaman karşınıza böyle bir kişi çıkmaz. Ama çıkarsa unutmayın, onunla da baş etmenin yolu var.</p>

  <p class="normal1">Zor insanlar yaşamın bir parçası, hatta tuzu biberi. İş yaşamında veya özel yaşamda onlarla karşılaşabiliriz. Bu bizi korkutmasın. Doğru yaklaşır ve iyi ilişkiler kurmayı başarırsak onlarla baş edebiliriz. Böylece hem kendimiz, hem de onlar için mutlu bir ortam yaratabiliriz.</p>
</body>
</html>
