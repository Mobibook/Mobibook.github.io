<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>istezorinsan</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_4">DOST MUSUN, DÜŞMAN MI?</h1>

  <p class="normal1">— Allegro, allegro, allegrooo…</p>

  <p class="normal1">Orkestra şefimiz olanca sesiyle bağırınca başımı kaldırıp yüzüne baktım. Kır saçları dağılmış, zarif yüzü kıpkırmızı olmuştu. Elindeki sopasını çello çalan arkadaşlara doğru sallıyordu.</p>

  <p class="normal1">— Arkadaşlar birinci bölüm canlı, neşeli olacak. Unuttunuz mu? Bu ilk provamız da değil ama bazı arkadaşlar nedense işi ağırdan almaya niyetli görünüyorlar. Unutmayın lütfen, hızlı bir giriş yapacağız. Çellolar, viyolalar, kemanlar anlaşıldı mı?</p>

  <p class="normal1">Hepimiz başımızı evet der gibi salladık. “Bugün ters tarafından kalkmış” dedi usulca arkadan biri. Şefimiz duyacak diye korkudan başımı öne eğdim.</p>

  <p class="normal1">— Tekrar baştan alıyoruz. Allegro!</p>

  <p class="normal1">Ve müzik başladı. Büyüleyici bir ses salonu doldurdu. Bu senfoniye bayılıyorum. Sanki insanı bambaşka bir dünyaya götürüyor. Uçmak gibi bir şey! Çalarken gözlerimi kapıyorum. Bu duygu o kadar hoş ki çalmayan bilemez. Rüya gibi bir şey!</p>

  <p class="normal1">— İkinci bölüm! Andante! Dikkat etmiyorsunuz. Tempoyu düşürün, daha yavaş, daha yavaş…</p>

  <p class="normal1">Şefimizin bağırmasıyla o güzel rüyadan uyandım. Yoksa bana mı söylüyor? Aman herkese rezil olurum. Başımı kaldırdım. Hayır! Arkaya doğru bakıyor bu kez, obua, fagot ve flüt çalanlara. Dikkatli olmalıyım. Azar işitmek istemem doğrusu.</p>

  <p class="normal1">Prova, üç kez durup yeniden başladığımız için iki saat sürdü. Nihayet bittiğinde biz de bitmiştik. Şefimiz Kemal Bey teşekkür ederek salondan çıkınca sanatçılar da yavaş yavaş ayağa kalktılar. Kimi bacaklarını, kimisi kollarını esnetiyordu. Bazıları da enstrümanını toplamaya çalışıyordu. Kemanımı kucağıma koydum. Bir süredir bu kadar yoğun çalışmadığım için olsa gerek boynum fena hâlde ağrıyordu. Oturduğum yerden omuzlarımla daireler çizerek gevşemeye çalışıyordum ki hemen önümde keman çalan arkadaş arkasını dönüp gülümsedi. “Omzunuz tutuldu, değil mi?” diye sorduktan sonra yanıt beklemeden “Biraz ovayım geçer” diyerek hemen arkama geçip sırtıma ve boynuma masaj yapmaya başladı. Bir yandan da konuşuyordu. Adı Nurcan’mış. Bu orkestrada üç yıldır keman çalıyormuş. “Şefimiz böyledir. Her konserden önce gergin olur ve provalarda bizi zorlar. Hafta sonu konserimiz var ya bu hafta stresli geçecek. Hazır ol” dedi.</p>

  <p class="normal1">Bu beklenmedik yakınlık hem hoşuma gitti hem de mahcup oldum. O sözlerini tamamlayınca ayağa kalktım. Önce masaj için teşekkür ettim. Sonra kendimi tanıttım:</p>

  <p class="normal1">— Tanıştığımıza memnun oldum. Benim adım, Zeynep. Bu orkestraya bir başka devlet senfoni orkestrasından atandım. Bir ay oldu geleli. Doğru dürüst kimseyi tanımıyorum. Bu arada masaj çok iyi geldi. Ben de sizin omuzlarınızı ovabilirim isterseniz.</p>

  <p class="normal1">Bu teklifimi reddeden Nurcan kemanını kutusuna koyarken “Daha önce hiçbir devlet senfoni orkestrasından buraya atama olmamıştı. Olsa olsa sürgün olur, şaşırdım. Kendiniz mi istediniz, yoksa gönderildiniz mi?” dedi. Bu soruya hiç hazırlıklı değildim. Bir an durdum ve yutkundum. “Kendim istedim atanmayı” dedim. Yüzüme dikkatle bakıyordu. Ben de konuşmaya devam ettim:</p>

  <p class="normal1">— Açıkçası bulunduğum ilden biraz ayrılmak istedim. Burada boş pozisyon varmış. Ben de hiç düşünmeden kabul ettim. İşte buradayım.</p>

  <p class="normal1">Anlattıklarım Nurcan’ı tatmin etmemiş gibiydi. Kaşlarını kaldırıp, dudaklarını aşağı doğru bükerek “Bir insan kendi isteğiyle buraya neden gelmek ister ki?” diye sordu. Kendi kendine konuşur gibiydi. Anlaşılan benden aldığı yanıt merakını gidermeye yeterli olmamıştı. On dakika önce tanıştığım bir kişiye yaşantımın tüm ayrıntılarını anlatmayı düşünmüyordum. Sessizce durup gülümsedim. Konuyu değiştirmek için ne diyeceğimi düşünürken yanımıza yaklaşan uzun boylu bir arkadaş, “Hey, hanımlar, yandaki çorbacıya gidiyoruz. Siz de gelsenize” dedi. Bu beklenmedik teklife çok memnun olmuştum. Sevinçle “Oluur” dedim, sonra Nurcan’a dönüp başımla kapıyı işaret ederek haydi gidelim der gibi bir hareket yaptım. Ses çıkarmadan beni takip etti.</p>

  <p class="normal1">Böylece bizi çağıran uzun boylu arkadaş önde biz arkasında bitişikteki çorbacıya gittik. İçeride orkestradan yirmi kadar insan toplanmıştı. Masaları birleştirmişler, topluca oturuyorlardı. Herkes birbirine takılıyor, neredeyse hepsi aynı anda konuşuyordu. Biz içeri girince birkaç kişi dönüp “Nerede kaldınız? Biz siparişleri verdik bile” dedi. Bizi davet eden arkadaş, “Geride kalanları topladım” dedi gülerek. Sonra bana döndü ve “Aramıza hoş geldiniz. Ben kontrbas Taner” dedi. Güldüm, “Ben de kemancı Zeynep.” Bize gösterdikleri yerlere oturunca herkes tek tek kendini tanıtmaya başladı.</p>

  <p class="normal1">“Hepsinin adını aklımda tutmam çok zor. Yazsa mıydım acaba? Neyse zaman içinde öğrenirim. Karıştırırsam ayıp olacak” diye düşündüm. Taner aklımdan geçenleri okurmuş gibi “Şimdi herkesin adını öğrenmek için kendini zorlama. Bir iki prova sonunda hepimizi tanırsın” dedi gülerek. O sırada masanın etrafındaki herkes kendini tanıtmış ve sıra yanımda oturan Nurcan’a gelmişti. “Bu da meşhuuur Nurcan Hanım” dedi kıvırcık saçlı, kilolu ve güler yüzlü arkadaş. Adı galiba Coşkun’du ve tuba çalıyordu. Ben gülerek “Nurcan’la tanıştım” diye atılınca Coşkun, “Ondan hiç kuşkum yok” dedi muzip bir ifadeyle gülerek. En son sıra bendeydi. Ben de kendimi tanıttım. Tam sözlerimi bitirmiştim ki Nurcan, “Buraya kendi isteğiyle atanmış. Sürgün değilmiş” diye ilave etti. Sözünde alay mı vardı, bana mı öyle geldi anlayamadım. Üzerinde de durmadım. Ne de olsa yeni işyerimdeki ilk arkadaşımdı. Onunla iyi dost olmak istiyordum.</p>

  <p class="normal1">Çorbacıda bir saatten fazla oturduk. Şakalar, takılmalar, fıkralarla zamanın nasıl geçtiğini anlayamadım. Orkestra üyeleri arasında sıcak bir dostluk ilişkisi olduğu belli oluyordu. Ne güzel! Burada mutlu olacağım. Arada bir şefimiz Kemal Bey hakkında da şakalar yaptılar, ama seçtikleri sözcüklerden ona büyük saygı duydukları anlaşılıyordu. O gün çorbacıda pek konuşmadım. Dinleyerek yeni ekibimi tanımaya çalıştım. Onlar şakalaşırken “Şefimiz Kemal Bey’i de sizleri de sevdim” diye geçirdim içimden. Kemal Bey bende işine saygılı, titiz çalışan yönetici izlenimi bıraktı. Daha ilk provada karar vermek erken ama bu arkadaşlarla da iyi geçineceğime inanıyorum. İyi ki gelmişim.</p>

  <p class="normal1">Çorbalar içildi, tostlar salatalar yenildi. Yavaş yavaş ekip dağılmaya başladı. Ben de ayağa kalkmak üzere doğrulunca yanımda oturan Nurcan, “Beraber kalkalım” dedi. Yeni çevremdeki ilk arkadaşım beni yalnız bırakmıyor. Ne hoş! Birlikte kalktık. Geride kalanlara iyi akşamlar dileyip çıktık.</p>

  <p class="normal1">Nurcan’ın arabası vardı, beni eve bırakmayı önerdi. “Sormayı unuttum. Nerede kalıyorsun? Ev mi tuttun? Bir aydır otelde kaldığını söylemeyeceksin, değil mi?” Ardı ardına gelen bu sorulara güldüm. Anlaşılan bu Nurcan meraklı bir arkadaştı. Belki de beni bir an önce yakından tanımak istiyordur. Kim bilir.</p>

  <p class="normal1">— Ben anneannem ve dedemle kalıyorum. Onların burada kocaman bir evleri var. Bana da bir oda ayırdılar. Başlangıçta yanlarında geçici bir süre kalır, sonra kendi evime geçerim diye düşünmüştüm ama birlikte o kadar mutluyuz ki sanırım bu düzeni bozmayacağım.</p>

  <p class="normal1">Nurcan şaşırmıştı. “Öyleyse siz buralısınız. Şimdi neden buraya geldiğin daha anlaşılır oldu” dedi. Ona annemin buralı olduğunu söyledim. Sonra babamın memleketini, şimdi nerede oturduklarını sordu. Başka kardeşlerim var mı, ne iş yapıyorlar, yaşları kaç, neredeler, hepsini öğrendi. Anneannemlerin evine geldiğimizde bütün ailemi tanımıştı. Ben yalnızca ona “Siz yakında mı oturuyorsunuz?” diyebildim. Bize çok yakınmış evleri. Eve gelince onu yukarıya davet ettim. Memnuniyetle kabul etti. Kapıyı açan anneanneme yeni arkadaşımı tanıttım. Ardından da Nurcan’a “Anneannem Nedret Hanım ve dedem Halil Bey” diyerek bizim tontonları tanıştırdım. O akşam Nurcan bizimle oturup bir bardak çay içti. Yolda bana yaptığı gibi bir sürü soru sorarak bizimkileri terletti.</p>

  <p class="normal1">Akşam yemekte dedem, “Aman dikkatli ol kızım, çok meraklı tiplerden zarar gelebilir” diye beni uyardı. “Aman dedeciğim ne yapabilir ki!” dedim gülerek. “Kızım böyle meraklı tipler dedikoduyu çok severler. O yüzden ne kadar bilgi verdiğine dikkat et.” Dedeme sarıldım, öptüm. Haklı olabilir. Ama ben yine de bir arkadaş bulduğum için mutluyum. Odama gidip çalışsam iyi olur. Yarınki provada şefimden eleştiri alıp yeni ekibime rezil olmak istemiyorum.</p>

  <p class="normal1">Evden neşeyle çıktım. Artık yeni yaşantım düzene giriyor. Dostlar ediniyorum. Utanmasam koşa koşa gideceğim provaya. Salona geldiğimde benden önce gelenleri görerek şaşırdım. İşini seven yalnızca ben değilim anlaşılan. Birden dün çorbacıda tanıştığım arkadaşlardan sarışın, ince ve çok hoş bir genç kadın olan Bahar’la göz göze geldik. Gülümseyerek yanıma geldi ve “Merhaba Zeynep, dün tanışmıştık” dedi. “Merhaba Bahar. Adınızı doğru bildim, değil mi?” deyince “Bravo, aklında iyi tutmuşsun. Ben orkestradaki arkadaşların adını bir ayda zor öğrenmiştim.” dedi. Ben de güldüm ve “İnan herkesin adını öğrenemedim. Ama sesinle, duruşunla insanda o kadar hoş bir izlenim bırakıyorsun ki adın aklıma yazıldı. Viyola çalıyordun, değil mi?” dedim. Bu güzel sözlerim üzerine sıcacık gülümseyerek “Evet, ben viyola sanatçısıyım” dedi. Daha sözünü tamamlamadan yanımdan ayrılıp gitti. Hayretle arkasından bakakaldım. Daha konuşmamız bitmemişti.</p>

  <p class="normal1">O sırada omzuma bir el dokundu. “Merhaba Zeynep, bakıyorum erkencisin.” Gelen Nurcan’dı. Ona merhaba derken aklım Bahar’ın beklenmedik davranışına takılmıştı. “Ben mi yanlış bir şey söyledim?” diye düşünürken Nurcan, “Buzlar kraliçesi Bahar’la ne konuşuyordunuz?” diye sordu. Bu kez ona hayretle baktım. O devam etti:</p>

  <p class="normal1">— Aman dikkatli ol, çok kendini beğenmiş biridir. Küçük dağları o yaratmış gibi burnu havada gezinir.</p>

  <p class="normal1">İyice aklım karıştı. Az önce beni sıcak bir ilgiyle selamlayıp hatırımı soran Bahar’dan mı söz ediyor? Yoksa aralarında bir sorun mu var? Belki de Bahar, Nurcan’ın geldiğini görünce hızla uzaklaştı. Yok canım, daha neler! Ben de kendi kendime senaryo yazıyorum.</p>

  <p class="normal1">Prova başlamadan birçok kişiyle selamlaştım. Artık ekibin çoğunu tanıyorum. Dün iyi ki Taner çağırdı da iş dışında, rahat bir ortamda çalışma arkadaşlarımı tanıma olanağını buldum. Kemal Bey içeri gelince ayağa kalktık. O da hepimizi saygıyla selamladı. Bugün Nurcan benim yanıma oturmuştu. Şefimizin işaretiyle çalmaya başladık. Bir gün önce çalıştığımız senfoniyi kusursuz çaldık. Aslında bana öyle gelmiş. Provanın sonuna doğru şefimizin sesi duyuldu.</p>

  <p class="normal1">— Arkadaşlar, dikkat etmiyorsunuz. Üçüncü bölüm “minuet”, değil mi? Dans eden çiftleri düşünün. Ona göre çalın. Arkanızdan atlı kovalamıyor. Unutmayalım ¾’lük notalar olacak. Lütfen ona göre çalalım. Unutmayın, finalde yine allegro çalacağız. Canlı ve coşkulu!</p>

  <p class="normal1">Kemal Bey’in sesi son derece sakindi ama o kadar ciddi konuşuyordu ki salonda nefes alma sesi bile duyulmuyordu. Sonra arp çalan esmer, zarif arkadaşa döndü.</p>

  <p class="normal1">— Elif, sen üçüncü bölümü tek başına bir çal bakalım. Sen giriş yaptıktan sonra diğer arkadaşlar benim işaretimle katılsınlar.</p>

  <p class="normal1">Arptan harika bir ses yükseldi. Ardından şefimiz birinci kemanlara işaret etti. Onlar da çalmaya başladılar. Derken bir sonraki işaretiyle çellolar, sonra biz ikinci kemanlar devreye girdik. Ardından vurmalılar bize eşlik etti. Harika bir uyum içinde çalmaya başladık. Kemal Bey işini iyi biliyor. Prova sona erdiğinde herkesin yüzü gülüyordu.</p>

  <p class="normal1">Kemal Bey, korno ve tuba çalan arkadaşlarla köşede konuşurken biz toplanmaya başladık. Nurcan, “Nereye gideceksin?” diye sorunca hafta sonu vereceğimiz konser için kendime yeni bir elbise almaya karar verdiğimi ve alışveriş merkezine gideceğimi söyledim. O da bana katıldı. Beraberce alışverişe gittik. Mağazaları gezdik. Kendime çok güzel bir elbise aldım. Sonra oturup hafif bir yemek yedik. Sağ olsun, yine Nurcan akşam beni eve bıraktı.</p>

  <p class="normal1">Anneannem yüzümün güldüğünü görünce “Aman benim kızım, güzel bir gün geçirmiş” diyerek sarılıp öptü. Ona aldığım elbiseyi gösterdim. “Aa, çok güzelmiş gerçekten. Eminim, sana da çok yakışacak. Etekleri pakette biraz buruşmuş. Sen hemen askıya as. Cumartesi sabahı ben güzelce ütülerim Zeynepçiğim” dedi. İyi ki onlarla oturuyorum. Bana hep moral veriyorlar.</p>

  <p class="normal1">Hafta sonuna kadar iki provamız daha vardı. Konser programında çalıştığımız senfoninin dışında bir de keman konçertosu bulunuyordu. Ona da çalışacaktık. Odama çekilip biraz pratik yapsam iyi olur. Keman konçertosunda bize önemli bir iş düşecek. Odama giderken eski görevimden ayrılıp buraya gelmekle çok doğru bir karar verdiğimi düşünüyordum.</p>

  <p class="normal1">Üçüncü prova için gittiğimde Taner telaşla yanıma gelerek şefimiz Kemal Bey’in beni çağırdığını söyledi. Heyecanla odasına gittim. Kendisiyle ilk geldiğimde kısa bir görüşmemiz olmuştu. Onun dışında hiç konuşmamıştık. Kemal Bey bana oturmam için masasının yanındaki koltuğu gösterdi ve hatırımı sorduktan sonra “Zeynep Hanım ben genç sanatçılara olabildiğince şans vermeyi seviyorum. Konserde solistimiz olan Rus keman ustası bugün provamıza katılamayacak. Ben de orkestramızdan bir iki genç kemancıya solo çaldırmayı düşünüyorum. Böylece usta birer keman sanatçısı olmak yolunda deneyim kazanırsınız. Onlardan birinin siz olabileceğini düşündüm” dedi. Kulaklarıma inanamadım. “Çok çok teşekkür ederim efendim. Büyük bir onur benim için” dedim. Kemal Bey gülümsedi ve konuşmaya devam etti:</p>

  <p class="normal1">— Bu aslında sizin için bir sınav. Bugün dört arkadaşa kısa kısa solo çaldıracağım. Diğer arkadaşlar benim tarzımı bilirler ve hazırlıklıdırlar. Siz de hazır olun istedim.</p>

  <p class="normal1">Ona tekrar teşekkür ettim. Âdeta uçarak salona döndüm. Ne güzel bir haber! Buradaki ilk konserimde solo çalma şansım var. Çok dikkatli olmalı ve şefimin bana duyduğu güveni hak ettiğimi göstermeliyim. Ay, çok mutluyum. “Ne oldu, ağzın kulaklarına varıyor? Yoksa piyangodan büyük ikramiyeyi mi kazandın?” Nurcan sevincimi anlamış bana takılıyordu. Gülerek “Sorma, çok güzel bir haber aldım. Kemal Bey bu provada bana da solo çalma şansı verebileceğini ve bunun bir çeşit sınav olduğunu söyledi” dedim. Nurcan hiçbir şey söylemeden yüzüme baktı. Sevindi mi, üzüldü mü anlayamadım. O sırada şefimiz salona girdi. Her zaman yaptığımız gibi onu selamlayıp yerlerimize oturduk.</p>

  <p class="normal1">— Arkadaşlar, hafta sonundaki konserimizde daha önce de ülkemizde konserler vermiş olan ünlü Rus keman ustası Vladimir Petreyov konuk sanatçı olarak solo çalacak. Maalesef, uçağındaki bir gecikme nedeniyle bu provaya yetişemedi. Biz o varmış gibi çalışacağız. Konçertoyu baştan sona dört kez çalalım. Soloları her seferinde farklı bir arkadaşınızdan isteyeceğim. Sırayla Sema, Berk, Nurcan ve aramıza yeni katılan arkadaşımız Zeynep solo çalacak. Anlaşıldı mı? Biliyorsunuz konçerto üç bölümden oluşuyor. Önce allegro başlıyoruz. Sonra yavaşlayıp tempoyu düşüreceğiz ve son bölümde tekrar allegro ile tempoyu yükseltip, hızlanarak bitireceğiz.</p>

  <p class="normal1">Hepimiz anlaştık anlamında başımızı salladık. Heyecandan ellerim titriyor. Neyse ki ben dördüncü tekrarda solo çalacağım. O zamana kadar heyecanımı yenerim. Ne güzel Nurcan da çalacak. Kemal Bey’in ona da bu şansı vermesine çok memnun oldum.</p>

  <p class="normal1">Şefimizin işaretiyle çalmaya başladık. Solo çalan arkadaşımız Sema kemanıyla büyüledi bizi. Gözlerimi kapadım. O kadar güzel çalıyordu ki tüylerim diken diken oldu. Aniden içimi bir korku kapladı. Ya ben onun kadar iyi çalamazsam? Ardından paniğe kapıldım. Ben bu kadar güzel çalamam, rezil olacağım. Keşke kabul etmeseydim. Benim neyime solo çalmak. Herkese rezil olacağım. Birden kendimden utandım. Bu ne gereksiz telaş böyle! Ben de herkes gibi çalabilirim. Zaten şefimiz bizlere solo çalma deneyimi kazandırmak istediğini söylememiş miydi? Hâliyle ufak tefek bazı hatalar olabilirdi. Bu gereksiz korkular yüzünden müziğin keyfini de çıkaramadım. Aman şimdi sıra bizde! Hata yapmayayım.</p>

  <p class="normal1">İlk provanın sonuna geldik. Şefimiz elindeki sopayla Sema’yı gösterdi. O da ayağa kalkarak bizleri selamladı. Biz de arşelerimizi nota sehpalarına vurarak onu kutladık. Kemal Bey’in yüzündeki gülümseme Sema’nın performansından mutlu olduğunu açıkça gösteriyordu. Konçertoyu tekrar çalmaya başladık. Bu kez Berk solo çalıyordu. Güzel çaldı ama galiba Sema kadar büyüleyici değildi. Belki de ben öyle hissettim. Orkestra, sırası geldikçe soloya eşlik ediyordu. İkinci çalışımız birinciden daha iyi oldu. Bu kez Berk bize selam verdi. Biz de onu arşelerimizle kutladık.</p>

  <p class="normal1">Sırada Nurcan var. Umarım bir aksilik olmaz da sevgili arkadaşım başarılı bir performans çıkarır. Nurcan yanımdan kalkıp solo sanatçısının oturduğu sahnenin ön tarafındaki sandalyeye doğru giderken onun heyecanını hissettim. Onun için dua edeceğim.</p>

  <p class="normal1">Eyvah, yanlış notayla giriş yaptı. Ya düzeltemezse! Yandık. Ben böyle için için üzülürken Kemal Bey yumuşak bir sesle “Nurcan baştan alalım, lütfen” dedi. Salondan çıt çıkmıyordu. Nurcan tekrar çalmaya başladı. Bu kez doğru başlamıştı. Biraz titrek de olsa iyi gidiyordu. Nurcan çaldıkça rahatladı ve kemana hâkim olduğunu gösterdi. Oh, neyse ben de rahatladım. Derken biz de ona eşlik etmeye başladık. Konçertoyu hep beraber başarıyla tamamladık. Sonunda şefimiz Nurcan’a da teşekkür etti. Ama o diğerleri gibi bizi ayakta selamlamadı. İşin garibi benden başka kimse de arşesiyle sehpaya vurarak onu kutlamadı. Bu garip sessizlik içinde ne olduğunu anlamaya çalışırken şefimiz “Evet, bu son çalışımız olacak arkadaşlar” dedi ve bana dönerek öne geçmemi işaret etti.</p>

  <p class="normal1">Büyük bir heyecanla yerimden kalktım ve öndeki sandalyeye geçtim. Kemal Bey’le göz göze geldik. Bana başla anlamında başını sallayınca çalmaya başladım. Geceleri evde çalışmanın yararını gördüm. İyi bir giriş yaptım ve hatasız çalmaya devam ettim. Arada orkestra da bana eşlik ediyordu. Sonra tekrar solo çalıyordum. Heyecanım tamamen geçmişti. Tam tersine büyük bir keyifle çalıyordum. Konçerto bittiğinde Kemal Bey “Bravo!” dedi. Ay, çok mutluyum. Ayağa kalktım ve arkadaşlarımı reverans yaparak selamladım. Hepsi gülümsüyordu. Arşeleriyle, vurmalı çalgılardaki arkadaşlar da tokmaklarıyla çalgılarına vurarak beni kutladılar. Ben işimi çok seviyorum. Hem işimi hem şefimi hem de arkadaşlarımı seviyorum.</p>

  <p class="normal1">O akşam yemekte anneannemle dedeme olanları anlattım. Sevinçten ikisinin de gözleri doldu. Benimle gurur duyuyorlardı. Hafta sonu konserimiz için onlara iki davetiye ayarlamıştım. Beni ilk kez sahnede izleyeceklerdi. Benden daha çok heyecanlıydılar. Anneannem bütün komşulara da anlatmıştı benim bir keman sanatçısı olduğumu. Komşular arasında adım çalgıcı kızımız olmuştu.</p>

  <p class="normal1">Konserden önceki son provamızda bütün arkadaşlar heyecanlı görünüyorlardı. Rus konuk sanatçı da gelmişti. Kemal Bey’in yüzü gergin, bakışları sertti. Hemen yerlerimizi aldık. Günlerdir çalışıyorduk. Ne yapıp edip harika bir performans çıkarmalıydık. Önce senfoniyle başladık. Tekrar tekrar çalmaların büyük yararı olmuştu. Kusursuz çaldık. Bitirdiğimizde konuk sanatçı ayağa kalkıp alkışladı. Kemal Bey’in de yüzü gülüyordu. Ardından keman konçertosuna geçtik. Bu kez Vladimir Petreyov büyüledi bizi. Ben de onun gibi çalmak istiyorum. Ne kadar uzun saatler çalışmak gerekirse gereksin hazırım. Yeter ki ben de böyle usta bir kemancı olayım.</p>

  <p class="normal1">Konuk sanatçı bizim çalışımızdan memnun olmamıştı. Konçertoyu baştan aldık. O solo çaldı, aralarda biz ona eşlik ettik. İki kez tekrarladıktan sonra ayağa kalktı ve bir elinde kemanı diğer elinde yayı kollarını iki yana açarak hepimizi kucaklar gibi teşekkür etti. Sonunda istediği gibi olmuştu. Biz de ayağa kalkarak onu selamladık. Bu kez arşelerimizle vurarak gürültü yapmadık.</p>

  <p class="normal1">Kemal Bey birkaç uyarı daha yaptıktan sonra bizleri serbest bıraktı. Ertesi gün konser saat üçte başlayacaktı. Ama bizim saat birde orada olmamız gerekiyordu. Çıkarken Nurcan’ı göremedim. Bu son provada benim yanıma oturmamıştı. Hepimiz konuk keman ustasının büyüsü altında dağıldık. Eve gidince odama kapanıp çalıştım. Neyse ki aşağıdaki komşular anneanneme “Çok güzel çalıyor, bize ninni gibi geliyor” demişler. Kimseyi rahatsız etmeden evde de çalışabilmek benim için büyük rahatlık.</p>

  <p class="normal1">Cumartesi sabahı anneannemin hazırladığı zengin kahvaltı masasına oturduk. Dedem, ben seviyorum diye fırından taze simit almıştı. Hem yedik hem sohbet ettik. Onlarla konuşmak heyecanımı biraz bastırdı. Sonra yine kemanımla çalıştım. Anneannem yeni elbisemi ütüledi. Hazırlıklar tamamlanınca büyüklerimin ellerini öpüp çıktım. Bir elimde kemanım, diğerinde yeni elbisem ve ayakkabılarımla yüküm çoktu. Sevgili arkadaşım Nurcan arayıp “Beraber gidelim” der diye ümit etmiştim ama o saate kadar ses çıkmayınca bir taksiye atlayıp orkestra binasına gittim.</p>

  <p class="normal1">Yarım saat erken gitmeme rağmen herkes oradaydı. Herkeste ciddi bir telaş vardı. Kimi makyaj yapıyor, kimi arkadaşının papyonunu bağlıyor, kimisi çalgısını akort ediyordu. Giyinme odasına geçip hazırlandım. Bahar makyajımın sahne için çok soluk olduğunu söyleyerek biraz koyulaştırmama yardım etti. Herkes birbirine destek oluyordu. Ben de Sema’nın elbisesinin fermuarını düzelttim. Sonra Elif’in saçını toplamasına yardım ettim. Bir yandan da etrafa bakınıyordum. Nurcan ortalarda yoktu. Sonunda hep birlikte salona geçtik.</p>

  <p class="normal1">Salona girmemle birlikte şok oldum. Nurcan salonun ortasında Taner’le konuşuyordu. Üzerinde benim elbisemin aynısı vardı. Evet, her şeyiyle aynı elbiseydi. Bedenlerimiz bile aynı. Çok canım sıkıldı. O kadar özenerek aldığım, hatta Nurcan’la birlikte aldığımız elbise şimdi onun da üzerindeydi.</p>

  <p class="normal1">Benim kendilerine yaklaştığımı fark eden Taner şöyle bir baktı, sonra “Bak ikiz kardeşin geldi” diye Nurcan’a takıldı. Taner’e zar zor gülümsedim. Sonra Nurcan’a merhaba bile diyemeden “Elbiselerimiz aynı” dedim. Yüzüme baktı ve “Ben daha önce almıştım” dedi. Ben yanıt bile veremeden gidip benden uzak bir yere oturdu. Ben de yerime oturdum.</p>

  <p class="normal1">“Ne yapalım canım? Dünyanın sonu değil ya. Belki başkaları da almıştır aynısından. Hem komik bile olabilir. Taner ikizler dedi ya. Güler geçeriz” diye düşünerek kendimi bunun önemsiz bir rastlantı olduğuna inandırmaya çalıştım. Konserden önce ilgimi dağıtmak ve konsantrasyonumu bozmak istemiyordum. Birden “Ben daha önce almıştım” dediği aklıma geldi. Düpedüz yalan! Benim için birlikte alışveriş yaptık ve ona bu elbiseyi gösterince “Güzelmiş denesene” diye beni desteklemişti. Ben böyle oturduğum yerden kendi kendimi yerken arkadan bir arkadaş, “Bu yıl üniformalar kayık yakalı, düşük omuzlu uzun siyah elbise galiba. Baksanıza herkes aynı giyinmiş” diye seslendi. Dönüp baktım ve güldüm. Bu tür şakalara hazır olmalıyım.</p>

  <p class="normal1">Kemal Bey’in gelmesiyle son bir prova yapmak üzere herkes yerini aldı. Bu kez büyük bir coşkuyla çaldık. İnsan kendini müziğe kaptırınca elbise filan o kadar önemsiz kalıyor ki. Unuttum gitti.</p>

  <p class="normal1">Yeni orkestramla katıldığım ilk konser çok güzel geçti. Dinleyiciler arasında ilimizin valisinden üniversitenin rektörüne kadar bütün yöneticiler, üniversiteli gençler, gazeteciler, benim sevgili anneannem ve dedem vardı. Salon tamamen doluydu ve konser bittiğinde büyük bir alkış aldık. Bu alkışların bir kısmı konuk keman ustasınaydı ama büyük bir kısmını da biz hak etmiştik.</p>

  <p class="normal1">Konser sonunda anneannem ve dedemle eve döndük. Onlara bir ara elbise konusunu anlattım. “İlk gördüğümde çok kızdım ama daha sonra o kadar da önemli olmadığına karar verip rahatladım” dedim. Anneannem saçlarımı okşadı.</p>

  <p class="normal1">— Zeynepçiğim, senden izin isteyip de aynı elbiseyi satın alsaydı dediğin gibi gülüp geçerdiniz. Biz lisede okurken üniforma giyerdik ve bir örnek giyinmek hoşumuza giderdi. Annenin de üniversitedeyken planlayıp bir örnek giyindikleri günler olurdu. Bütün arkadaşlar aynı giyinmiş resimler çektirirlerdi. Burada yanlış olan sana söylemeden alması ve...</p>

  <p class="normal1">Anneannem devam edecekti ki dedem sözünü kesip araya girdi:</p>

  <p class="normal1">— Ve de daha önce almıştım demesi. Yani bu durumun en kötü yanı arkadaşının sana yalan söylemiş olması.</p>

  <p class="normal1">Haklıydılar. Yeni arkadaşım, şimdilik tek arkadaşım gözümün içine baka baka yalan söylemişti.</p>

  <p class="normal1">Pazar sabahı yürüyüşe çıktım, sonra evde dinlendim ve keman çaldım. Öğleden sonra keyifli bir film izlerken telefon çaldı. Arayan Nurcan’dı. Aramasına hem şaşırdım hem de sevindim. Nasıl olduğumu, ne yaptığımı, konserden memnun kalıp kalmadığımı sordu. Bütün sorularını yanıtladıktan sonra “Sen neler yapıyorsun?” diye sordum. O zaman beni neden aradığını anladım.</p>

  <p class="normal1">— İnan az önce kalktım. Dün akşamki yemek o kadar uzadı ki sabaha karşı yattım. Dans etmekten ayaklarıma kara sular inmiş. Ancak dinlendim. Biz her konserden sonra toplanıp kutlarız. Bu kez de nehir kıyısında yeni açılan otele gittik topluca. Yedik, içtik, oynadık. Ay, Kemal Bey’in bir dans edişi var, görmeliydin. Sahi sen niye gelmedin?</p>

  <p class="normal1">Toplantıdan haberim bile yoktu. Kimse çağırmadı. Sözde en yakın arkadaşım da bir şey söylemedi. Bilsem gitmez miydim? Memnuniyetle giderdim. Nurcan anlatmaya devam etti:</p>

  <p class="normal1">— Ben, konser sonrasında seni anneannen ve dedenle gidiyor görünce kabalık olmasın diye bir şey söylemedim. Ama inan çok eğlendik. Bundan önceki yemeklerimiz daha resmî olurdu. Ama dün harikaydı. Geceye valslerle başlayıp halaylarla bitirdik. Yemekler de çok güzeldi. Aklında olsun. Bir gece de beraber gidelim oraya.</p>

  <p class="normal1">Nurcan’la konuşmamızı bitirip de telefonu kapattığımda içimden ağlamak geliyordu.</p>

  <p class="normal1">Yine kendi kendime bunun önemli bir şey olmadığını söyledim. Ne olacak bir yemek kaçırdım. Bundan sonrakilere katılırım. Ama niye kimse bir şey söylemedi? Beni hâlâ kendi ekiplerinden görmüyorlar. Acaba gidip Kemal Bey’le görüşsem mi? Yok canım daha neler! Koskoca kadın “Beni niye yemeğe çağırmadınız?” diye sızlanır mı?</p>

  <p class="normal1">O akşam yemek bile yemeden yattım, uyudum. Sabaha kadar sıkıntılı rüyalar gördüm, yatakta döndüm durdum.</p>

  <p class="normal1">Pazartesi sabahı erkenden kalkıp hazırlandım. Bir karar almıştım. Prova olmasa da orkestra binasına gidip orada çalışacak ve o gün gelen arkadaşlarla yakınlık, dostluk kurmaya çalışacaktım. Ben burada yeni bir kariyer yapmak istiyorum, bunun için de ekip arkadaşlarımla uyumlu çalışmanın yolunu bulmalıydım.</p>

  <p class="normal1">Binaya girer girmez, kimler var diye bakmak üzere kafeteryaya indim. Bir masada Nurcan ve birkaç arkadaş oturmuş kahve içiyorlardı. Ben de “Günaydın” diyerek yanlarına gittim.</p>

  <p class="normal1">Nurcan beni görünce şaşırmıştı. “Bugün prova yok” dedi. Berk, “Prova yokken gelinmez mi canım? Biz de geldik ya” diye araya girdi. Taner de “Hoş geldin Zeynep” dedi ve sordu: “Cumartesi akşamı kutlama yemeğine neden gelmedin? Hepimiz oradaydık.” İçim “cız” etti. Boynumu bükerek “Haberim yoktu” dedim.</p>

  <p class="normal1">— Nasıl ya? Sana yemeğe gideceğimizi kimse söylemedi mi yani? E, yuh yani...</p>

  <p class="normal1">Onun bu sıcak tepkisi içimi rahatlattı. Omuzlarımı silkerek güldüm. Taner devam etti:</p>

  <p class="normal1">— Bence bu durumu Kemal Bey’e söylemelisin. Çünkü o bu tür sosyal etkinliklerin bizleri kaynaştıracağına ve performansımızı olumlu etkileyeceğine inanır. Dolayısıyla katılmayanlara pek hoş bakmaz. Şikâyet eder gibi söyleme ama haberin olmadığını da bilsin.</p>

  <p class="normal1">Nurcan bu sözlere sinirlenmişti.</p>

  <p class="normal1">— Neler uyduruyorsun Taner? Kemal Bey’in işi yok da kim gelmiş, kim gelmemiş diye bakacak, öyle mi? Çok saçma. Bence Zeynep’in gidip konuşması daha çok dikkat çeker. Gece gelmediğini fark etmemiştir ama böylece öğrenmiş olur. Bence hiç ses çıkarma bu konu kapansın.</p>

  <p class="normal1">Masada oturan diğer üç arkadaştan ikisi Taner’e hak verdi. Birisi de “Ben bu işleri hiç bilmem. Bu yüzden de bir türlü yükselemiyorum” diye sızlandı. Onun bu hâline güldüler. Ben “Çalışmam gerekiyor” diyerek yanlarından ayrıldım. Yukarı odama çıkarken Taner’in sözlerini düşünüyordum. “Acaba gidip şefimize durumu anlatsam mı?” derken koridorun başında Kemal Bey’le burun buruna geldik. Neredeyse çarpışıyorduk. Hemen özür diledim. Kemal Bey güldü.</p>

  <p class="normal1">— Zeynep seni gördüğüme memnun oldum. Bu sabah web sitemize bir duyuru yükledik, gördün mü?</p>

  <p class="normal1">— Hayır efendim, doğrusunu isterseniz web sitemize hiç bakmadım.</p>

  <p class="normal1">— Tahmin etmiştim. Gel benimle sana göstereyim.</p>

  <p class="normal1">Kemal Bey’le odasına doğru yürürken aklımda hâlâ Taner’in sözleri vardı. Yemeğe neden katılmadığımı söylesem mi, yoksa o konuyu hiç açmasam mı?</p>

  <p class="normal1">Odasına girince Kemal Bey duyuruyu okumaya başladı. Konserimize konuk sanatçı olarak katılan Rus keman ustası Vladimir Petreyov performansımızdan ve burada gördüğü ilgiden çok memnun kalmıştı. Orkestramızın çalışmalarını desteklemek istiyordu. Bu amaçla bir keman sanatçımıza Moskova Devlet Filarmoni Orkestrası’nda üç aylık bir staj programı ayarlayacaktı. Başvuru koşullarını da açıklıyorlardı. Stajın gelecek ayın başında başlaması planlanıyordu. Kemal Bey sözlerinin sonunda “Unutma başvuru için üç gün süre var ve tek bir kontenjan olduğundan zaman kaybetmeden başvurmakta yarar var” diye uyardı.</p>

  <p class="normal1">Ne güzel bir haber! Ne bulunmaz bir fırsat! Yemek konusu bütün önemini yitirdi. Moskova Devlet Filarmoni Orkestrası’nda üç ay staj yapmak, yalnız benim gibi genç kemancıların değil, en deneyimlilerin bile rüyasıdır herhâlde.</p>

  <p class="normal1">— Beni uyardığınız için çok teşekkür ederim Kemal Bey. Hemen gerekli belgeleri hazırlayıp başvuruda bulunacağım. Adaylar birden çok olursa seçimi siz mi yapacaksınız?</p>

  <p class="normal1">Kemal Bey bu soruma güldü. Seçimi Vladimir Petreyov yapacaktı. Üç ay birlikte çalışacağı kemancıyı seçme işini şefimize bırakmamıştı.</p>

  <p class="normal1">Tekrar teşekkür ettim. Ben tam odadan çıkarken Kemal Bey, “Cumartesi gecesi seni yemekte göremedim, başka bir programın mı vardı?” diye sordu. Utana sıkıla “Hayır evdeydim. Yemekten haberim olmadı da” dedim. Yüzüme hayretle baktı. Ben aklımdan “Ne şaşkın bir kadın, hiçbir şeyden haberi yok” diye düşünüyor olmalı diye geçirirken o konuşmaya devam etti:</p>

  <p class="normal1">— Demek ki ekip arasında iletişimi daha da güçlendirmeliyiz. Bir de web sitemizi düzenli ziyaret edip haberleri, duyuruları takip edin, tamam mı?</p>

  <p class="normal1">— Evet, efendim. Bundan sonra daha dikkatli izleyeceğime emin olabilirsiniz.</p>

  <p class="normal1">Kemal Bey’in odasından neşe içinde çıkarken “Hemen bir bilgisayar bulup şu staj duyurusunu dikkatle okumalıyım” diye düşünüyordum. Daha iki adım atmıştım ki Nurcan’la karşılaştık. “Yoksa Kemal Bey’e yemeğe davet edilmediğini mi söyledin?” diye sordu.</p>

  <p class="normal1">— Yok yok, onu konuşmadık. Daha doğrusu yemek konusu da geçti ama asıl güzel haber ne, biliyor musun?</p>

  <p class="normal1">Nurcan’a ekibimizden bir kişiye Moskova Devlet Filarmoni Orkestrası’nda üç ay süreyle staj yapma olanağı verileceğini anlattım. O da heyecanlandı. Hemen okuma odasına gidip bilgisayarın başına geçtik. Önce başvuru için gerekli belgeleri ve adayda aranan koşulları okuduk. Koşullar, orkestramızda yaylı çalgılar çalan tüm sanatçı arkadaşlara uyuyordu. “Herkes başvurabilir. Nasıl seçecekler bilmem” dedim. Nurcan hemen atıldı:</p>

  <p class="normal1">— Yoo, öyle söyleme. Evli, çocuklu arkadaşlar ailelerini bırakıp üç ay Moskova’ya gidemez. Ayrıca en az bir dili, İngilizceyi iyi bilmesi gerekiyor. Bu da adayların sayısını azaltacaktır.</p>

  <p class="normal1">Ona hak verdim.</p>

  <p class="normal1">Ben bu staj programına başvurmaya kararlıydım. Özgeçmişim ve diplomalarım evde olduğundan eve gitmeye karar verdim. Nurcan da evine gidecekmiş. “Haydi, beraber çıkalım. Seni de evine bırakırım” deyince memnuniyetle kabul ettim. Birlikte arabasına bindik. Yol boyunca sohbet ettik. Onunla sohbetimiz hep tek yanlı oluyordu. O soruyor, ben anlatıyordum. Yine öyle oldu. Bu kez erkek arkadaşım var mı, daha önce var mıydı, evlenmeye veya nişanlanmaya niyetlendiğim bir kişi oldu mu, gibi özel yaşantıma dair sorular sordu. Ben de geldiğim yerde bir erkek arkadaşım olduğunu, ondan ayrılınca orada kalamayacağımı anlayıp tayinimi istediğimi anlattım.</p>

  <p class="normal1">Nurcan bu haberle çok ilgilenmişti. Yaşı kaçtı, nasıl biriydi, işi neydi diye sormaya devam etti. Meslektaş olduğumuzu söyleyince de “Aa, demek sen orkestradan biriyle arkadaşlık ettin. Aranız bozulunca da o orkestrada çalmaya devam edemez oldun. Zorunlu olarak buraya geldin” dedi. Bu yorum karşısında dedemin uyarısını anımsadım. “Ona ne kadar bilgi verdiğine çok dikkat et” demişti. Ama artık çok geçti. Nurcan’a istediği tüm bilgiyi vermiştim. İçim sıkıldı ve sustum. Ben susunca o konuştu ve kendisinin de bir doktorla çıktığını ama doktorun onun mesleğine saygı duymadığını görünce doktordan ayrıldığını anlattı. O da benimle özel yaşamından bir şeyler paylaşınca içim rahatladı. Arkadaşlık böyle olmalı. İki taraf da birbirine güvenmeli. Nurcan bana güveniyor, ben de ona güvenmeliyim.</p>

  <p class="normal1">O gün öğleden sonra staj başvurumu gönderdim. Çok heyecanlıydım. Yemekte anneannemle dedeme bu stajı çok istediğimi anlattım. Anneannem her zaman söylediği gibi “Hayırlısıysa olsun kızım” dedi. “Anneanneciğim, elbette hayırlı olacak. Kariyerime çok ciddi bir katkı sağlar böyle bir deneyim” dedim. Dedem “Kaç gün içinde yanıt verirler acaba?” diye sordu. Onlara stajın aybaşında başlayacak şekilde programlandığını söyleyince anneannem “Ay, hemen önümüzdeki ay mı?” diye telaşlandı. Güldüm. “Evet, ama daha üç hafta var. Telaşlanacak bir şey yok.”</p>

  <p class="normal1">O gece kendimi Moskova’da düşledim. Ünlü virtüözlerle tanışıyorum. Çok başarılı oluyorum. Orada konserlere çıkıyorum. Önümde yepyeni bir dünya açılıyor.</p>

  <p class="normal1">Ertesi sabah yine kemanımı kapıp orkestra binasına gittim. Girişte bazı arkadaşlar sohbet ediyorlardı. Yanlarına gidip “Günaydın” diye selamladım, “Nasılsınız?” Sema, “Heyecanlıyız” dedi. O, Berk, Bahar, Onur hepsi staj programına başvurmuşlardı. Onur, “Ama hiçbirimiz Nurcan kadar hızlı olamadık. Kemal Bey’den duydum. İlk başvuran Nurcan’mış. Onun bilgisayarla arası da iyi değildir ama nereden duydu da herkesten önce başvurdu anlamadım” dedi. Ona “Nurcan, dün sabah benden duydu” dedim. Sema gülerek “Senden duydu ve senden önce başvurdu. İşte bu bizim Nurcan” dedi. Diğerleri bu sözlere uzun uzun güldüler.</p>

  <p class="normal1">Nurcan’ın bu yaptığına şaşırmamalıyım aslında. Onu artık tanıyor olmalıyım. Bilgiyi alır ve kimseyle paylaşmaz. Kendisi için kullanır. Dün “Ben de başvuracağım” deseydi onu desteklerdim. Ama demedi. Acaba diğer arkadaşlar onun hakkında ne düşünüyorlar? Merak ediyorum ama soramam. Çok ayıp olur. Arkasından dedikodu yapar gibi. Neyse, ilk başvuran da olsa bu kadar kaliteli aday içinden ne onu ne de beni seçerler. Dün gördüğüm düşler düş olarak kalacak anlaşılan.</p>

  <p class="normal1">O gün Nurcan ortalarda görünmedi. Ben de diğer arkadaşlarla zaman geçirdim. Birlikte çaldık, çalıştık, yemek yedik, sohbet ettik. Çok keyifli ve stressiz bir gün geçirdim meslektaşlarımla. Kendime yeni dostlar bulduğum için çok mutluyum.</p>

  <p class="normal1">O akşam bizim tontonlara staj için bütün arkadaşların başvurduğunu anlattım. “Bu durumda benim şansım çok az” deyince anneannem yine “Hayırlısı kızım” dedi. “Az kalsın unutuyordum, bilin bakalım ilk başvuran kimmiş?” dedim, dedem hemen “Şu senin Nurcan olmasın” diye atıldı.</p>

  <p class="normal1">— Evet dedeciğim, o. İnanın herkes şaşırmıştı. Nasıl oldu da herkesten önce öğrenip başvurdu diye.</p>

  <p class="normal1">Dedem gülümsedi.</p>

  <p class="normal1">— Zeynepçiğim, bu genç hanım çok hırslı birine benziyor. Öyleleri kendilerine tehdit olarak gördükleri kişileri bertaraf etmek için her şeyi yaparlar. Aman yavrum dikkatli ol.</p>

  <p class="normal1">Haklısınız der gibi başımı salladım. Dedemin uyarıları her zaman yerindedir. Nurcan’la ilişkilerimde dikkatli olmalıyım.</p>

  <p class="normal1">O hafta, prova olsun olmasın, her gün işe gittim. Nurcan’ın olmadığı zamanlarda diğer arkadaşlarla birlikte zaman geçiriyorduk. Ama yanımda Nurcan varsa hep ikimiz yalnız kalıyorduk. Bu arada Nurcan’la samimiyetimiz oldukça ilerledi. Bana ayrıldığım erkek arkadaşımla ilgili her şeyi anlattırdı. Neden ayrıldık, aramıza kim girdi, derken bütün öykümü öğrendi. Düşünüyorum da ondan çok kendime kızıyorum. Aramıza bir mesafe koymayı başaramadım. O üst üste sorular sorduğunda “Bu konularda konuşmak istemiyorum” diyemedim. Tüm yaşadıklarımı, acılarımı, düş kırıklıklarımı, kızgınlıklarımı bülbül gibi anlattım. Belki birine açılmak istiyordum. En yakınımda o vardı, ona açıldım. Sonuçta dedemin uyardığı gibi dikkatli olmayı unuttum.</p>

  <p class="normal1">Nurcan’la beraber iyi zaman geçiriyorduk. Kendisi hakkında fazla konuşmuyordu ama orkestradaki herkesle ilgili bir sürü şey biliyordu. Bunları allaya pullaya anlatıyordu. Açıkçası dedikodu yapıyordu. Ben de merakla dinliyordum. Anlattıklarına bazen kahkahalarla gülüyor, bazen de hayretler içinde kalıyordum. “Bu anlattıkları doğru olmayabilir mi?” diye en ufak bir kuşku duymadan her söylediğine inanıyordum.</p>

  <p class="normal1">Sonraki pazartesi Moskova’ya staja gidecek olan arkadaşın adı açıklandı. Viyola sanatçısı Bahar seçilmişti. Doğrusu hiç üzülmedim. Başvuran arkadaşlarımı görünce benden önce seçilecek birçok adayın olduğunu anlamış, ümitlenmeyi bırakmıştım. Ama Nurcan bu habere çok kızdı. Kendisinin seçileceğinden bu kadar emin olmasına hayret ettim, ama bir şey söylemedim. Zaten hemen çıkıp gitti.</p>

  <p class="normal1">Bahar’ın Moskova’ya gideceği haberi duyulur duyulmaz arkadaşlar kutlamaya başladılar. Kimisi sarılıp öpüyor, kimisi “Beni de götür” diye takılıyordu. Ben de onu kutladım. Bahar, iyi bir viyola sanatçısı olmasının yanı sıra çok hoş ve zarif bir kadındı. Bir Türk sanatçısı ve kadını olarak bizi en iyi şekilde tanıtacaktır. Biz toplantı odasında bağrış çağrış hâlinde onu kutlarken içeri şefimiz Kemal Bey girdi. Onu gören arkadaşlar hemen susup toparlandılar. Kemal Bey hemen Bahar’a doğru yürüdü.</p>

  <p class="normal1">— Rahatsız olmayın arkadaşlar. Ben de Bahar’ı kutlamaya gelmiştim. Bu programa Bahar’ın seçilmesinin çok doğru bir karar olduğunu düşünüyorum. Başvuruda bulunan bütün arkadaşlarımız iyiler, ama Bahar hepsinden daha deneyimli ve yetenekli. Orada orkestramızı ve ülkemizi en iyi şekilde temsil edecektir. Baharcığım, kutlarım. Başarılar dilerim. Bir ara bana uğra da yapılacak hazırlıkları konuşalım, fazla zamanımız yok biliyorsun.</p>

  <p class="normal1">Ben de aynen Kemal Bey gibi düşünüyorum. Çok doğru bir seçim yaptılar. Benim de kendimi Bahar gibi yetiştirmem gerekir ki karşıma başka bir fırsat çıktığında seçilecek kişi olabileyim.</p>

  <p class="normal1">Ertesi gün çalışma odasındayken Nurcan geldi. Hâlâ yüzü asıktı. Ben “Üzülme artık, nasıl olsa karşımıza yeni fırsatlar çıkacaktır. Daha çok çalışalım ve kendimizi hazırlayalım” deyince güldü ve “Çok safsın” dedi. Nurcan, bu seçimde Bahar’ın sanatının değil de güzelliğinin rol oynadığını düşünüyordu. “Anlamıyor musun staj programına kabul edilmek için Bahar güzelliğini kullandı? Karşı taraf da bazı beklentilere girmiştir tabii. Bakalım gidince bu beklentileri nasıl karşılayacak?” diye devam etti.</p>

  <p class="normal1">Kulaklarıma inanamıyordum.</p>

  <p class="normal1">— Bu çok çirkin bir yakıştırma. Kim yaptıysa çok ayıp etmiş.</p>

  <p class="normal1">Nurcan hiç oralı olmadı.</p>

  <p class="normal1">— Ay, herkes konuşuyor. Orkestranın en güzel kızıyım diye hava atarsan bunlar konuşulur elbette.</p>

  <p class="normal1">O an Nurcan’ın ne kadar tehlikeli biri olabileceğini gördüm. Bahar’ın hiç öyle bir havası yoktu. Ayrıca Kemal Bey ve sanatçı arkadaşların tamamı çok doğru bir seçim yapıldığı görüşündeydiler. Nurcan’ın söyledikleri düpedüz iftiraydı. Hem de çok çirkin bir iftira! Yanında daha fazla durmamak için “Başım ağrıyor, biraz hava almak istiyorum” diyerek dışarı çıktım. Biraz yürüyüp düşünmek istiyordum. Tam binadan çıkmıştım ki arkam-dan “Zeyneeep” diye biri seslendi. Dönüp bakınca Taner’in bana doğru geldiğini gördüm. “Merhaba” dedim ama yüzümün asık olduğunu hemen fark etti.</p>

  <p class="normal1">— Canın sıkılmış galiba. Biraz yürüyelim açılırsın.</p>

  <p class="normal1">Yirmi dakika kadar hiç konuşmadan yürüdük. Açık hava iyi gelmişti. Sıkıntım azalmıştı.</p>

  <p class="normal1">— Sen nereye gidiyorsun?</p>

  <p class="normal1">— Hiçbir yere. Senin koşar gibi çıktığını görünce yardım edebilirim diye peşinden geldim.</p>

  <p class="normal1">Güldüm. “Ne iyi bir arkadaş, bu Taner! Birbirimizi çok kısa bir süredir tanıyoruz ama üzüntümü anlayıp yardım etmeye gelmiş” diye düşünürken aklımdan geçenleri okumuş gibi “Ben iyi bir adamım” dedi. Hava güzeldi. Yolumuzun üstündeki bir parkta oturduk. Sohbet ettik. Önce havadan sudan konuştuk. Sonra Taner konuyu staj programına getirdi.</p>

  <p class="normal1">— Seçilemediğin için üzülmekte haklısın. Şefimiz de söyledi ya bütün adaylar iyiydi. Ama Bahar’ın seçilmesi gerçekten doğru bir karar olmuş. Bu orkestrada kuruluşundan beri görev yapıyor. Çok emeği var. Üstelik çok yetenekli bir sanatçıdır.</p>

  <p class="normal1">— Ay Taner, ben ona üzülmedim. Bahar konusunda aynen senin gibi düşünüyorum. Ben adayları öğrendiğim gün ümit etmekten vazgeçmiştim. Bahar olmasa, Sema olur diye düşünüyordum. Sonuca ben de en az senin kadar sevindim inan.</p>

  <p class="normal1">— Öyleyse seni üzen nedir? Sakıncası yoksa duymak isterim.</p>

  <p class="normal1">Bir süre Nurcan’dan duyduklarımı Taner’e söylesem mi, söylemesem mi diye kararsız kaldım. O da hiç ses çıkarmadan bekledi. Sonunda kimden duyduğumu belirtmeden paylaşmaya karar verdim.</p>

  <p class="normal1">— Taner, bu programa Bahar’ın güzel olduğu için seçildiği konusunda bir söylenti varmış. Ona sıkıldım. Burada da yeniyim. Kime inanacağımı, kime inanmamam gerektiğini çok net bilmiyorum. Bunun çok haksız bir yakıştırma olduğunu düşünüyorum. Anlayacağın bunaldım ve kendimi kaçar gibi dışarı attım. Sen böyle bir şey duydun mu?</p>

  <p class="normal1">Bu sözlerim Taner’i çok kızdırmıştı. Karşısındaki biriyle kavga eder gibi konuştu.</p>

  <p class="normal1">— Kötü niyetli insanların çirkin yakıştırmaları bunlar. Çamur at izi kalsın. Az önce söyledim ya Bahar hem çok yetenekli bir sanatçıdır hem de orkestranın en deneyimli üyelerinden biridir. Ayrıca çocukken babasının görevi nedeniyle Rusya’da bulunmuş. Yanılmıyorsam iki yıl kadar orada Amerikan okuluna gitmiş. Hem İngilizce hem de Rusça biliyor anlayacağın. Müzik yeteneği de orada keşfedilmiş. Bundan iyi aday olur mu?</p>

  <p class="normal1">Bu sözler beni o kadar rahatlattı ki Taner’e içtenlikle teşekkür ettim. Hem üzüntümü fark edip peşimden geldiği için hem de dürüstçe konuyu aydınlattığı için. Bütün bunlar arkadaşım Nurcan’ın kızınca ne kadar tehlikeli olabileceğini bir kez daha gösteriyordu. Bahar onun istediği bir şeyi elde etti ya en kötü suçlamaları hak etmiş oluyor.</p>

  <p class="normal1">Bir süre daha konuşmadan oturduk. Sonra Taner bana döndü ve yumuşak bir ses tonuyla uyardı.</p>

  <p class="normal1">— Zeynep, sana kimle görüşüp kimle görüşmemen gerektiğini söyleyecek değilim. Ama aramıza çok yeni katıldığın için uyarmak isterim. Herkesi tanımıyorsun. Yakınındaki arkadaşlara dikkat et. İnsanlar bazen göründükleri gibi olmayabiliyorlar. Hemen güvenme. Çevrendekilerin davranışlarını iyi gözlemle. Onlarla konuşurken sözlerini iyi seç. Ellerine koz verme. Sonra üzülmeni istemem. Aklına takılan bir şey olursa bugün yaptığın gibi benimle paylaş. Sana neden güveneyim diyeceksin şimdi. Haklısın. Ama ben iyi adamım, unutma!</p>

  <p class="normal1">Taner çok haklıydı. Üstü kapalı olarak anlatmaya çalıştığı şey Nurcan’la ilişkimde dikkatli olmam gerektiğiydi.</p>

  <p class="normal1">— Taner, ben sana güveniyorum. Bugünkü desteğin için tekrar teşekkür ederim. Bazı şeyler iyice netleşti. Sana söz, bundan sonra daha dikkatli olacağım.</p>

  <p class="normal1">O gün parktan sonra Taner’le gidip yemek yedik. Çocukluğundan söz etti. Nasıl kontrbas sanatçısı olduğunu anlattı. Ben de ona kendimden söz ettim. Sıkıntılarımı atmıştım. Keyifle eve döndüm. Anneannem kapıyı açtığında yüzümde kocaman bir gülümseme vardı. Hemen “Zeynepçiğim yoksa stajı kazandın mı?” diye sordu. Sesinde sevinçten çok endişe var gibiydi. “Hayır anneanneciğim, başka bir arkadaşı seçtiler” deyince kadıncağız çok memnun oldu. Meğer ben Moskova’ya gideceğim diye üzülüyormuş. Dedeme “Bu kızcağız oralarda tek başına ne yapar?” diye yakınıp duruyormuş. Dedeme sevinçle seslendi: “Halil Bey, kızımız burada bizimle kalıyor. Artık bu gece rahatça uyuyabiliriz.” Ah, şu tontonlar!</p>

  <p class="normal1">Neyse ki anneannem “Stajı kazanmadıysan neden böyle mutlusun?” diye sormadı. Ona ne derdim bilmiyorum. Mutluyum ama bir nedeni yok. Varsa da ben bilmiyorum. En iyisi yatıp uyuyayım. Yarın yeni bir gün, hem de güzel bir gün olacak.</p>

  <p class="normal1">Yaklaşan yeni bir konser var. Yine provalar hızlandı. Artık kendimi buraya ait hissediyorum. Sistemi öğrendim. Arkadaşların çoğunu tanıyorum. Hepsiyle aram iyi, beraber çalışıyoruz. Hâlâ Nurcan’la samimiyiz. Hâlâ onunla beraberken kimse yanımıza gelmiyor.</p>

  <p class="normal1">Bu arada Taner’le özel bir dostluğumuz var. O parka gidip yürüdüğümüz günden sonra hiç yalnız kalmadık ama grup içinde, çalışırken, provada bana baktığını hissediyorum. Bakışlarında sıcacık bir şeyler var.</p>

  <p class="normal1">Provadan bir gün önce erkenden geldim. Kafeteryaya inip Niyazi Usta’dan bir tost ve büyük bardakta çay istedim. Ben ilk müşterisiydim.</p>

  <p class="normal1">— Makine ısınıncaya kadar biraz bekleteceğim sizi. Kusura bakmayın.</p>

  <p class="normal1">— Beklerim elbette. Sizin bir kusurunuz yok. Ben erken geldim. Baksanıza kimse yok.</p>

  <p class="normal1">Niyazi Usta, başını evet anlamında salladı. Sonra tezgâhın üzerinden bana doğru uzanarak kısık bir sesle,</p>

  <p class="normal1">— Ben yeni duydum durumunuzu. Çok üzüldüm. Allah kolaylık versin.</p>

  <p class="normal1">Kulaklarıma inanamadım. Yüzüne hayretle baktığımı görünce “Şeyi diyorum” dedi sıkılarak.</p>

  <p class="normal1">— Hani sevgilinizle aranızda olaylar çıkmış da eski işinizden sizi kovmuşlar ya, ona üzüldüm. Geldiğiniz günden beri hâlinizi görüyorum. Siz böyle kötü muameleye layık bir insan değilsiniz.</p>

  <p class="normal1">Beynimden aşağı kaynar sular inmişti. Gücümü toplayarak “Niyazi Usta, siz bunları nereden duydunuz?” diye sordum.</p>

  <p class="normal1">— Herkes konuşuyor be Zeynep Hanım. Bana kim söyledi şimdi bilmem ama ben en son duydum. Orkestradaki herkes biliyormuş.</p>

  <p class="normal1">O sırada arasına kaşar peynir yerleştirilmiş iki dilim ekmeği tost makinesine yerleştirdi. Kendimi toparlamaya çalıştım.</p>

  <p class="normal1">— Niyazi Usta, hakkımda başka neler duydun? Bana anlatır mısın lütfen?</p>

  <p class="normal1">Niyazi Usta öksürerek boğazını temizledi.</p>

  <p class="normal1">— Zeynep Hanım, burada bazı dedikodu sevenler var. Sen onlara hiç kulak asma. Onlar ileri geri konuşurlar. Bir duyarlar, bin anlatırlar. Ben duyduklarımı az önce sana kısaca anlattım. Geldiğin yerde orkestradan bir sevgilin varmış. O da seni bırakıp başkasını sevmiş. Sen üstüne düşünce aranızda maraza çıkmış. Oradaki şef mi, müdür mü, kimse artık, seni oradan kovdurmuş. Sen de mecburen buraya gelmişsin.</p>

  <p class="normal1">— Niyazi Usta, sana çok çok teşekkür ederim ki açık sözlülükle bu duyduklarını benimle paylaştın. İnan ki söylenenlerin hiçbiri doğru değil. Oradan kovulmadım. Ayrılmayı ben istedim. Evet, bir arkadaşım vardı ve aramız bozuldu. Ama kavga gürültü etmeden sessizce ayrıldık. Lütfen, bundan sonra sana bir şey söyleyen olursa bu doğruları söyle.</p>

  <p class="normal1">— Aa, Zeynep Hanım, sen hiç merak etmeyesin. Ben zaten inanmak istemediydim. Biz insanın gözünden anlarız. Sende öyle yakışıksız işler yapacak göz yok. Bunu herkese de söylerim. Haydi, afiyet olsun.</p>

  <p class="normal1">Tostumu ve çayımı aldım, çalışma odasına çıktım. Elim ayağım titriyordu. Ah, benim aptal kafam! Güya dikkatli olacaktım. Sözde arkadaşımı tanıyordum. Eline bir koz vermişim ki kafeteryanın aşçısına kadar herkes hakkımda yalan yanlış hikâyeler konuşur olmuş. Orada bir süre hiçbir şey yapmadan oturdum. Önce sakinleşmeliyim. Sonra ne yapacağıma karar vermeliyim. Kim bilir Taner hakkımda neler düşünüyordur? Ah Nurcan, ah! Ben sana ne yaptım?</p>

  <p class="normal1">Bir süre sonra diğer arkadaşlar gelmeye başladı. Onlarla konuşmam gerekir. Ama yüzlerine nasıl bakacağım? Çok utanıyorum. Kim bilir hakkımda ne yalanlar duydular. Birden Taner’le konuşmaya karar verdim. Mobil telefondan arayınca şaşırdı. Onu ilk kez arıyordum. “Hayrola Zeynep, her şey yolunda mı?” diye sordu endişeyle. Nerede olduğunu sorunca “Yoldayım, geliyorum” dedi. Ben de ona dışarıda buluşup konuşmayı önerdim. Senfoni binasının yakınındaki İkimiz Pastanesi’nde buluştuk. Ben kapıdan girer girmez Taner ayağa kalkarak bana yer gösterdi.</p>

  <p class="normal1">— Ne oldu Zeynep? Sabah sabah arayıp da konuşalım deyince meraklandım. Bir terslik mi var?</p>

  <p class="normal1">O art arda sorular sorarken ben ağlamamak için dudaklarımı ısırıyordum. Sonunda sustu ve sessizce yüzüme baktı. Benim için endişelendiğini görebiliyordum. Taner’i üzmeyi hiç istemiyordum. Ama bu sıkıntımı paylaşacak en doğru kişinin de o olduğunu düşünüyordum. Daha fazla merakta bırakmamak için sabah Niyazi Usta’yla yaptığım konuşmayı anlattım. Anlatırken gözlerimden yaşlar akıyordu. Taner hiç sözümü kesmeden sonuna kadar dinledi. Sonunda “Ben ona güvendim de yaşadığım ayrılık acısını onunla paylaştım. O benim güvenime layık değilmiş. Üstelik onunla paylaştıklarımı bir sürü yalan dolanla süsleyerek etrafa yaymış. Taner belli ki hakkımdaki dedikoduları sen de duymuşsun. Bana neler duyduğunu anlatır mısın?” diye sordum.</p>

  <p class="normal1">— Bak Zeynep, seni daha önce Nurcan’la ilgili olarak uyarmaya çalıştım ama çok açık da konuşamadım. Çünkü biz de yeni tanışmıştık ve bana inanıp inanmayacağını bilmiyordum. Senin yanından ayrılmayan o kız, arkandan seni kötü göstermek için elinden geleni yapıyor. Niyazi Usta’nın dediklerini hepimiz duyduk. Çünkü Nurcan eline geçen her fırsatta, her ortamda bunları anlatmış. Bana yalnızken anlatmıştı. Kimisine senin için üzüldüğünü söyleyerek anlatmış. Kimisine de senin işe yaramaz bir insan olduğunu söyleyerek anlatmış. Çoğumuz, onu iyi tanıdığımızdan söylediklerini ciddiye almadık. Ama inananlar da çıkmış olabilir.</p>

  <p class="normal1">— Aşk olsun Taner, bunları neden bana daha önce anlatmadın?</p>

  <p class="normal1">— Zeynep, bunun birkaç nedeni var. Birincisi ben bu söylenenlere hiç inanmadım ve ciddiye almadım. Sana anlatarak seni üzmek istemedim. Ama seni uyarmaya çalıştım. İnsanlar göründüğü gibi olmayabilir, dikkatli ol derken Nurcan’ı kastetmiştim. İkincisi yakın zamana kadar herkese anlattığını bilmiyordum. Yalnızca bana anlattı sandım. Ben de kimseye söylemeyince kapanır gider diye düşündüm. Üçüncüsü de bu arkadaş herkesle uğraşıyor, seni uyardığımı anlarsa aramızı bozmaya kalkar diye çekindim. Çok bencilce biliyorum. Kusura bakma.</p>

  <p class="normal1">Güldüm. İyi ki onunla konuşmuşum. Şimdi bu olaya daha rahat bakabiliyorum. Taner haklı, bu kıza bulaştın mı çamur sana da sıçrıyor. Ondan olabildiğince uzak durmak, yapılacak en akıllıca iş olmalı. Ama ben onu seçmedim ki o beni seçti.</p>

  <p class="normal1">— Neden ben? Ona hiçbir şey yapmadım. Yeni gelmişim. Kimseyi tanımıyorum. Niye benimle uğraşıyor?</p>

  <p class="normal1">Taner öne doğru eğildi ve gözlerimin içine bakarak “Konu sen değilsin. Fark etmişsindir hiç arkadaşı yok. Kendine arkadaş arıyor. Kimi yakalarsa onunla uğraşıyor. Üstelik senin bir suçun var” dedi. Hayretle yüzüne baktım</p>

  <p class="normal1">— Ne suçu?</p>

  <p class="normal1">Güldü.</p>

  <p class="normal1">— Kemal Bey’in sizleri sınadığı solo denemesinde ondan iyi çaldın. Sonra Moskova Filarmoni’deki staj konusunu ondan önce öğrendin. Seni çömez görürken kendisi için bir tehdit olduğunu düşünmeye başladı. Sanırım bu dedikoduları ondan sonra yaymaya başladı.</p>

  <p class="normal1">Dedemin sözlerini anımsadım “Bu genç hanım çok hırslı birine benziyor. Öyleleri kendilerine tehdit olarak gördükleri kişileri bertaraf etmek için her şeyi yaparlar” demişti. Şimdi Taner de aynı şeyi söylüyor. Beni bir tehdit olarak görmeye başlayınca bertaraf etmek için her yolu denedi. Sonunda başardı da. Ben artık burada kalamam. Gideceğim. Anneannemle dedeme ne söyleyeceğim? Buradan gideceğimi duyarlarsa çok üzülürler.</p>

  <p class="normal1">Taner “Aklından neler geçiyor?” diye sorunca düşüncelerden sıyrılıp yüzüne baktım.</p>

  <p class="normal1">— Ben artık burada kalamam. Kimsenin yüzüne bakamam.</p>

  <p class="normal1">— Saçmalama! Ne demek burada kalamazmışsın. Elbette kalırsın. Bu kızın ilk kurbanı sen misin? Daha önce kimlerle uğraştığını bilsen şaşarsın. O dedikodu yaptıysa sen de bu dedikodulara bir son ver. Nasıl yapacaksın bilmiyorum. Ama düşünür bir yol buluruz. Karşına çıkan her sorunda bulunduğun yeri terk edip gidemezsin. Üstelik gittiğin yerde onun gibi birinin karşına çıkmayacağını bilemezsin, değil mi? Haydi kalk, şimdi provaya gidelim. Sonra bu konuda ne yapacağımızı düşünürüz.</p>

  <p class="normal1">Evet, karşılaştığım her problemden kaçamam. Kaçmamalıyım. Buraya gelmeyi istedim, çünkü Ender (adını anmak bile istemiyorum) beni çok üzdü. Onunla aynı ortamda kalmaya dayanamazdım ve ayrılmaya karar verdim. Şimdi de Nurcan üzdü diye burayı terk edersem kaçmayı alışkanlık hâline getireceğim. Taner’e döndüm.</p>

  <p class="normal1">— İyi ki varsın.</p>

  <p class="normal1">Güldü. Elimi tuttu.</p>

  <p class="normal1">Öncelikle işime odaklanmalıyım. Ben mesleğimi seviyorum ve bu işte en iyilerden biri olmak istiyorum. Öyleyse provada hiçbir şey düşünmeden müziğe, kemanıma, notalara konsantre olacağım. Nurcan’a gelince... Onu sonra düşünürüm. Taner’le beraber bir yol buluruz elbette. Benden önce de başkalarıyla uğraşmış. Onlar nasıl başa çıktıysa ben de öyle çıkarım.</p>

  <p class="normal1">Taner’e yaşadığım arkadaşlığı ve ardından gelen sıkıntılı ayrılık sürecini de anlattım. O merak etmediğini söyledi ama ben anlatmak için üsteleyince sessizce dinledi.</p>

  <p class="normal1">— Orkestrada Ender adında bir erkek arkadaşım vardı. O, benimle görüşürken orkestradan bir başka kız arkadaşla daha gezip tozmaya başlamış. Ben bunu bir rastlantı sonucunda öğrenince arkadaşlığımıza son verdim. Ama sürekli önümde buluşup gülüşmelere filan başladılar. Çok üzüldüm. Onlar iki kişi ben ise tektim. Başa çıkamayacağımı düşünerek başka bir devlet senfoni orkestrasına atanmayı istedim. Burada boş pozisyon olduğunu öğrenince de anneannemle dedem de burada diye hiç düşünmeden kabul edip buraya geldim. İnan, ben ayrılırken şefim çok üzüldü. Kovulmadım yani…</p>

  <p class="normal1">— Bunlar herkesin başına gelebilecek olaylar, ayrıca kimseyi de ilgilendirmez. Ama kovulmadığına hepimiz yürekten inanıyoruz. Çok iyi bir keman sanatçısısın.</p>

  <p class="normal1">Duyduklarımla çok rahatlamıştım. Kalkıp provaya gittik. Oldukça başarılı bir prova oldu. Kemal Bey son derece memnundu.</p>

  <p class="normal1">— Arkadaşlar hepinize teşekkür ederim. Orkestramız giderek daha başarılı oluyor. Bu yıl turneye de çıkacağız. Her gittiğimiz yerde dinleyicilerimiz performansımıza hayran kalacak. Bir de festivale katılma olasılığı var ama tam kesinleşmeden sizinle paylaşmak istemiyorum.</p>

  <p class="normal1">Kemal Bey az konuşan ve fazla övgüde bulunmayan bir şefti. Onun bu sözleri herkesi heyecanlandırdı. Hemen arşelerimizi nota sehpalarına vurarak sevincimizi gösterdik. Şefimiz sessizce gülerek salondan çıktı. Arkadaşlar hemen festivalin yeri hakkında tahminde bulunmaya başlamışlardı. Birisi “Moskova’ya gidersek Bahar çok şaşırır” derken diğeri Bodrum’daki festivale gidebileceğimizi söylüyordu.</p>

  <p class="normal1">Provadan sonra Nurcan, birlikte bir şeyler yapalım diye yanıma geldi ama eve gitmem gerekiyor diyerek kaçtım. Onunla yüzleşip “Neden hakkımda bu dedikoduları yayıyorsun?” diye sormaya cesaret edemedim. Ona duyduklarımı söylesem. Nereden duyduğumu soracak. Taner’in adını versem bu kez ona da düşman olacak. Aramızı bozmaya çalışacak. Acaba ne yapmalıyım, nasıl davranmalıyım? Onunla nasıl başa çıkacağım? Bütün gece bu sorularla uğraştım durdum.</p>

  <p class="normal1">Ertesi gün Taner’le İkimiz Pastanesi’nde buluştuk. Beraber kahvaltı etmeyi planlamıştık. Bütün gece aklımı kurcalayan soruları onunla paylaştım. O da bütün gece düşünmüş. Ah, canım, ne kadar iyi bir insan. Derdimi kendi derdi gibi benimsedi. Taner hemen düşündüğü önerileri sıraladı:</p>

  <p class="normal1">— Bence bundan sonra onunla hiçbir sırrını paylaşma. Bu bir! Arkadaşlığını azalt ama tamamen de kesme. Bu iki! Bir de şefimizle konuş. Evet, bence Kemal Bey’den yardım istemelisin. Bu da üüüç!</p>

  <p class="normal1">— İlk ikisinde seninle aynı fikirdeyim. Ama Kemal Bey’le konuşmaya gelince çekinirim. Ne derim, nasıl anlatırım, bilmem ki.</p>

  <p class="normal1">— Zeynepçiğim, belki onun da kulağına bir şeyler gitmiş olabilir. Burada iyi bir kariyerin olmasını istiyorsan hakkında duyduğu yalan yanlış bilgileri düzeltmelisin. Eğer hiçbir şey duymadıysa da ilk senden duysun. Hem şefine güvendiğini göstermiş olursun hem de desteğini alarak kendi elini güçlendirirsin. Bir taşla iki kuş!</p>

  <p class="normal1">— Söylediklerin çok mantıklı geliyor. Ama hakkımdaki çirkin dedikoduları duyduysa yüzüne bakmaya bile utanırım. Diğer yandan bunu bir an evvel düzeltmem gerektiği konusunda sana katılıyorum. Ama biraz düşünmeliyim Taner.</p>

  <p class="normal1">Kahvaltılarımızı bitirip provaya gittik. Arkadaşların bana karşı davranışlarında bir değişiklik yoktu. Herkes bana kötü gözle bakacak diye korkuyordum. Ama kimseden olumsuz bir söz ya da bakış gelmedi. Provamız da çok iyi geçti. Şefimizin bir önceki provadan sonra yaptığı konuşma, arkadaşları daha da motive etmiş gibiydi. Coşkuyla çaldık. Bir iki hata oldu. Kemal Bey tekrarlattırdı ama salonu dolduran müziğin büyüsü herkesi sardı.</p>

  <p class="normal1">Başımı kaldırıp Kemal Bey’e bakamıyordum. Göz göze gelirsek “Sen ne kötü işler yapmışsın!” der gibi ters ters bakarsa diye çekiniyordum. Galiba Taner’in dediği gibi gidip konuşmak en doğrusu olacak. Ama bugün değil. Biraz daha cesaret toplamam gerekiyor.</p>

  <p class="normal1">Provadan sonra Nurcan’ı atlatıp yine eve kaçtım. Ondan kaçayım diye kaç gündür eve erken geliyorum. Evde de kimseyle konuşmamak için harıl harıl keman çalışıyorum. Anneannem “Her musibette bir hayır vardır” der. Bu da öyle oldu. Nurcan’a kızgınlığımdan çok çalışır oldum. Bu çalışmalar asla boşa gitmez. Daha usta bir kemancı olmak için böyle çalışmak şart.</p>

  <p class="normal1">Konserden önceki son provaya gitmeden önce Taner’le yine İkimiz Pastanesi’nde buluştuk. Bu hafta her sabah orada kahvaltı ettik. Pastanenin sahibi de çalışanları da bizi iyi tanıyorlardı. Bizi hemen bahçe kapısına yakın köşedeki masaya alıyorlardı. Taner, “Burası bizim masamız oldu. Kimseyi oturtmuyorlar galiba” demişti gülerek. Gülmek ona çok yakışıyor.</p>

  <p class="normal1">— Taner, ben kararımı verdim. Bu sabah provadan önce gidip Kemal Bey’le konuşacağım. Çabuk yiyelim de gidelim. Şefimizle konuşacak zaman kalsın, olur mu?</p>

  <p class="normal1">— Aferin sana cici kız! İşte böyle yapmalısın. Biliyorum bu tatsız konuda şefimizle konuşmak zor geliyor ama kötülükle mücadele hiçbir zaman kolay olmamıştır. (Birden ayağa kalkıp kılıcını çeker gibi yaptı.) Beyaz atlı şövalye emrinizdedir Prenses!</p>

  <p class="normal1">Ay, herkes bize bakıyor. Yan masadakiler kahkahalarla gülüyor.</p>

  <p class="normal1">Hızla pastaneden çıkıp orkestra binasına gittik. Ben hemen Taner’den ayrılıp Kemal Bey’in odasına yöneldim. Dizlerim titriyordu ama kararımdan dönmeyecektim. Kapıyı çaldım. İçeriden “Buyurun” sesi gelince içeri girdim. Kemal Bey bilgisayarının başındaydı. Beni görüne okuma gözlüklerinin üzerinden “Hayrola Zeynep, bir şey mi var?” diye sordu. Önce oturmak üzere izin istedim. O bana eliyle yer gösterince oturup hafifçe öksürerek boğazımı temizledim. Benim hâlimden ciddi bir şeyler konuşacağımı anlamış gibi arkasına yaslandı ve gözlüklerini çıkararak “Seni dinliyorum” dedi.</p>

  <p class="normal1">— Kemal Bey, bir süredir beni üzen bir konuyu sizinle paylaşmak için buradayım. Arkadaşlar arasında benim bir önceki görevimden, yani senfoni orkestrasından kovulduğum şeklinde bir söylenti yayılmış. (Birden gözlerim doldu ve birkaç damla yaş yanaklarımdan aşağı süzüldü.) Oysa siz biliyorsunuz ben buraya kendi isteğimle ve iyi bir sicille geldim. Benim tek tek herkese gidip gerçeği anlatmam çok zor. Acaba bu konuda siz bana yardımcı olabilir misiniz?</p>

  <p class="normal1">Sözlerim bitince birkaç yaş daha yanaklarımdan aşağı aktı. Kemal Bey masasının çekmecesinden bir paket kâğıt mendil çıkararak bana uzattı. Paketten bir mendil alarak gözlerimi ve burnumu sildim. O ana kadar hiç konuşmadan beni dikkatle dinlemişti.</p>

  <p class="normal1">— Bu duyduklarıma inanamıyorum. Benim bildiğim sanatçı insan güzelliklerle, iyiliklerle, ideallerle beslenir. Dedikoduyla, başkalarının kuyusunu kazmakla uğraşmaz. Demek ki aramızda “sanatçı” olmaya layık olmayanlar var. Çok yazık. Zeynep sen salona geç. Birazdan provamız başlayacak. Ben seni tanıyorum. Sicilini de yeteneğini de biliyorum. Anlattığın konuda ne yapabilirim bir düşüneyim.</p>

  <p class="normal1">Çok rahatlamıştım. Şefim beni ayıplamadı. Tam tersine beni anladı ve bu dedikoduları yapanlara kızdı. Üstelik yardım etmeye de çalışacak. İyi ki geldim ve konuştum. Ayağa kalktım ve içtenlikle teşekkür ettim.</p>

  <p class="normal1">— Bana güvendiğin ve bu özel sorununu benimle paylaştığın için ben teşekkür ederim. Haydi bakalım, şimdi provaya!</p>

  <p class="normal1">Sıkıntılarımdan arınmış gibiydim, huzurla salona gittim. Taner yerine oturmuş kontrbasını akort ediyordu. Bazı arkadaşlar sohbet ediyorlardı. Nurcan da ayaktaydı. Sessizce yerime geçip oturdum. Sonra Taner’e dönüp baktım. Eliyle ne oldu der gibi bir işaret yapınca başımla işler yolunda, dedim. Gülüştük.</p>

  <p class="normal1">Prova saati geldi, herkes yerini aldı. Konuşmalar sona erdi. Salonda yalnızca akort sesleri duyuluyordu. Kemal Bey gecikti. Şefimizin ne kadar dakik olduğunu bilenler, “Bir aksilik olmasın” demeye başladılar. Coşkun ayağa kalkarak “Arkadaşlar, ben gidip Kemal Bey’e bir bakayım. Saatin farkında olmayabilir, bilgi vereyim” dedi.</p>

  <p class="normal1">Bu gecikmenin benim yüzümden olabileceğini düşündüm ama kimseye bir şey söylemeden sessizce oturup notalarımı gözden geçirdim. Az sonra Coşkun geldi.</p>

  <p class="normal1">— Arkadaşlar merak etmeyin her şey yolunda. Kemal Bey şehirlerarası bir telefon görüşmesi yapıyor. Bitirince gelecek.</p>

  <p class="normal1">İçimden “Gecikmesi benimle ilgili değilmiş” diye geçirdim. Az sonra Kemal Bey salona girdi.</p>

  <p class="normal1">— Arkadaşlar gecikme için özür dilerim. Biliyorsunuz geçen provamızda turne programı yaptığımızı söylemiştim. Programda çakışmaları önlemek için diğer devlet senfoni orkestralarının şefleriyle koordinasyon içinde çalışmamız gerekiyor. Az önce de telefonda Zeynep’in eski şefiyle görüşüyordum. Zeynep’i bize kaptırdığı için çok üzgün. “Onun yeri çok özeldir. Kapımız Zeynep’e her zaman açık” dedi. Anlaşılan seni orada çok seviyorlarmış Zeynep.</p>

  <p class="normal1">Kıpkırmızı oldum. Utanarak gülümsedim. Kornocu Ümit arkadan seslendi:</p>

  <p class="normal1">— Onu biz de seviyoruz. Göndermeyiz bir yere.</p>

  <p class="normal1">— Ben de aynı şeyi söyledim arkadaşlar. Zeynep ekibimizin önemli bir üyesi ve bizimle kalacak. Haydi bakalım, provaya başlıyoruz.</p>

  <p class="normal1">Sağ olsun Kemal Bey, beni kurtardı. Üstelik herkesin içinde överek kurtardı. Bütün orkestra çalışanları da duydu söylediklerini. Benimle ilgili kuşkuları olanlar artık Nurcan’ın kendilerine yalan söylediğini anlamışlardır. Nurcan önümde sessizce oturuyor. Bu açıklamalardan sonra ne yapacak bakalım? Acaba provadan sonra gidip Kemal Bey’e teşekkür etsem mi? Evet, iyi olur.</p>

  <p class="normal1">Prova sona erince her zamanki gibi çalgı aletini alan salondan çıktı. Ben kemanımı kutusuna koyuyordum ki Nurcan yanıma geldi.</p>

  <p class="normal1">— Kemal Bey’in yaptığı konuşma çok iyi oldu. Hakkındaki pek çok soru işareti ortadan kalktı.</p>

  <p class="normal1">Yüzüne baktım.</p>

  <p class="normal1">— Hangi soru işaretlerinden söz diyorsun Nurcan?</p>

  <p class="normal1">Umursamaz gibi omuzlarını silkti.</p>

  <p class="normal1">— Aman canım, buraya neden geldin, kendi isteğinle mi geldin, öyleyse gelmeyi neden istedin gibi şeyler işte.</p>

  <p class="normal1">İyice kızmaya başlamıştım. Elimden geldiği kadar belli etmemeye çalışarak “Bunları kim merak ediyor Nurcan?” diye sordum. “Şekerim herkes konuşuyor. Elin ağzı torba değil ki büzesin” dedi ve arkasını dönüp gitti. Beni yine sinir etti. Ben bu kızla başa çıkamam. Ben onun kadar kötü olamam.</p>

  <p class="normal1">Eve dönmeden şefimizin odasına gittim. İçerisi doluydu. Beni görünce yerinden kalkıp kapıya gelerek “Bir şey mi var?” diye sordu. Ben de alçak bir sesle kimseye duyurmadan “Teşekkür ederim” dedim. Hafifçe omzuma vurarak “Her söylediğim doğruydu” dedi. Ne güzel bir övgü! Konser öncesinde moralim tamamen düzeldi.</p>

  <p class="normal1">Konser günü geldi çattı. Özenle hazırlandım. Bu kez eski bir elbisemi giydim. Nurcan bunun da aynısından almış olamaz ya. Ama bu kez taksiyle gitmeyeceğim. Taner babasının arabasıyla gelip beni kapıdan alacak. Anneannem bu haberi duyunca “Kimmiş bu arkadaşın Zeynepçiğim, iyi biri mi bari?” diye sordu. Ona Taner’in çok iyi bir arkadaş olduğunu söyledim. “Nasıl arkadaş yani?” diye sordu bu kez de “Kız arkadaş gibi mi, erkek arkadaş gibi mi?” Ben kıpkırmızı oldum. Ne diyeceğim diye düşünürken dedem imdadıma yetişti.</p>

  <p class="normal1">— Hanım, kızı sıkıştırma. Kız arkadaş, erkek arkadaş diyerek. O akıllı kızdır. Nasıl arkadaş seçeceğini bilir.</p>

  <p class="normal1">İçimden “Ah ah, bilseydim başıma bu kadar dert gelir miydi?” diye geçirdim.</p>

  <p class="normal1">— Korna sesi! Taner gelmiş olmalı. Aman unutmayın konserden sonra topluca yemeğe gideceğiz. Geç geleceğim.</p>

  <p class="normal1">Dedem “Başarılar kızım” derken anneannem sormaya devam etti:</p>

  <p class="normal1">— Gece yine aynı arkadaşın mı getirecek eve seni?</p>

  <p class="normal1">Saat yaklaştı. Yavaş yavaş yerlerimizi aldık. Konser salonu yine hıncahınç doluydu. Üniversite öğrencileri gruplar hâlinde gelmişlerdi. Ön sıralarda yine protokol eksiksiz yer almıştı. İçimi heyecan kapladı. Bu heyecan mesleğimizin bir parçası. Aslında bütün gösteri sanatlarında bu heyecan var. Başarıyı tetikleyen de bu heyecan olmalı. Ben böyle felsefe yaparken önüme uzanan bir nota defteriyle şaşırdım ve o anda yanağıma konan küçük bir öpücükle daha da şaşırdım. Taner bana nota gösterir gibi yapıp kimseye belli etmeden yanağımdan öptü. Ay, ben şimdi öyle coşkulu çalarım ki elimdeki keman dile gelir, konuşur.</p>

  <p class="normal1">Konserimiz çok başarılı geçti. Dinleyiciler uzun uzun ayakta alkışladılar. Kemal Bey birkaç kez sahneye dönerek teşekkür etti. Hem ona hem de birinci kemancı arkadaşlara çiçekler geldi. Keyfimize diyecek yoktu. Bu alkışlar bütün yorgunluğa değer. Peki, bu başarının nedeni ne? Yoksa Taner herkesin yanağına bir öpücük mü kondurdu? Oh, neşem yerinde.</p>

  <p class="normal1">Konserden sonra yemeğe gidilecek. Artık biliyorum. Nurcan, ilk konserden sonra yaptığı gibi yarın arayıp beni kıskandıramayacak. Bu gece gidip ekip arkadaşlarımla eğleneceğim.</p>

  <p class="normal1">Yemek için en son gittikleri otelde yer ayırtmışlardı. Nurcan, “Yemeğe geliyorsan seni götüreyim, arabada yer var” dedi. Ben de teşekkür ederek Taner’in arabasıyla gideceğimi söyledim. Şaşırmıştı. Kaşlarını kaldırıp “Onun arabası mı var?” diye sordu. Ben de “Babasının arabasını almış” dedim. Ses çıkarmadı. O güne kadar Taner’le gelişen arkadaşlığımızı orkestradan kimse bilmiyordu. Buna o kadar özen göstermiştik ki senfoni binasında neredeyse hiç konuşmuyorduk. Ama bu gece yemekte yan yana oturacaktık. Herkesin arabası olmadığından bütün arabalara dörder beşer kişi binildi. Bizim arabada Sema, Ümit ve Onur vardı. Yol boyunca türlü şakalarla bizi güldürdüler. Yemek salonuna ilk gelenlerdendik. İstediğimiz gibi oturduk. Ortam, yemekler, müzik, her şey çok güzeldi.</p>

  <p class="normal1">Başlangıçta güzeldi ama sonra işler değişti. Yemeğe geç gelen Nurcan masanın bizden uzak bir köşesinde oturuyordu. Ne zaman başımı kaldırsam bana, daha doğrusu Taner’le bana baktığını görüyordum. Aramızda sıcak bir dostluk oluşmaya başladığını anlamış olmalıydı. Yemek devam ederken yerinden kalkıp geldi ve Taner’i dansa davet etti. Bu çağrı karşısında şaşıran Taner kısa bir süre hareketsiz kaldı ama Nurcan onun elinden tutup çekince zorunlu olarak dansa kalktı. Onlar dans ederken izledim. İçimden “Benim elbisemi beğendi, gidip aynısını aldı. Şimdi de arkadaşım değerli oldu. Onu almak istiyor” diye geçiriyordum. Müzik hızlanınca masada oturan herkes piste çıktı. Hep beraber hoplayıp zıpladık.</p>

  <p class="normal1">Sonra müziğe ara verdiler, yerlerimize oturduk. Sevgili Nurcan da gelip Taner’in yanında oturan Onur’a “Haydi yer değiştirelim. Ben biraz buradaki arkadaşlarımla sohbet etmek istiyorum” dedi. Onur “Hoppalaaa” dediyse de onu kırmayıp kalktı ve yerini verdi. Böylece gecenin devamında Taner’in bir yanında ben, diğer yanında Nurcan oturdu. Sürekli şakalar yapıyor, kendi tabağından zorla Taner’e yemek yedirmeye çalışıyor, hatta Taner’in saçını düzeltiyordu. Bu kızın her zaman başkasının elindeki oyuncağı isteyen küçük bir çocuktan farkı yok. Artık onu iyi tanıyorum ve eskisi kadar çekinmiyorum. Bu dost mu, düşman mı belli olmayan arkadaşla başa çıkabilirim.</p>

  <p class="normal1">O gece istediğim gibi eğlenemedim maalesef. Kimseye belli etmemeye çalıştım ama Nurcan’ın yaptığı sulu şakalar, Taner’e kırk yıllık dostlarmış gibi her fırsatta sarılması beni sinir etmişti. Saat on bir gibi herkes dağılmaya başladı. Ben de “Herkese iyi geceler” diyerek kalktım. Taner de hemen ayağa kalkarak “Ben seni eve bırakırım” dedi. Böylece herkese veda edip salondan çıktık. Yolda hiç konuşmadık. Belli ki onun da canı sıkılmıştı. Belki de kendisine kızdığımı düşünüyordu. Oysa ona hiç kızgın değilim. Ben bu düşünceler içinde camdan dışarı bakarken telefonum çaldı. Arayan Nurcan’dı. Telaşla konuşuyordu.</p>

  <p class="normal1">— Ne, kaza mı yaptın? İyi misin? Neredesin? Kavşakta, kütüphanenin önünde öyle mi? Ambulans çağıralım mı? Polis geldi mi? Tamam biz de yakındayız, hemen geliyoruz.</p>

  <p class="normal1">Taner merakla yüzüme bakıyordu.</p>

  <p class="normal1">— Hemen geri dönelim. Nurcan eski kütüphanenin olduğu kavşakta kaza yapmış. Üstelik de tek başınaymış. Yardım etmemiz gerekir.</p>

  <p class="normal1">Bir yandan dönmek için sinyal verirken, diğer yandan başını iki yana sallayarak “Hayret bir şeysin. Kız bütün gecemizi berbat etti. Sen ona yardım için koşturuyorsun” dedi. Güldüm.</p>

  <p class="normal1">— Haklısın ama biz kötü insanlar değiliz.</p>

  <p class="normal1">Anneannemle dedemi arayıp haber verdim. Anneannem benim de o arabada olduğumu sanarak telaşlandı ama “Biz Taner’le ayrı arabadaydık” deyince rahatladı.</p>

  <p class="normal1">Nurcan basit bir kaza yapmıştı. Ancak çarpıştığı aracın sürücüsü ve yolcularının hepsi alkollüydüler. Tek başına bir kadın sürücü görünce arabadan inip “Önüne baksana” diye bağırıp çağırmaya başlamışlardı. Nurcan da korkmuş ve hem polisi hem de bizi çağırmıştı. Biz yanına gidince Nurcan çok sevindi. “İyi ki geldiniz, sağ olun” diyerek önce bana sarılıp öptü, sonra da Taner’e. Hâlinden çok korktuğu belli oluyordu. Taner arabadaki hasara bakarken o da bana nasıl çarpıştıklarını anlattı.</p>

  <p class="normal1">Polisin gelip de rapor tutması, alkol kontrolleri derken iki saat orada oyalandık. Sonunda herkes arabalarına binip evine döndü. Ben eve geldiğimde anneannemle dedem yatmamışlardı. Beni sağ salim görmeden yatmaya gönülleri razı olmamış. Ah tontonlar, Nurcan yüzünden sizi de uykusuz bıraktım.</p>

  <p class="normal1">Ondan sonraki günlerde elimden geldiğince Nur-can’dan uzak durmaya en azından onunla baş başa kalmamaya özen gösteriyordum. Kaza geçirdiği gece kendisine yardım ettiğimiz için çok memnun görünüyordu ama ona güven olmazdı.</p>

  <p class="normal1">Bir sabah Taner’le İkimiz Pastanesi’nde kahvaltı ederken içeri birinci keman sanatçılarından Gökhan girdi. Bizi görünce yanımıza geldi. Beraberce hem kahvaltı hem de sohbet ettik. Gökhan’ı çok az konuşan, içine kapanık biri olarak tanımıştım. Ama o sabah yanıldığımı anladım. Neşeli, konuşkan, çok zeki bir arkadaştı. Bize yurtdışında bir iş bulduğunu ve orkestradan ayrılacağını söyledi. O güne kadar onunla dostluk etmemiş olmamız ne büyük kayıptı.</p>

  <p class="normal1">— Gökhan seni kutlarım. Başarılar dilerim. Ama gideceğine üzüldüm desem bana kızar mısın? Bu keyifli sohbeti bir daha yapamayacağımız için üzüldüm açıkçası. Niye daha önce bir araya gelip oturmadık?</p>

  <p class="normal1">Ben öyle dertlenince Taner araya girip bir açıklama yaptı.</p>

  <p class="normal1">— Seni üzenler Gökhan’ı da çok üzmüşlerdi de o yüzden herkesten uzak duruyordu arkadaşımız.</p>

  <p class="normal1">Çok şaşırmıştım. Gökhan’ın yüzüne baktım. O da başını salladı.</p>

  <p class="normal1">— Ben boş bulunup o malum kişiyle bir kez alışverişe çıktım. Ona giysi seçmesinde yardımcı oldum. Bir de kendime mor süveter aldım. Daha sonra beni evine davet etti ama arkadaşlığından hoşlanmadığım içim kabul etmedim. Hatta olabildiğince kendisinden uzak durdum. Bana kızmış olduğunu sanıyorum. Herkese benim kadın giysileri giyerek dolaşmaktan hoşlandığımı söylemiş. Düşünebiliyor musun?</p>

  <p class="normal1">— Nee, bu kadar da olmaz! Bu benim hakkımda söylediklerinden de berbat bir yalan.</p>

  <p class="normal1">Taner’le Gökhan önlerine bakarak başlarını salladılar. Anlaşılan bu konunun daha fazla konuşulmasını istemiyorlardı. Ben de susup çayımı içtim. Demek ki Nurcan Hanım kötülükte sınır tanımıyor. Çok tehlikeli bir insan! Hem de çok.</p>

  <p class="normal1">Bir hafta sonra, cumartesi günü Sema, evinde Gökhan için bir veda partisi düzenledi. Nurcan’ın dışında orkestradaki bütün arkadaşlar oradaydı. Hepimiz partiye yiyecek veya içecek getirerek katkıda bulunduk. Ayrıca aramızda para toplayarak Gökhan için bir armağan aldık. Çok neşeli ve keyifli bir toplantı oldu. Yedik, içtik, sohbet ettik, resimler çektik. Saat yedide Kemal Bey’le eşi de geldiler. Kemal Bey kısa bir konuşma yaptı. Sesinden ve seçtiği sözcüklerden Gökhan’ın gidişine üzüldüğü belli oluyordu. Gökhan’ın gittiği yerde çok başarılı olacağına inandığını belirterek ona başarılar diledikten sonra “Böyle değerli sanatçıları kaybedersek orkestramız istediğimiz performansı tutturamayabilir. Bundan sonra gidişleri yasaklıyorum” dedi. Şefimizi yürekten alkışladık. Ardından çalgı aletlerimizi çıkarıp bir mini konser verdik. Kemal Bey özelikle Gökhan’ın solo çalmasını istedi.</p>

  <p class="normal1">Gökhan bize Behrouz Panahi’nin keman konçertosunu çaldı. Bestecinin Aşkın Tatlı Kokusu (Sweet Scent of Love) adlı albümünde yer alan bu konçertoyu o kadar duygulu ve güzel çaldı ki hepimiz büyülendik âdeta. Onu dinlerken gözlerimi kapadım. İki damla yaş yanaklarımdan yuvarlandı. O anı yaşamım boyunca unutmayacağım. Güle güle git Gökhan. Gittiğin yerde çok mutlu ol. Burada seni üzenler olduğu için ben de çok üzgünüm.</p>

  <p class="normal1">Pazartesi günü hepimiz prova için toplanmıştık. Onur çektiği resimleri dizüstü bilgisayarına yüklemiş gösteriyordu. Bütün arkadaşlar da başına toplanmışlar resimlere bakıp yorumlar yapıyorlardı. O sırada salona giren Nurcan’ı kimse fark etmemişti. “Neye bakıyorsunuz haylazlar?” diyerek birkaç kişiyi eliyle kenara itti ve Onur’un yanına ulaştı. Nurcan’ın ilk tepkisi “Ay ne güzel resimler, nerede çekildi?” diye sormak olmuştu. Ama ardından kızacağını herkes tahmin ediyordu. Neyse ki o sırada Kemal Bey salona girdi ve provaya başladık. Tekrarlarla, uyarılarla uzayan prova bittiğinde biz de bitmiştik. Herkes ağrıyan kolunu, sırtını esnetmeye çalışırken Nurcan yanıma geldi ve “Sen ne nankör insansın!” diye bağırdı. Yüzüne bakakaldım. O devam etti:</p>

  <p class="normal1">— Seni adam yerine koydum. Arkadaşlık ettim. Ama sen bana söylemeden partilere gidiyorsun. Utanmadan, beni çağırmadan benim arkadaşlarımla eğleniyorsun. Yazıklar olsun sana!</p>

  <p class="normal1">O daha konuşacaktı ama Taner atıldı. Kaşları çatık, yüzü kıpkırmızıydı. Sesi de öfkeden titriyordu.</p>

  <p class="normal1">— Ne konuştuğunu bilmiyorsun. Hemen şimdi sus ve git bir yerde sakinleş. Daha sonra sana bunu ne kadar yanlış anlayıp Zeynep’e nasıl haksızlık ettiğini anlatacağım.</p>

  <p class="normal1">Oturduğum yerde öylece kaldım. Onların bağrışlarını duyan Kemal Bey salona dönmüştü. Ama Nurcan’la Taner onu fark etmediler. Nurcan devam etti:</p>

  <p class="normal1">— Bundan sonra benden dostluk beklemeyin. Ben size yapacağımı bilirim.</p>

  <p class="normal1">— Ne oluyor Nurcan? Bir sanat yuvasında böyle çirkin sesler duymak beni çok rahatsız ediyor. Sorun nedir?</p>

  <p class="normal1">Nurcan bu beklemediği tepki karşısında şaşırdı. Önce “Ee, şey, yani” gibi anlamsız şeyler söyledi. Sonra kedini toparlayıp “Geldiği günden beri kendisine dostluk gösterdiğim Zeynep hafta sonunda yapılan toplantıya beni davet etmedi. Bu nankörlük, değil midir Kemal Bey?” diye sordu.</p>

  <p class="normal1">— Hafta sonu yapılan toplantıyı ben planladım ve Sema’dan ev sahipliği yapmasını rica ettim. Davetlileri de biz belirledik. Zeynep değil. Ayrıca bu toplantı Gökhan’a veda etmek için düzenlendi. Senin iki yıl kadar önce Gökhan’ın mor kazağıyla ilgili yaptığın çirkin yakıştırmayı da henüz hiçbirimiz unutmadık.</p>

  <p class="normal1">Nurcan sustu. Önüne baktı. Kemal Bey, salondan çıkmadan Taner’e döndü ve “Kimsenin bağırmasını istemiyorum bundan sonra. Uygar insanlar normal ses tonuyla konuşarak sorunlarını çözebilirler” dedi.</p>

  <p class="normal1">O gidince arkadaşlar Taner’le benim yanıma geldiler. Hem üzülmeyelim diye teselli etmeye çalışıyorlardı hem de Kemal Bey’in çok güzel konuştuğunu söylüyorlardı. Bu arada zavallı Taner de beni korumak isterken şefimizden azar işitmişti.</p>

  <p class="normal1">Bir kez daha Nurcan’ın kızınca ne kadar basitleşebildiğini görmüş oldum. Yalnız ben değil herkes gördü. Bu kötü olayın en büyük yararı arkadaşların benimle uğraşan kişinin ne kadar kontrolsüz biri olduğunu bizzat görmüş olmalarıydı. Nurcan da bundan sonra biraz daha dikkatli davranacaktır diye umuyorum.</p>

  <p class="normal1">Ortalık sakinleşince Taner’le çıktık. Biraz parkta oturduk. Benim yüzümden zor durumda kaldığı, Kemal Bey’den uyarı aldığı için özür diledim. O da “Yine böyle bir olay olsa aynı şekilde davranırım. Ben zaten daha önce yaptığı dedikoduların önüne geçemediğim için kendimi suçluyorum. Artık seni üzmesine seyirci kalamam” dedi. Ah canım, ne tatlı bir insan şu Taner!</p>

  <p class="normal1">O günden sonra Nurcan rapor aldı ve birkaç gün işe gelmedi, iki de prova kaçırdı. Taner’le ikimiz bütün enerjimizi çalışmaya verdik. Prova yoksa bile çalışma odasında buluşup çalışıyorduk. Akşamları eve gidince yine odama çekilip çalışıyordum. Behrouz Panahi’nin keman konçertosunu da çalışıp anneannemle dedeme çaldım. Çok beğendiler. Her gün daha iyi çaldığımı hissediyorum.</p>

  <p class="normal1">Gökhan gittiği yerden bize elektronik postayla resimler göndermişti. “Alışmaya çalışıyorum” diyordu. Bu arada Sema, bana “Kemal Bey mutlaka bir arkadaşımızı birinci keman olarak görevlendirir ve orkestraya daha az deneyimli bir ikinci kemancı alır” dedi. Bahar da ikinci kemancıyken boşalan bir pozisyon olunca birinci kemancı olarak görevlendirilmiş. Bu küçük haber beni iyice heyecanlandırmıştı. Evet, burada yeniyim. Ama deneyimim ikinci kemancı olarak çalan arkadaşlardan biri hariç hepsinden fazla. O biri de bizim Nurcan. Moskova Filarmoni Orkestrası’ndaki stajla ilgili yaptığım gibi ümitlenip düşler kurmak istemiyorum. Sonra ciddi bir düş kırıklığı yaşıyor insan. Ama birinci keman olsam ne hoş olur!</p>

  <p class="normal1">Hafta başında Nurcan tekrar işe döndü. Sanki hiçbir şey olmamış gibi herkesle konuşup gülüyor, hiç utanıp sıkılmadan Taner’e şakalar yapıyordu. Bana uzaktan bir “Merhaba” dedi, ben de “Geçmiş olsun” dedim. Aman, uzak durması çok iyi!</p>

  <p class="normal1">Bir ay sonra yeni bir konserimiz var. Üstelik bu kez programda oldukça zor parçalar var. Çok çalışmamız gerekecek. Kemal Bey provaları sıklaştırdı. Titizlikle bizi çalıştırıyor. Cuma günü provadan önce beni odasına çağırdı. Merakla gittim.</p>

  <p class="normal1">— Otur Zeynep, seninle konuşmak istediğim bir konu var. Biliyorsun Gökhan gittiğinden beri birinci kemanlarda eksiğimiz var. Aslında birinci kemanlarla ikinciler arasında çok büyük bir fark yok. Ama ben hep birinci kemancılarımı daha deneyimli ve yüksek performanslı arkadaşlarım arasından seçerim. Bir süredir oraya hanginizi geçireyim diye düşünüyordum. Sonunda kararımı verdim. Sen, Gökhan’ın yerine geç, senden boşalacak yere de daha genç bir arkadaş başlayacak. Bugün hem onu tanıtacağım hem de senin yerini değiştireceğimi duyuracağım. Herkese duyurmadan önce sana bildireyim istedim.</p>

  <p class="normal1">— Teşekkür ederim Kemal Bey, onur duydum. Bu güveninize layık olmaya çalışacağım.</p>

  <p class="normal1">— Ondan eminim Zeynep. Bu, kariyerinde büyük bir adım değil, ama yine de yerini daha genç bir keman sanatçısına bırakıp senden deneyimli birinin yerine geçiyor olman emeklerinin boşa gitmediğini gösterir.</p>

  <p class="normal1">— Haklısınız efendim. Çok teşekkür ederim. Özellikle sizin beni bu konuma layık görmenize çok sevindim. Bundan sonra daha da çok çalışacağım.</p>

  <p class="normal1">Odadan çıkınca koşa koşa Taner’in yanına gitmemek için kendimi zor tuttum. Sessizce salona girip yerime oturdum. O sırada Taner biriyle konuşuyordu, geldiğimi görmedi. Hemen kemanımı akort eder gibi oynamaya başladım. İçimden gülmek geliyordu. Kimse yüzümden sevincimi anlamasın diye başımı iyice öne eğdim. Şefimiz açıklamasını yaptıktan sonra bol bol gülerim.</p>

  <p class="normal1">Az sonra Kemal Bey salona girdi. Yanında incecik, uzun boylu, uzun siyah saçlı genç bir hanım vardı. Hemen herkes sustu ve yerlerine oturdu. Merakla elinde kemanıyla gelen bu genç arkadaşa bakıyorduk. Kemal Bey zaman kaybetmeden onu tanıttı.</p>

  <p class="normal1">— Arkadaşlar, ekibimize yeni katılan keman sanatçısı Özlem Hanım’ı tanıtmak isterim. Özlem, Viyana’dan yeni geldi. Konservatuardan geçtiğimiz yaz mezun olmuş ve ardından Jean Monnet bursuyla Viyana’ya gidip eğitimini ilerletmiş, kendini geliştirmiş. Şimdi aramıza katılan bu genç, yetenekli ve sevimli arkadaşımıza hoş geldin diyelim.</p>

  <p class="normal1">Kimisi “Hoş geldin Özlem” derken kimisi de arşesiyle nota sehpasına vurarak arkadaşımızı karşıladı. Bu sıcak tepki üzerine gülümseyen Özlem, “Ben de burada olmaktan çok memnunum” diyerek zarif bir reverans yaptı. Kemal Bey eliyle herkesi susturup konuşmasına devam etti:</p>

  <p class="normal1">— Zeynep, sen şu tarafa Gökhan’dan boşalan yere geç. Bundan sonra birinci keman olarak çalacaksın. Özlem sen de Zeynep’in yerine ikinci kemanların arasına geç. Eveeet, şimdi provamıza başlayabiliriz.</p>

  <p class="normal1">Prova yine zorlu geçti. Tekrar tekrar baştan çaldık. Bazen Kemal Bey’in yüzü asıldı. Bazen arkadaşlardan kısık sesle de olsa oflamalar geldi. Sonunda şefimiz “Bugünlük bu kadar yeter” dedi. Coşkun “Devam deseydiniz, ben bittim diye bırakacaktım” dedi. Sesi kısık çıkıyordu. Kemal Bey salondan çıkarken ona dönerek güldü ve “Genç sanatçı, öyle çabuk yorulmaz” dedi. Şefimiz gider gitmez başta Taner olmak üzere bütün arkadaşlar yanıma gelip beni kutladılar. Nurcan ise yeni gelen Özlem’le konuşuyordu. Hepimiz toplanıp salondan çıkarken hâlâ o ikisi konuşmaktaydılar. “Altı ay önce ben onun yerindeydim” diye aklımdan geçti. İçim cız etti. Onu uyarmalıyım.</p>

  <p class="normal1">Eve gitmek üzere çıkarken Sema yanımıza geldi ve “Nurcan seni kutladı mı?” diye sordu gülerek. Taner hemen atıldı:</p>

  <p class="normal1">— Aman ne kutlaması! Kemanını Zeynep’in başına geçirecek diye korktum vallahi!</p>

  <p class="normal1">Onlar gülerken aklımdan “Evet, o zorda kalınca ben yardımına koştum. Ama ben iyi bir haber alınca o yanıma bile uğramadı. Dost mudur, düşman mı belli değil” diye geçiriyordum.</p>

  <p class="normal1">O akşam Taner, “Bu güzel haberi kutlamalıyız” diyerek beni yemeğe götürdü. Benimle gurur duyduğunu söyledi. Çok güzel bir geceydi. Yemek yedik, sohbet ettik. O kadar güzel bakıyor ki…</p>

  <p class="normal1">Eve gidince bizim tontonlara güzel haberi verdim. Anneannemle dedem de çok sevindiler. “Çalışan kazanır kızım. Sen de buraya geldiğin günden beri her gece gıy gıy çalıyorsun” dedi dedem. Güldüm, “Dedeciğim, başınızı ağrıtmışım galiba” deyince “Yok yavrum” diye devam etti:</p>

  <p class="normal1">— Biz keman sesini çok seviyoruz. Hele o şey yok mu, hani romantik olan. Ona bayılıyoruz.</p>

  <p class="normal1">Anneannem söze girdi:</p>

  <p class="normal1">— Aşkın kokusu muydu neydi adı? Pek romantik bir müzik. Dinlerken gözümden yaş geliyor inan.</p>

  <p class="normal1">Ona sevgiyle sarıldım.</p>

  <p class="normal1">— Benim de anneanneciğim, benim de.</p>

  <p class="normal1">Dedem:</p>

  <p class="normal1">— Zeynep bir endişem var. Şu senin hırslı arkadaşın seni üzmesin. Eminim kendisi birinci keman olamadı diye canı sıkılmıştır.</p>

  <p class="normal1">Yanıt vermeden önce biraz düşündüm. Onlara Nurcan’ın hakkımda yaptığı dedikoduları ve herkesin içinde bağırarak üstüme geldiğini anlatmamıştım. Yine de dedem benim ara ara anlattıklarımdan nasıl biri olduğumu anlamıştı.</p>

  <p class="normal1">— Dedeciğim onun nasıl bir insan olduğunu, ne gibi tepkiler verebileceğini bu kadar doğru bilmenize inanamıyorum.</p>

  <p class="normal1">— Zeynepçiğim, çok güzel bir söz var. <span class="ideitalik">Yaşlanmak bir dağa tırmanmak gibidir, çıktıkça yorgunluğunuz artar, ama görüş alanınız da genişler.</span>Yani yılların yaşam deneyimi insanları daha kolay tanıma becerisini de kazandırıyor.</p>

  <p class="normal1">Anneannem “Dedenin demek istediği yaşlanmak o kadar kötü değil” deyince hepimiz kahkahalarla güldük.</p>

  <p class="normal1">Ertesi sabah çok önemli bir karar almıştım. İlk olarak Taner’le paylaştım.</p>

  <p class="normal1">— Ben yeni arkadaşımız Özlem’le özel bir konuşma yapacağım.</p>

  <p class="normal1">Ne demek istediğimi anlamıştı.</p>

  <p class="normal1">— Dikkat et, daha tanımıyorsun. Nasıl bir insandır bilmiyorsun. Senin iyi niyetle söylediklerini Nurcan’a anlatırsa yine bir patırtı kopar. Bu kez ne yaparız bilmem? Herhâlde Kemal Bey’in yüzüne bakamayız.</p>

  <p class="normal1">Taner yine haklıydı ama ben yeni gelen arkadaşın benim yaşadığım sıkıntıları yaşamasını istemiyordum. Ne yapıp edip bir yolunu bulmalı ve onu uyarmalıyım.</p>

  <p class="normal1">Bir prova sabahı yine erkenden işe gittim. Çalışmak üzere kemanımı kutusundan çıkarırken içeri Özlem girdi.</p>

  <p class="normal1">— Günaydın Özlem, erkencisin bakıyorum.</p>

  <p class="normal1">— Günaydın Zeynep. Sabahları Nurcan’ın arabasıyla geliyorduk ama bu sabah onun işi varmış. Ben kendim geldim. Daha erken oldu. Nasılsın?</p>

  <p class="normal1">“İşte konuşmanın tam sırası. Etrafta kimse yok. Nasıl başlasam” diye düşünürken Özlem, “Sen de benim gibi orkestraya yeni katılanlardanmışsın” dedi. İşte aradığım fırsat!</p>

  <p class="normal1">— Haklısın Özlemciğim. Ben geleli altı ayı biraz geçti. Biliyor musun, başlangıçta çok zorluk çektim. Seninle bazı deneyimlerimi paylaşmak isterim, sence de sakıncası yoksa.</p>

  <p class="normal1">Özlem memnun olmuş gibiydi.</p>

  <p class="normal1">— Tam tersine çok sevinirim. Seni dinliyorum.</p>

  <p class="normal1">— Yaşadıklarımdan çıkardıklarımı sana adım adım sıralayacağım.</p>

  <p class="normal1">u Önce tek bir kişiyle arkadaşlık etme. Olabildiğince çok arkadaş edin.</p>

  <p class="normal1">u Sonra çevrendeki kişilerin davranışlarını iyi gözlemle, sana söylediklerini iyi dinle. Söz gelimi başkalarının arkasından ileri geri konuşuyor, dedikodu yapıyorsa büyük bir olasılıkla senin arkandan da dedikodu yapacaktır.</p>

  <p class="normal1">u Çok iyi tanımadan kimseye sırlarını, özel sıkıntılarını anlatma. Sorsalar bile atlat onları.</p>

  <p class="normal1">u Herkesle ve özellikle şefimizle iyi bir ilişki ve iletişim kurmaya özen göster. Çünkü gün gelir de hakkında olumsuz bir durum olursa onların desteğine gereksinim duyarsın.</p>

  <p class="normal1">u Hakkında bir dedikodu veya söylenti olduğunu duyarsan hemen tepki ver. Sessiz kalma. Bu söylentiler kariyerine ciddi zarar verebilir.</p>

  <p class="normal1">u Problemli olduğunu hissettiğin kişilerle konuşurken kullandığın sözcüklere dikkat et. Sonra senin aleyhine kullanılabilir. Bu tür kişilerle tartışmaya girme, çünkü çok yakışıksız şeyler söyleyebilirler. Üzülürsün.</p>

  <p class="normal1">u Düşmanca bir tavırla karşılaşırsan hiç üstüne alınma. Bu büyük bir olasılıkla senin yüzünden değil, karşındaki kişinin dengesizliğinden doğmuştur.</p>

  <p class="normal1">u Olabildiğince neşeli ol ve olumlu şeylere odaklan. Yoksa tüm yaşamın, sanatın etkilenir.</p>

  <p class="normal1">u Unutma bazı insanların dost mu, düşman mı olduğunu anlamak çok zor!</p>

  <p class="normal1">Özlem gözleri hayretle büyümüş, ağzı açık beni dinliyordu. Anlattıklarımın onu korkuttuğu belliydi.</p>

  <p class="normal1">— Ben nereye geldim? Dostlar, düşmanlar diyorsun. Bir savaş mı var?</p>

  <p class="normal1">Onun bu saf şaşkınlığına güldüm. O arada gözlerim de doldu.</p>

  <p class="normal1">— Hayır, çok güzel bir yere geldin. Eminim burada da çok mutlu ve başarılı olacaksın. Biraz ileri gittiysem beni bağışla. Söylediklerim aklında bulunsun. Umarım hiç böyle zor insanlarla karşılaşmazsın. Ben maalesef karşılaşmıştım. Çok da sıkıntı çektim. Bu yüzden seni uyarmak istedim. Ama korumak isterken korkuttuysam beni bağışla. Bunlar aklında bulunsun ve lütfen, aramızda kalsın.</p>

  <p class="normal1">Özlem bana acıdı galiba. Sıkıca sarıldı ve öptü. İçim rahatladı. Kızcağızı korkutma pahasına da olsa uyarma görevimi yaptım. O günden sonra onunla aramızda çok özel bir dostluk oluştu. Fazla konuşmuyorduk ama uzaktan bakışarak, gülüşerek anlaşıyorduk sanki.</p>

  <p class="normal1">Provalar, provaları kovaladı; konserler, konserleri. İşimi seviyorum. Arkadaşlarımı seviyorum. Şefimi seviyorum. Nurcan hâlâ eline geçen her fırsatta birileriyle uğraşıyor. Ama onu kimse ciddiye almıyor. Geçenlerde onu sessiz ve düşünceli gördüğünü söyleyen Ümit, “Garanti kimi sırtından vursam diye düşünüyordur” şeklinde bir yorum yaptı. Evet, onun gibiler maalesef her yerde var. Senin sevincini, mutluğunu paylaşmaz, başına bir şey gelirse yardım etmez. Ama senden sürekli yanında olmanı bekler. Her fırsatta arkandan konuşur. Hiçbir zaman ondan daha iyi olmanı istemez. İşte böyle biri! Ama onunla baş etmeyi bildikten sonra korkacak bir şey yok.</p>

  <p class="normal1">Bu gün benim doğum günüm. Sabah özenle giyindim, süslendim. Hazırlanayım derken neredeyse provaya geç kalıyordum. Koşarak binaya girmiştim ki güvenlik görevlisi arkadaş, “Zeynep Hanım, sizi Kemal Bey bekliyor” dedi. Aman, geç kaldım diye kızmasın. Bir elimde kemanım, diğer elimde ceketim korkarak odasına gittim. Beni gülerek karşıladı.</p>

  <p class="normal1">— Zeynep, orkestranın türkü çalması işi de neymiş? Biliyor musun?</p>

  <p class="normal1">— Türkü çalmak mı? Hayır, Kemal Bey hiç duymadım. Acaba bir yanlışlık olmasın.</p>

  <p class="normal1">— Ben öyle duydum. En iyisi gidip kendimiz görelim.</p>

  <p class="normal1">O önde, ben arkasında salona girdik. Herkes yerine oturmuş çalmaya hazır gibiydi. Aaa, Taner en önde, tek başına solo çalacak gibi oturuyor, önünde de iki mikrofon var. Şarkı da mı söyleyecek?</p>

  <p class="normal1">Kemal Bey, “Arkadaşlar nedir bu türkü işi?” diye yüksek sesle sordu. Taner, “Bu bizim Zeynep’e doğum günü armağanımız” dedi gülerek ve hep birlikte Nazım Hikmet’in “Seni Seviyorum” adlı şiirine bestelenen türküyü çalmaya başladılar. Üstelik Taner türkünün sözlerini de söylüyordu. Aman ne güzel bir sesi var!</p>

  <p class="normal1">Seviyorum seni</p>

  <p class="normal1">Ekmeği tuza banıp banıp yer gibi.</p>

  <p class="normal1">Geceleri ateşler içinde uyanarak</p>

  <p class="normal1">Ağzımı dayayıp musluğa</p>

  <p class="normal1">Su içer gibi.<br class="chapter"/>
  &nbsp;</p>

  <p class="normal1">Ne zaman seni düşünsem</p>

  <p class="normal1">Bir ceylan su içmeye iner</p>

  <p class="normal1">Çayırları büyürken büyürken görürüm gülüm.</p>

  <p class="normal1">Her sabah, her akşam seninle</p>

  <p class="normal1">Yeşil bir zeytin tanesi</p>

  <p class="normal1">Bir parça mavi deniz alır beni.<br class="chapter"/>
  &nbsp;</p>

  <p class="normal1">Seni düşündükçe</p>

  <p class="normal1">Gül dikiyorum ellerinin değdiği yere</p>

  <p class="normal1">Atlara su veriyorum</p>

  <p class="normal1">Daha bir seviyorum dağları gülüm.</p>

  <p class="normal1">Her sabah, her akşam seninle</p>

  <p class="normal1">Yeşil bir zeytin tanesi</p>

  <p class="normal1">Bir parça mavi deniz alır beni.<br class="chapter"/>
  &nbsp;</p>

  <p class="normal1">Seviyorum seni</p>

  <p class="normal1">Ekmeği tuza banıp banıp yer gibi.</p>

  <p class="normal1">Geceleri ateşler içinde uyanarak</p>

  <p class="normal1">Ağzımı dayayıp musluğa</p>

  <p class="normal1">Su içer gibi.</p>

  <p class="normal1">Bundan daha güzel bir doğum günü armağanı olabilir mi? Bundan daha güzel bir türkü olabilir mi? Taner’den daha iyi bir arkadaş var mıdır? Benim orkestradaki dostlarımdan daha candan dost bulunabilir mi?</p>

  <p class="normal1">Kemal Bey, “Arkadaşlar çok beğendim. Bravo! Ne dersiniz bir konserimize böyle birkaç türkü ile farklı bir renk katalım mı?” diyordu. Sessizce Taner’in yanına gidip kimseye belli etmeden elini tuttum.</p>

  <p class="normal1">— Teşekkür ederim. Seni seviyorum.</p>
</body>
</html>
