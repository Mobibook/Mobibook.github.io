<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>istezorinsan</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_3">ŞİKÂYETİM VAR</h1>

  <p class="normal1">— Alo, merhaba Sunay, şimdi odama döndüm inan. Daha önce de aramışsın, Elif söyledi. Biliyorum merak ettin. Toplantı çok uzadı ama sonunda ortak bir noktaya vardık. Şimdi ayrıntıları anlatamayacağım. Saat altıda bana uğra, beraber çıkalım. Yolda konuşuruz. Sana da iyi günler.</p>

  <p class="normal1">Acaba önce masamın üzerindeki notlara mı baksam, yoksa internete girip gelen mesajlara mı göz atsam? Kim bilir yanıt bekleyen kaç mesaj birikmiştir? İnanılır gibi değil, beş kişi zor bir adam yüzünden bir sürü zaman kaybettik ve daha da kim bilir ne kadar zaman kaybedeceğiz? İşin fenası da Dr. Hüsnü Titiz’in özgeçmişini bulup Başhekim’e ve Cerrahi Bölüm Başkanı’na gönderen benim. Gerçi onlar da deneyimini uygun buldular. Ama sonunda ben işe aldım. Bunca yıllık deneyime rağmen nasıl göremedim, başımıza gelecekleri bilemiyorum. Aslında daha ilk görüşmemizde gürültüden, odanın ısısından, havasızlığından yakınarak kendini ele vermişti, ama diğerleri “Cerrahlar böyle titiz olur, kolay kolay hiçbir şeyi beğenmezler” diye savununca üzerinde durmadım. Hastanemizde on iki tane cerrah var ama hiçbiri bunun gibi huysuz değil. Kapıda biri var galiba.</p>

  <p class="normal1">— Efendiiim.</p>

  <p class="normal1">— Deniz Hanım, sizi Başhekim Yavuz Bey aradı. Telefonunuz meşgulmüş. Kendisini aramanızı rica ediyor.</p>

  <p class="normal1">Kapıda görünen Asistanım Elif’in bu sözleri üzerine “Yoo, meşgul değil” diyerek telefona bakınca ahizenin yerine doğru oturmadığını gördüm. Aynı yere bakan Elif, benden önce davranarak uzandı ve ahizeyi yuvasına yerleştirdi. Kırmızı ışık yanınca,</p>

  <p class="normal1">— Anlaşılan, bugün sizi çok yormuşlar Deniz Hanım, dedi gülümseyerek.</p>

  <p class="normal1">— Haklısın Elif. Hem yoruldum hem sıkıldım. Telefonu bile kapatamamışım baksana. Ben hemen kendisini ararım.</p>

  <p class="normal1">Başhekim’imiz Yavuz Alkan son derece deneyimli, titiz ve iyi bir yöneticidir. Her düzeyde çalışanla, hastalarla, hasta yakınlarıyla, kısacası herkesle kolayca iletişim kurar. İnsanlara değer verdiğini hemen gösterir. O yüzden de çok sevilir ve sayılır. Onun gibi bir yöneticiyle çalışıyor olduğum için şanslıyım. Telefonda bile olsa onunla konuşmak her zaman bana iyi geliyor.</p>

  <p class="normal1">— Buyurun efendim, beni aramışsınız. Evet, çok haklısınız bu sabahki uzun toplantıdan sonra ben de sizin gibi yorgun hissediyorum kendimi. Doğru, biraz yol aldık galiba. Ama bundan sonra her şikâyetinde böyle saatlerce uğraşabilir miyiz, bilemiyorum doğrusu. Başka bir konu mu var? Elbette, hemen geliyorum.</p>

  <p class="normal1">Başhekim’in odasına girince Cerrahi Bölüm Başkanı Dr. Ahmet Erinç, Kardiyoloji Bölüm Başkanı Dr. Murat Telci ile Ortopedi Bölüm Başkanı Dr. Özcan Sezer’in da orada olduklarını gördüm.</p>

  <p class="normal1">— Hoş geldiniz Deniz Hanım.</p>

  <p class="normal1">— Hoş bulduk efendim. Hayrola telefonda sesiniz biraz sıkıntılı geliyordu. Bir problem mi var?</p>

  <p class="normal1">Bu sorum üzerine Özcan Bey, “Evet, ciddi bir problemimiz var. Sağlık personelinin davranış bozukluğu ya da eğitimsizliği” dedi. Benim hiç ses çıkarmadan yüzüne hayretle baktığımı görünce “Yavuz Bey şimdi anlatacak” diyerek sözü Başhekim’e verdi.</p>

  <p class="normal1">— Sayın Bakan’ın Özel Kalem Müdürü aradı az önce, şikâyetleri var maalesef.</p>

  <p class="normal1">— Bu sabah hastanemizden taburcu olan Bakan’ımı-zın mı?</p>

  <p class="normal1">— Evet, maalesef hem cerrahi hem de ortopedi katındaki personelden, özellikle hemşirelerden şikâyetçi olduklarını belirtti Özel Kalem Müdürü Salim Bey.</p>

  <p class="normal1">— Cerrahideki hemşire arkadaşların hepsi iyi eğitimli ve deneyimliler. Nasıl böyle bir duruma neden oldular anlayamıyorum, dedi Ahmet Bey.</p>

  <p class="normal1">— Yalnız cerrahidekiler değil, Ortopedi Bölümü’ndeki arkadaşlar da aynı niteliklere sahipler. Bu arkadaşları seçerken çok titiz bir eleme yaptığımız gibi ardından da ciddi bir oryantasyon programından geçiriyoruz. Bence bu şikâyeti hak etmedik, diye söze girdi Özcan Bey.</p>

  <p class="normal1">Diğer doktorlar susunca Yavuz Bey sözlerine devam etti:</p>

  <p class="normal1">— Haklı veya haksız, hastalarımızın şikâyetlerini dinleyip durumu düzeltmek için önlem almamız gerekiyor. Hele şikâyet eden bir devlet büyüğü ise çok daha titiz bir inceleme yapıp en kısa zamanda kendilerine geri bildirimde bulunmamız şart. Bana Salim Bey’in telefonda aktardığına göre, hemşirelerimizi profesyonel anlamda beğenmişler, ancak davranışlarını kaba ve saygısız bulmuşlar.</p>

  <p class="normal1">— Bu sözleri mi kullandılar?</p>

  <p class="normal1">— Evet, maalesef, aynen böyle söyledi Deniz Hanım. Sizden bu konuda hızlı bir inceleme yapmanızı ve durumu iyileştirmek için önerilerinizi bizimle paylaşmanızı rica edeceğim.</p>

  <p class="normal1">— Elbette, hemen bu konuyla ilgilenip size bilgi vereceğim, diyerek yerimden kalktım.</p>

  <p class="normal1">Yavuz Bey konuşmaya devam etti:</p>

  <p class="normal1">— İyi olur. Bu arada ben Sayın Bakan’ımızla bizzat görüşüp şikâyetiyle ilgili biraz daha ayrıntılı bilgi edinmeye çalışırım ve hastanemiz adına özür dilerim.</p>

  <p class="normal1">Başhekim’in bu sözleri üzerine o ana kadar hiç konuşmamış olan Kardiyoloji Bölüm Başkanı Murat Bey, “Acaba evine uğrayıp hem bacağını, ameliyat yerini kontrol etsek hem hatırını sorsak daha iyi olmaz mı? Böylece neler olduğunu birinci ağızdan anlarız” dedi. Murat Bey, Bakan’ı uzun yıllardır tanıyor ve son birkaç yıldır kalp sorunları nedeniyle sağlığını yakından takip ediyordu. Özcan Bey, “Sayın Bakan cuma günü zaten kontrol için gelecek. Operasyon çok iyi geçti ama protezin ve bacağın durumunu yakından takip etmek için film çekeceğiz. İsterseniz o zaman konuşalım” dedi. Onları sessizce dinleyen Yavuz Bey, Murat Bey’in önerisini yerinde bulmuştu.</p>

  <p class="normal1">— Cumayı beklemeden harekete geçmekte yarar var. Muratçığım, seni, bu toplantıya Bakan Bey’i iyi tanıyorsun diye çağırmıştım. Bu önerini hemen uygulamaya koyalım derim. Randevu alma işini sen halleder misin?</p>

  <p class="normal1">Başhekim ve Murat Bey, Bakan’ı evinde ziyaret etmek üzere randevu alırlarken ben de neler olduğunu öğrenmek üzere cerrahi katına çıktım. Başhemşire Zeynep Hanım, odasına girdiğimde beni sevinçle karşıladı.</p>

  <p class="normal1">— Hoş geldiniiiz Deniz Hanımcığım. Sizi burada görmek ne güzel! Nasılsınız? Hastanemizde işler nasıl gidiyor?</p>

  <p class="normal1">Bu soru üzerine hemen konuya girdim.</p>

  <p class="normal1">— Merhabalar Zeynep Hanım, sizi görmek de çok güzel. Hani hastanemizde işler nasıl gidiyor diye sordunuz ya ben de hemen konuya gireyim dedim. Bu sabah taburcu olan Bakan’ımızın Özel Kalem Müdürü, Başhekim’i aramış.</p>

  <p class="normal1">— Salim Bey mi? Bakan’ımızın tedavisi döneminde kendisiyle ahbap olduk. Ne demiş? Umarım bir aksilik yoktur. Ameliyat çok iyi geçti. Hemen ertesi gün yürümeye başladı. Tedavisiyle ilgili hiçbir problem yaşamadık, çok şükür.</p>

  <p class="normal1">— Zeynep Hanımcığım, sözünüzü keseceğim ama birtakım sorunlar yaşanmış anlaşılan. Çünkü Salim Bey, Başhekim’imize Cerrahi ve Ortopedi Bölümlerindeki hemşirelerin mesleki anlamda yetkin olmakla beraber kaba ve saygısız davrandıklarını söylemiş.</p>

  <p class="normal1">— Ay, inanmıyorum!</p>

  <p class="normal1">Zeynep Hanım’ın şaşkınlığı yüzünden okunuyordu. Onunla konuşurken yemek saati gelmişti. Beraberce kafeteryaya indik ve öğle yemeğimizi yerken bu şikâyetin nereden kaynaklanmış olabileceği hakkında konuştuk. Zeynep Hanım hiç zaman kaybetmeden bu vardiyada görev yapan hemşire arkadaşlarla konuşacağını söyledi. Ardından da saat dörtte görevi devir alacak olan ekiple görüşecekti.</p>

  <p class="normal1">— Saat beş olmadan size durumu açıklayıcı bir bilgi verebileceğimi tahmin ediyorum Deniz Hanım. Bu arada siz Ortopedi Bölümü Başhemşiresi Oya Hanım’la da konuşsanız iyi olur.</p>

  <p class="normal1">Alelacele yemeğimizi bitirdik. Zeynep Hanım, Cerrahi Bölümü’ne giderken ben de Ortopedi Bölümü’ne çıkmak üzere asansörlere doğru yürümeye başlamıştım ki Elif’in sesini duydum.</p>

  <p class="normal1">— Deniz Hanım, sizi merak ettim, her şey yolunda mı? Başhekimliğe çıktıktan sonra hiç aramadınız. Bir aksilik yoktur umarım.</p>

  <p class="normal1">— Elifçiğim, kusura bakma, sana nerede olduğumu bildirmeden yemeğe indim. Şimdi de Ortopedi Bölümü’ne gidiyorum. Arayan olursa bir saate kadar döneceğimi söyler misin? Bu arada acil bir durum için mobil telefonum yanımda biliyorsun. Her şey yolunda mı sorusuna gelince eh, yolunda sayılır. Bakan’dan bizim hemşire arkadaşlarla ilgili şikâyet gelmiş, nedenini anlamaya çalışıyoruz.</p>

  <p class="normal1">— Deniz Hanım, benden duymuş olmayın ama Bakan Bey’in eşi bizim arkadaşların hepsini azarlamış. Önceki gece görevli olan arkadaşlardan biri sabaha kadar ağlamış. Sabah görevi devredip de evine giderken görenler ağlamaktan gözleri şişmişti diye anlattılar.</p>

  <p class="normal1">Duyduklarıma inanamadım. Hayretle Elif’in yüzüne bakarak “Bu arkadaşın adını biliyor musun?” diye sordum.</p>

  <p class="normal1">— Biliyorum ama başı derde girsin istemem. Çünkü hepsi azar işitmiş. Yalnızca Burcu çok ağlamış. Ay, adını da söylemiş oldum, değil mi?</p>

  <p class="normal1">İki eliyle ağzını kapatarak sustu. Yanakları utançtan kıpkırmızı olmuştu. İçimden Elif’in saflığına gülerken haberlerin nasıl hızla yayıldığına bir kez daha şaşırdım. Kolumu onun omzuna dolayarak,</p>

  <p class="normal1">— Elifçiğim, bu bilgiyi benimle paylaştığın için çok teşekkür ederim. Biz suçlu aramıyoruz. Yalnızca neler olduğunu anlayıp ona göre gerekli önlemleri alalım istiyoruz. Hastanemizin adının en iyi şekilde duyulması ve hizmetlerimizden tüm hastalarımızın memnun kalması için çalışıyoruz, değil mi? İşte onun için Bakan Bey’in şikâyeti çok önemli. Sorunu anlayalım ki çözebilelim.</p>

  <p class="normal1">— Haklısınız Deniz Hanım, zaten sizin kimseyi cezalandırmayacağınızı biliyorum. Ama arkadaşı şikâyet etmiş gibi hissettim de ondan üzüldüm. Ben ofise çıkıyorum. Size kolay gelsin.</p>

  <p class="normal1">Elif’ten ayrılınca hızla Ortopedi Bölümü Başhemşiresi Oya Hanım’ın odasına gittim. Kapıyı tıklatınca genç hemşirelerden birisi açtı. İçeride Oya Hanım’ın yanı sıra Dr. Özcan Sezer ile bu saatte görevde olan bölüm hemşireleri vardı. Beni görünce şaşırdılar. Oya Hanım hemen ayağa kalktı ve bana yer verdi. Özcan Bey:</p>

  <p class="normal1">— Anlaşılan aynı konunun peşindeyiz. Ben de arkadaşlarla neler olup bittiğini konuşuyordum. Sanırım asıl sıkıntı cerrahi katında yaşanmış ama Oya Hanım’ın da canını sıkan şeyler olmamış değil.</p>

  <p class="normal1">“Öyle mi?” diyerek açıklamasını bekler şekilde Oya Hanım’a döndüm. Anlatmaya başladı:</p>

  <p class="normal1">— Bugünkü şikâyetin nedenini bilmiyorum ama ilk geldikleri gün, ameliyat öncesinde bizim arkadaşlar Sayın Bakan’ı röntgen odasına götürürken eşi de refakat etmek istemiş. Arkadaşlar da Bakan Bey’e çok özel ilgi gösterileceğini ve eşinin kendilerine ayrılan özel odada istirahat etmesinin daha iyi olacağını söylemişler kibarca.</p>

  <p class="normal1">Bu sözü söyledikten sonra susup bir derin nefes aldı ve ardından konuşmasına devam etti:</p>

  <p class="normal1">— Hanımefendi, eşinin geçirdiği kaza nedeniyle morali bozuk olduğundan sanırım, bizim arkadaşlara “Siz bana karışamazsınız” demiş ve eşiyle röntgen odasına giderek yanına girmiş. Bu kez de teknisyen arkadaş sağlığı için dışarıda beklemesi gerektiğini söyleyince ona da kızmış.</p>

  <p class="normal1">Odadaki genç hemşirelerden kumral olanı dayanamayıp söze karıştı:</p>

  <p class="normal1">— Bana “Sen kim oluyorsun da bana ne yapacağımı söylüyorsun” diye bağırdı. Oysa ben kuralları uygulamaya çalışıyordum.</p>

  <p class="normal1">Bu sözler üzerine Oya Hanım, başını iki yana sallayarak gülümsedi ve anlatmaya devam etti:</p>

  <p class="normal1">— Ben bizzat hanımefendiyle görüştüm ve röntgen ışınlarının zararlı olması nedeniyle hasta yakınlarını o bölüme almadığımızı açıkladım.</p>

  <p class="normal1">Sayın Bakan’ın eşi de ona bu durumu çok iyi bildiğini, ancak geçirdiği kaza nedeniyle eşinin bir şok içinde olduğunu ve bu nedenle onu yalnız bırakmak istemediğini söylemiş. Son olarak da yüksek bir ses tonuyla “Siz gayet güzel anlattınız ama genç arkadaşlar çok kaba ve saygısız. Bunu gerekli yerlere ileteceğim” demiş. Oya Hanım sözlerini bitirince Özcan Bey,</p>

  <p class="normal1">— Hanımefendi dediği gibi yaptı ve şikâyetini gerekli yerlere iletti. Ama benim gördüğüm kadarıyla ortada şikâyet edilecek ciddi bir durum yok. Her şey bir sağlık kurumunda olması gerektiği gibi yapılıyor.</p>

  <p class="normal1">— Ben zaten ekibimizden bir saygısızlık olabileceğini düşünmüyordum. Ama bazen kuralları uygularken bile dikkatli olmamız gerekebiliyor. Karşı taraf yanlış anlayabiliyor. Hele bizim gibi bir hastanede çalışıyorsanız karşınızda hep mutsuz, korkmuş, canı yanan insanlar olacağından çok daha dikkatli olmak gerekiyor.</p>

  <p class="normal1">Ortopedi Bölümü’ndeki arkadaşlara teşekkür edip ofisime döndüm. Yolda “Acaba Cerrahi Bölümü’nde nasıl bir anlaşmazlık oldu da Burcu gözleri şişinceye kadar ağladı” diye düşünmeden edemedim. Kapıdan girdiğimde Elif atıldı.</p>

  <p class="normal1">— Deniz Hanım, sizi Cerrahi Bölümü Başhemşiresi Zeynep Hanım aradı, uygun olduğunuzda gelip görüşmek istiyormuş.</p>

  <p class="normal1">— Elifçiğim, ara da hemen gelsin. Merak ediyorum, neler anlatacak. Bana bir orta şekerli kahve söyler misin lütfen?</p>

  <p class="normal1">Zeynep Hanım gelinceye kadar Ortopedi Bölümü’nde dinlediklerimi defterime not ettim. Konuyla ilgili tüm öğrendiklerimi ve iyileştirme önerilerimi Başhekim’e kısa bir rapor hâlinde yazılı olarak sunmak istiyordum. “Evet, arkadaşların ciddi bir suçu yok ama daha dikkatli olunamaz mıydı acaba?” diye düşünürken kapı açıldı ve kafeteryada görevli Hayriye Hanım kahvemi getirdi. O çıkarken de Zeynep Hanım kapıda belirdi.</p>

  <p class="normal1">— Buyurun Zeynep Hanımcığım, hoş geldiniz. Tam Hayriye Hanım buradayken söyleyelim kahvenizi. Nasıl içersiniz?</p>

  <p class="normal1">— Sade olsun lütfen.</p>

  <p class="normal1">Hayriye Hanım “Hemen getiririm” diyerek odadan çıkınca Zeynep Hanım anlatmaya başladı:</p>

  <p class="normal1">— Sizden ayrılınca hemen cerrahi katına çıktım ve bütün hemşire arkadaşlarla tek tek konuştum. Öyle ciddi bir olay yok ama ufak tefek sıkıntılar olmuş. Özelikle, Sayın Bakan’ın eşi biraz kızmış bizim arkadaşlara.</p>

  <p class="normal1">— Hiç üzülmeyin, az önce Ortopedi Bölümü’ndeydim. Orada da Bakan’ın eşiyle yaşanan bir sıkıntıyı aktardılar. Sizde nasıl bir anlaşmazlık olmuş?</p>

  <p class="normal1">— Özetle, hanımefendi kendilerine yeterli ilginin gösterilmediği düşüncesinde anladığım kadarıyla. Böyle bir kanıya nasıl vardın derseniz, bana aktarılan üç olayı size anlatayım. Ameliyattan sonraki ilk akşam hanımefendi eşi için ağrı kesici istemiş. Bizim hemşire arkadaşlar da ağrı kesicinin damardan verildiğini belirterek ilacın gerektiğinde dozunu ayarlamak, artırmak için kullanacakları düğmeyi göstermişler. Bir kere buna kızmış. “Hasta adam, ameliyattan yeni çıkmış, ilacını nasıl ayarlasın, biriniz başında durun ve gerekli ayarlamaları yapın” demiş. Bizim kızlar da “Bütün hastalar kendileri yapıyor” diyerek onu daha da kızdırmışlar.</p>

  <p class="normal1">Kapı çalındı ve Hayriye Hanım elinde kahve tepsisiyle odaya girdi. O gelince susan Zeynep Hanım kahvesinden bir yudum alarak “İşte böyle” dedi. Anlattıklarından üzüldüğü belli oluyordu. Onu rahatlatmak için “Hiç üzülmeyin Zeynep Hanımcığım, bu tür ufak tefek anlaşmazlıklar her yerde olabilir. Yeter ki bundan sonrası için gerekli önlemleri alalım” dedim. Zeynep Hanım anlatmaya devam etti:</p>

  <p class="normal1">— Neyse, sonunda hanımefendi bu işi yapmaya karar vermiş. Arkadaşlar ona düğmeye nasıl basılacağını göstermişler. Olay tatlıya bağlanmış. İkinci olay da ertesi sabah kahvaltı servisinde yaşanmış. Doktorunun verdiği diyete göre getirilen kahvaltıyı zayıf bularak eşine yumurta, bal ve kahve istemiş. Yine bizim arkadaşlar olmaz demiş.</p>

  <p class="normal1">— Yalnızca olmaz dememişlerdir herhâlde, değil mi?</p>

  <p class="normal1">— Elbette, Deniz Hanımcığım, nedenini açıklayarak olmaz demişler. Ağızdan beslenmeye yeni geçtiği için çok hafif yemesi gerektiğini anlatmışlar. Akşama normal diyetine dönebileceğini belirtmişler. Ama yine bir gerginlik olmuş aralarında.</p>

  <p class="normal1">— Çok ilginç. Pekiyi, üçüncü olay ne zaman olmuş? Merak ettim doğrusu.</p>

  <p class="normal1">— Üçüncü olay da taburcu olmadan önceki son gece olmuş. Sayın Bakan’ın eşi ilave yastık istemiş. Arkadaşlar hemen getirelim demişler. Ancak o sırada koridorda yürüyüş yapan ameliyatlı bir hasta yere düşmüş. Herkes ona yardım etmek üzere koşturunca yastık gecikmiş. Hanımefendi bizim arkadaşa, “Özellikle bize inat olsun diye mi getirmiyorsun yastığı!” diye bağırmış. O da ameliyatlı bir hastanın düştüğünü ve hepsinin ona yardım için koşuşturduğunu anlatmış. Bu kez de hanımefendi “Hastalar arasında ayrım yapıyorsunuz, benim eşim de hasta, onunla neden ilgilenmiyorsunuz?” deyince arkadaş dayanamamış ve işleri öncelik sırasına koyduklarını ve yastık işinin yere düşen ameliyatlı bir hastaya yapılacak ilk yardımdan daha az önemli olduğunu söylemiş.</p>

  <p class="normal1">— Bu sözler iyice kızdırmıştır. Bu sözleri söyleyen Burcu’muymuş?</p>

  <p class="normal1">— Evet, Burcu’ymuş bunları söyleyen. Bir anlık stresle söylemiş belli ki. Ama hanımefendi bu sözlere fena kızmış ve “Seni işten attıracağım” diye bağırmış. Öyle yüksek sesle söylemiş ki bütün hastalar duymuş sesini. Bizim Burcu da sabaha kadar ağlamış durmuş. O gece vardiyasında çalıştığı için yeni geldi işe ve yaşadıklarını kendisi anlattı.</p>

  <p class="normal1">Zeynep Hanım’ın olanlardan ne kadar üzgün olduğu her hâlinden anlaşılıyordu. Onu teselli etmek istedim.</p>

  <p class="normal1">— Aman üzülmeyin, her şeyi hallederiz. Zaten bugün Başhekim’le Murat Bey, Sayın Bakan’ı ziyarete gidecekler. Biliyorsunuz Murat Bey yıllardır Bakan Bey’in özel doktoru gibi sağlığını yakından takip ediyor. Olay tatlıya bağlanacaktır. Önemli olan bundan sonra benzer şikâyetler yaşamamak için almamız gereken önlemleri bir an evvel alabilmek.</p>

  <p class="normal1">Bu sözlerim Zeynep Hanım’ı rahatlatmıştı. Her türlü önerimize ve işbirliğine açık olduklarını söyleyerek ayağa kalktı. Çıkarken “Deniz Hanımcığım ben yukarı çıkayım. Genç arkadaşları bu ara hiç yalnız bırakmak istemiyorum. Bu olayla ilgili gösterdiğiniz anlayışa teşekkür ederim. Dediğim gibi ne yapılması gerekiyorsa yapalım. Yeter ki ekibimizdeki arkadaşları kaybetmeyelim. Elbette, hakkımızda şikâyetler de olmasın” dedi.</p>

  <p class="normal1">O çıkarken telefonum çaldı. Arayan Dr. Hüsnü Titiz hatır sormak gibi gereksiz sözlerle zaman harcamadan konuya girdi.</p>

  <p class="normal1">— Alo, Deniz Hanım, Bakan Bey’le yaşanan krizi duydunuz herhâlde. Daha bu sabah toplantıda ben size demedim mi, eğer ivedilikle önlem almazsanız bu hastane çok hasta kaybeder diye. İşte buyurun, daha sözlerimin üstünden birkaç saat geçti ki Sayın Bakan’dan gelen şikâyetlerle yüz yüzeyiz.</p>

  <p class="normal1">— Hüsnü Bey, konuyu biliyorum ve üzerinde çalışıyoruz. Hiç merak etmeyin en kısa zamanda işler yoluna girecek ve hastanemiz...</p>

  <p class="normal1">Beni dinlemek nezaketini bile göstermeden konuşmasına devam etti. Bu hastaneye geldiğine pişman olmuştu. Amerika’da çalıştığı hastanelerde hiç böyle olaylar olmazmış. Türkiye’ye dönerken yaptığı araştırmada bizim hastanemiz diğerlerinden iyi gibi görünmüşmüş. Ama şimdi bizimle çalışmayı kabul ettiği için çok pişmanmış.</p>

  <p class="normal1">Son olarak “Eğer işler düzelmezse beni burada çok da uzun bir süre göremezsiniz, bunu da bilin” dedi ve telefonu kapattı.</p>

  <p class="normal1">— Size de iyi günler Dr. Titiz.</p>

  <p class="normal1">Hiçbir şey beni bu adamla uğraşmak kadar yormuyor. Ne zor bir insan! Her an şikâyet edecek bir şey buluyor. Başhekim olaya soğukkanlılıkla yaklaşıyor, kimseye bağırıp çağırmıyor. Ama ünlü cerrahımız Hüsnü Titiz bizi istifa etmekle tehdit ediyor. Ben sıkıntıyla Hüsnü Bey’i düşünürken kapı çalındı ve Elif, iyi akşamlar diyerek çıkmak için izin istedi.</p>

  <p class="normal1">— Saat altı buçuk olmuş, öyle mi? Elbette çıkabilirsin. Bugün nasıl geçti anlayamadım. Bütün işlerim yarım kaldı. Ben biraz daha kalıp çalışacağım. Sana iyi akşamlar Elif, yarın görüşürüz.</p>

  <p class="normal1">Elif çıkarken, hastanemizin Finans Müdürü, Sevgili Arkadaşım Sunay geldi. Yüzüme bakar bakmaz “Ay, bu ne asık yüz!” diye bağırdı. “Çok mu yorgunsun, işlerin mi ters gitti, yoksa hasta mısın?” Art arda sorduğu sorularla beni iyice şaşkına çevirince işaret parmağımı ağzıma götürerek “Hişşş” dedim.</p>

  <p class="normal1">— Yorgunluktan ölüyorum. Gel otur biraz. Ben hemen çıkamayacağım. En azından bir saat daha çalışmam gerek.</p>

  <p class="normal1">Ona gün boyunca yaşadıklarımı özetleyince Sunay, “Sana kolay gelsin kardeşim” diyerek ayağa kalktı. Eve gitmeden markete uğraması, alışveriş yapıp akşam yemeğini hazırlaması gerekiyordu. Ertesi gün görüşmek üzere vedalaştık. Aslında ofisin bu saatlerini çok severim. Herkes evine gidince sessizlik olur, telefonlar susar ve rahatça işime odaklanır, çalışırım. Evet, şimdi yarın Yavuz Bey’e sunacağım şu raporu hazırlamaya başlayabilirim. İnanmıyorum, yine telefon çalıyor.</p>

  <p class="normal1">— Alo, buyurun Yavuz Bey. Evet, çalışıyorum. A, gidip geldiniz, öyle mi? Çok güzel. Elbette, hemen geliyorum.</p>

  <p class="normal1">Yavuz Bey’le Murat Bey, Bakan Bey’i ziyaret edip gelmişler. Bakan’la yaptıkları görüşmeyi paylaşmak üzere diğer bölüm başkanlarını odasına toplamış. Beni de çağırdı. Böylece benim rapor başlamadan yarıda kaldı. Hemen not defterimi alıp yanına gittim. Odasında Murat Bey’in yanı sıra Ahmet Bey, Özcan Bey, KBB Bölüm Başkanı Dr. Zerrin Hanım ve Çocuk Kliniği Başkanı Dr. Esra Hanım da vardı. Ben odaya girince Özcan Bey,</p>

  <p class="normal1">— İşte çalışma saatlerine bakmadan çalışan bir arkadaş daha. Sabah sekizde gelip akşam sekizde gidiyor.</p>

  <p class="normal1">Sağ olsun Özcan Bey bana her zaman övgüde bulunur. Şimdi de Başhekim’in ve diğer bölüm başkanlarının yanında böyle söylemesi çok hoş. Diğer doktorlar da ona katılarak “Deniz Hanım olmasa yanmıştık. Sağ olsun, her sorunumuzu çözüyor. Çalışmamızı kolaylaştırıyor” dediler. Bütün gün koşturdum ama bu sözler tüm yorgunluğumu aldı doğrusu.</p>

  <p class="normal1">— Çok teşekkürler, biz bir ekibiz. İnsan Kaynakları Bölümü olarak üstümüze düşen görevi en iyi şekilde yapmaya çalışıyoruz ki ekibimizin diğer üyeleri, yani sizler üstlendiğimiz “insanları sağlıklarına kavuşturmak” gibi bu çok önemli görevi en iyi şekilde yerine getirebilsin.</p>

  <p class="normal1">Bu konuşmalardan sonra Yavuz Bey, Bakan Bey’e yaptıkları kısa ziyareti aktardı:</p>

  <p class="normal1">— Bakan’ımız hastanemizden aldığı hizmetten son derece memnun. Hem Cerrahi hem de Ortopedi Bölümlerindeki doktor arkadaşlara teşekkürlerini iletmemi istedi. Kontrol için geldiğinde kendisi de teşekkür edecekmiş. Ben Salim Bey’in ilettiği şikâyetle ilgili olarak gerekli önlemleri alacağımızı söyleyince “Çok ciddi bir şey değil canım. Bizim hanım kaza geçirdiğimi duyunca çok korkmuş. Biraz asabi davranmış olabilir. Gençler de nasıl konuşacaklarını bilemediler galiba. Bizim Salim’den size aktarmasını rica ettik. Gördüğüm kadarıyla sizin çocuklar görevlerini canla başla yapmaya çalışıyorlar” dedi. İnanın çok rahatladım. O yüzden sizleri de bu saatte çağırdım. Hiç olmazsa evlerinize içiniz rahat gidebilirsiniz.</p>

  <p class="normal1">Yavuz Bey sözlerini tam bitirmişti ki kapı açıldı ve içeri Hüsnü Bey girdi.</p>

  <p class="normal1">— Dr. Alkan <span class="ideitalik">staff</span> toplantısına beni çağırmamış olmanıza gücendim doğrusu. Neyse ki Ahmet Bey’i aramıştım da arkadaşlardan bu toplantıyı düzenlediğinizi öğrendim.</p>

  <p class="normal1">Yavuz Bey:</p>

  <p class="normal1">— Yok yok, bu resmî bir toplantı değil. Şu saatte hastanede olan bölüm başkanlarını çağırdım. Bakan Bey’le yaptığımız görüşme hakkında sohbet ediyorduk. Arzu ederseniz buyurun siz de katılın.</p>

  <p class="normal1">Bu sözler üzerine Hüsnü Bey, Esra Hanım’ın yanındaki boş koltuğa oturdu ve yine şikâyet etmeye başladı. Anlaşılan Bakan’la neler konuşuldu, sonuç ne oldu gibi konular öncelikli değildi. Gördüğü yanlışları sıralamaya başladı:</p>

  <p class="normal1">— Yardımcı personel çok amatör! Birçoğu işe yaramaz. Ayrıca hijyen konusunda daha dikkatli olmalıyız. Hijyen şakaya gelmez! Aslında bölüm başkanlarının burada olması çok iyi oldu. Söyleyeceklerimi hepsinin duymasında yarar var. Gerçi bazı eksikler var. Özcan Bey siz ekibinizin tamamını çağırmadınız mı? Bir yöneticinin bölüm başkanları arasında ayrım yapması hiç doğru olmaz. Sonra o arkadaşlar size kızıp görevlerini iyi yapmazlarsa bu hastanede işler öyle bir aksar ki altından kalkamazsınız. Dr. Titiz dediydi dersiniz.</p>

  <p class="normal1">O gelmeden önce odada var olan olumlu hava tamamen kaybolmuştu. Hüsnü Bey’i dinlerken doktorların çoğunun yüzü gerilmişti. Kimi kollarını göğsü üzerinde sıkıca kavuşturmuş, kimisi de oturduğu yerden ayağını ısrarla sallayarak sıkıldığının sinyallerini veriyordu. Başhekim sakin bir ses tonuyla konuşarak,</p>

  <p class="normal1">— Dr. Titiz, anladığım kadarıyla önemli gözlemleriniz var. Zaten bir kısmını sabahki toplantıda da aktarmıştınız. Bunları tekrar daha geniş bir zamanda sizinle konuşalım. Şimdi uygun bir zaman değil. Odaya geldiğinizde söylediğim gibi bu biraz ani gelişen bir toplantı oldu. Sanırım şimdi dağılsak iyi olacak. Herkese, iyi akşamlar dilerim. Murat Bey, size özellikle teşekkür ederim. Bugün Sayın Bakan’la yaptığımız görüşmenin bu kadar olumlu geçmesinde sizin yıllar içinde kurduğunuz sağlam ilişkinin büyük rolü var.</p>

  <p class="normal1">Murat Bey “Ben teşekkür ederim” diyordu ki Hüsnü Bey atıldı:</p>

  <p class="normal1">— Ama böyle olmaz ki! Bakan’la görüşüyorsunuz ve bu çok önemli konuyu bizimle paylaşmıyorsunuz. Anlaşılan neler olup bittiğini herkes biliyor, bir ben bilmiyorum. Bu çok yanlış.</p>

  <p class="normal1">Kimse bu sözlere yanıt vermedi ve toplantı dağıldı. Odama dönerken “Çok şükür yakınlarımda onun gibi sürekli yakınan biri yok” diye düşünmekten kendimi alamadım. Yoksa insanın yaşamı zehir olur. Çalışma hevesim kaçmıştı. Notlarımı alıp evde çalışmak üzere hastaneden çıktım.</p>

  <p class="normal1">Dışarıda hafif bir rüzgâr esiyordu. Eve doğru yürürken Yavuz Bey’in konuşmayı uzatmasına izin vermeyip Hüsnü Bey’i susturmasının çok doğru olduğunu düşündüm. Her konuştuğunda olumsuzluk saçan bir kişinin zaman içinde çevresindeki herkesi etkileyebileceğini, motivasyonlarının düşmesine neden olabileceğini tahmin etmek zor değil.</p>

  <p class="normal1">Sabah erkenden hastaneye geldim. Görevliler harıl harıl temizlik yapıyorlardı. Her taraf mis gibi kokuyor, yerler pırıl pırıl parlıyordu. Ne güzel bir yerde çalışıyorum! Birazdan yoğun bir hasta ve ziyaretçi trafiği olur ve havadaki bu koku kalmaz ama yine de gün boyu temizlik devam ediyor. Hastanemizle gurur duyuyorum. Hüsnü Bey, “Hijyen çok önemli” diyordu dün, gelsin de görsün hijyene ne kadar özen gösteriyoruz. Kimse gelmeden raporumu hazırlayayım yoksa yine telefonlar, toplantılar derken akşama kalır. Neyse dün akşam evde öneri kısmında neler yazacağımı defterime not etmiştim. Şimdi hızla olayları anlatır ardından önerilerimi sıralarım.</p>

  <p class="normal1">Sunay odamın kapısında göründüğünde raporumu bitirmek üzereydim. Sevgili arkadaşım beni merak etmiş. Gelirken de taze simit getirmiş, sağ olsun.</p>

  <p class="normal1">— Bak, bugün iyi görünüyorsun. İşte seni hep böyle görmek isteriz. Unutma, insan kaynakları çökerse bütün sistem çöker.</p>

  <p class="normal1">Bu sözler üzerine ikimiz de güldük. Çökmeyeceğime dair söz verdim. O işinin başına döner dönmez raporumu elektronik postayla Başhekim’e gönderdim. Şimdi diğer işlerimize bakalım.</p>

  <p class="normal1">— Günaydın Deniz Hanım, bugün yine erkencisiniz. Dün çok yoruldunuz ve sıkıldınız. Ben de sabah gelirken size vanilya ve fındık aromalı bir kahve getirdim.</p>

  <p class="normal1">Elif’in genç, güler yüzünü görmek bana her zaman iyi geliyor. Ne kadar düşüncelidir. Sevdiğimi biliyor, bana kahve almış. İçeri girdiğinde elindeki kahvenin kokusu odayı kapladı. Aman ne güzel! Raporumu gönderdim. Fırından yeni çıkmış simit ve mis gibi kokan bir kahve ile keyifle kahvaltı edebilirim.</p>

  <p class="normal1">— Teşekkür ederim, Elifçiğim. Çok düşüncelisin. Şimdi keyifle kahvemi içeceğim. Bugün senden bir araştırma yapmanı rica edeceğim. Şikâyetlerle başa çıkma konusunda eğitim veren hangi şirketler, kurumlar var, araştır bakalım. Zaman kazanmak için bulduğun şirketlerin böyle bir eğitim için talep ettikleri ücretleri öğrenmeni ve referanslarını da kontrol etmeni istesem çok mu olur?</p>

  <p class="normal1">— Ne demek Deniz Hanım? Ben öğlene kadar hallederim. Siz hiç merak etmeyin. Kolayca karşılaştırabileceğimiz şekilde bir tablo hazırlar size sunarım.</p>

  <p class="normal1">— İyi ki varsın Elif!</p>

  <p class="normal1">Dün “Hüsnü Bey’i ben işe aldım” diye kendime kızıyordum ama Elif’i de ben işe aldım. İlk günden bu yana sürekli yükselen performansı, iletişim becerisi ve güler yüzüyle bölümümüzün, daha doğrusu hastanemizin vazgeçilmez bir üyesi oldu. Çoğunlukla işe aldığımız arkadaşlardan memnunuz canım. Dün Bakan Bey’den gelen şikâyetleri de çözeceğiz ve bu olaydan daha güçlü bir ekip olarak çıkacağız. Telefon çalıyor.</p>

  <p class="normal1">— Alo, buyurun Yavuz Bey. Hemen okudunuz öyle mi? Evet, her iki bölümün temsilcileri ile konuşarak topladım o bilgileri. Dediğiz gibi tek tek inceleyince son derece basit, sıradan olaylar. Ama hepsi de aynı hastayla ve yakınıyla yaşanınca rahatsızlık yaratmış doğal olarak. Haklısınız, hassas bir konu. Evet, tüm hemşirelerimizin şikâyetleri ele alma, onlarla başa çıkma konusunda profesyonel bir kuruluş tarafından eğitilmesinin iyi olacağını düşünüyorum. Olumlu yaklaşacağınızı tahmin ettiğim için sabah Elif’ten rica ettim. Piyasa araştırmasına başladık bile. Aynı eğitimi doktorlarımız da mı alsın dediniz? O konuyu biraz düşünelim derim. Korkarım böyle bir öneri bile doktorlarımızı rahatsız edebilir. Hüsnü Bey mi dediniz? O kendisi müzmin bir şikâyetçi. Bu eğitime çağırırsak yine şikâyet edecektir. Haklısınız, önce hemşire arkadaşlar için bu eğitimi düzenleyelim. Ben de eğitimlere katılır, nasıl gidiyor, yakından izlerim. Ondan sonra diğerlerini düşünürüz. Rica ederim Yavuz Bey, görevimiz. Size de iyi günler.</p>

  <p class="normal1">Bravo! Başhekim gönderdiğim raporu hemen okumuş ve geri bildirimde bulunuyor. Üstelik teşekkür ediyor. Memnun oldum. Bugün çok güzel olacak. Onay aldığıma göre eğitim işini hızla planlayıp uygulamaya koymalıyız. Doktorlara da aynı eğitimi vermek doğru olur mu acaba? Yok, kesinlikle olmaz. Onlarla ilgili bugüne kadar hiç sorunumuz olmadı ki. Hemşirelerle ilgili sorunumuz da olmamıştı ama dün gelen bir şikâyet hem kendimizi değerlendirmemize hem de iyileştirmemize neden oluyor. Aslında Sayın Bakan’a ve eşi hanımefendiye teşekkür borçluyuz. Bir makalede okumuştum. İstatistikler aldığı hizmetten veya üründen memnun olmayan her on kişiden yalnızca bir tanesinin ilgili kuruluşa şikâyetini ilettiğini gösteriyormuş. Diğerleri hoşnutsuz olmakla beraber şikâyet etmiyorlarmış. Diğer yandan bu mutsuz müşteriler, yani bizim durumumuzda mutsuz hastalar şikâyetlerini on üç kişiyle paylaşıyorlarmış. Evet, gerçekten Sayın Bakan’a teşekkür borçluyuz. Elif, kapıyı tıklattı.</p>

  <p class="normal1">— Deniz Hanım, biraz gelebilir miyim? Şu piyasa araştırması ile ilgili bir gelişmeyi paylaşmak istiyorum da.</p>

  <p class="normal1">— Gel, Elif. Neler buldun bakalım?</p>

  <p class="normal1">— Deniz Hanım, ben araştırmamı bitirmedim henüz. Ama bu arada görüştüğüm şirketlerden birinin temsilcisi ki bu konularda çok güçlü bir eğitim şirketi, gelip sizinle görüşmek istiyor. Eğitimi bize uygun olarak hazırlayacaklarmış. Dediğine göre piyasada verilen eğitimler ağırlıklı olarak üretim sektörüne yönelikmiş ve satın aldığı üründen şikâyetçi olan müşterilerin şikâyetlerini inceleme üzerine hazırlanıyormuş. Biz bir hastane olduğumuz için bize verilecek olan eğitimin, hizmet sektörüne, özelikle de hasta şikâyetlerine yönelik hazırlanması gerekiyormuş. Yani onlardan eğitim almak istersek bize özel eğitim hazırlayacaklar. Ne dersiniz, görüşme ayarlayayım mı?</p>

  <p class="normal1">— Çok doğru bir yaklaşım! Görüşmemiz yararlı olacaktır. Onlar için uygunsa bugün saat beşte gelsinler görüşelim. Bu arada sen diğer şirketleri araştırmaya devam ediyorsun, değil mi? Bu eğitim hizmetini alabilmek için Satın Alma Komisyonu’nun onayı gerekiyor. Onlara piyasadaki benzer şirketlerin özelliklerini ve ücret taleplerini de götürebilirsek komisyonun karar vermesini hızlandırabiliriz.</p>

  <p class="normal1">— Evet, Deniz Hanım. Saat beşe kadar size söz verdiğim tabloyu hazırlamış olurum. Ben şimdi gidip görüşmeyi ayarlayayım. Umarım saat beşte uygundurlar da bugün biraz yol almış oluruz.</p>

  <p class="normal1">Elif heyecanla işinin başına döndü. Ben de çalışmaya devam ettim. Öğle yemeği için saat bire doğru kafeteryaya gittiğimde masaların çoğu boştu. Anlaşılan çalışanların çoğu yemeklerini yemiş ve işlerinin başına dönmüşler. Yemek tepsimi aldıktan sonra nereye otursam diye bakınırken birinin bana “Deniz Hanııım” diye seslendiğini duydum. Seslenen Ortopedi Bölüm Başkanı Özcan Bey’di.</p>

  <p class="normal1">— Merhaba Özcan Bey, afiyet olsun. Bugün siz de yemeğe geç kalmışsınız.</p>

  <p class="normal1">— Merhabalar Deniz Hanım. Size de afiyet olsun. Bu masaya buyurun. Yemeğimizi yerken biraz sohbet ederiz.</p>

  <p class="normal1">Yemek boyunca Bakan Bey’in şikâyeti ile ilgili yapmamız gerekenleri konuştuk. Özcan Bey de farklı şikâyetlerle başa çıkma becerilerinin verileceği bir eğitimin yararlı olacağı fikrine katıldı. Şikâyetlerden söz ederken konu Dr. Hüsnü Titiz’e geldi. Nelerden şikâyetçi olduğunu sıralarken uzun bir liste oluştu. Hastane, hastalar, doktorlar, hemşireler, hava durumu, hava kirliliği, yemek, trafik, alışveriş. Özcan Bey, “Şikâyetçi olmadığı şeylerin listesi daha kısa olmalı” deyince düşünmeye başladık, ama bir şey bulamadık.</p>

  <p class="normal1">— Dr. Titiz, kronik şikâyetçi. Bu hastalığın tedavisi de yok korkarım.</p>

  <p class="normal1">— O işe başladığından beri ben de bu konuda düşünüyorum. Onunla iletişim kurmanın yolunu bulmak zorundayım. Başaramazsam ya o gidecek ya da ben.</p>

  <p class="normal1">— Aman, sakın siz gitmeyin Deniz Hanım. Bu hastanenin size çok ihtiyacı var.</p>

  <p class="normal1">— Teşekkür ederim. Aslında hastanemizde hepimize ihtiyaç var. O yüzden birbirimizle iyi geçinmenin ve birlikte çalışmanın yolunu bulmamız çok önemli.</p>

  <p class="normal1">Özcan Bey’le keyifli bir yemek sohbetinden sonra işimin başına döndüm. Elif söz verdiği gibi şikâyetlerle başa çıkma konusunda eğitim veren, iyi referansları olan şirketleri araştırmış ve bize uygun olanları içeren bir tablo hazırlamıştı. Tablonun üzerinde birlikte çalıştık. Bana her bir şirket hakkında bilgi verdi. Ben de ondan tabloya bazı yeni bilgiler eklemesini istedim. Elif sabahtan sözünü ettiği şirketin temsilcileri ile görüşme ayarlamayı da başarmıştı. Hazırladığı tabloda söz konusu şirket, referanslar ve deneyim alanlarında birinci sıradaydı. Eğitim ücretleri karşılaştırıldığında da üçüncü sırada yer alıyordu.</p>

  <p class="normal1">— Deniz Hanım, bu şirketle görüşmemiz çok önemli, çünkü iyi referanslara sahipler. Ücretler yüksek görünüyor ama eminim siz onlarla iyi bir pazarlık yaparsınız.</p>

  <p class="normal1">— Önce bir dinleyelim bakalım neler anlatacaklar. Bize eğitim verirler ve başarılı olurlarsa bu onlar için de yepyeni bir sektörde deneyim kazanma anlamına gelecek. Gördüğüm kadarıyla daha önce hiçbir hastaneye bu konuda eğitim vermemişler.</p>

  <p class="normal1">— Deniz Hanım, şirketlerin hiçbiri bir hastane personeline bu eğitimi vermemiş. Anlaşılan, hastaneler bu konuda pek talepte bulunmuyor.</p>

  <p class="normal1">— Haklısın, Elif. Dedikleri gibi müşteri şikâyetleri yalnızca üretim sektörünün sorunu gibi görünüyor. Oysa hizmet sektöründe bu konu daha da önemlidir. Hizmeti alanların memnuniyetini sağlamayan kuruluş rekabet gücünü kaybeder ve uzun süre ayakta kalamaz.</p>

  <p class="normal1">O akşam saat beşte eğitim şirketinin genel müdürü ile eğitim koordinatörü bizimle görüşmek için hastanemize geldiler. Kendilerini tanıtan kapsamlı, güzel bir dosya hazırlamışlardı. Yaptıkları işi ciddiye aldıkları belli oluyordu. Önce şikâyetleri ele alma ve başa çıkma konusundaki eğitimlerinin içeriğini anlattılar. Bu eğitimi bizim için hasta şikâyetlerini ele alma yöntemleri şeklinde değiştireceklerdi. Eğitimin başında hasta ve hasta yakınlarının içinde bulunduğu psikolojik durumdan söz edecekler. Ardından gelen şikâyetlere nasıl yaklaşılması gerektiğini örneklerle anlatacaklardı. Eğitim boyunca verecekleri örnekleri sağlık sektöründen seçecekler ve eğitimin etkileşim içinde olması için katılımcılarla yapacakları canlandırma çalışmalarında yine hastane ortamını kullanacaklardı. Bütün bunlar için bir haftalık hazırlık dönemi gerekiyordu. Üstelik bu özel hazırlık için ayrıca ücret talep etmeyeceklerini belirttiler. Elif kendileriyle temasa geçtiğinde verdikleri ücret teklifinde ısrarlı olduklarını da net bir şekilde belirttiler. Bu durumda bana düşen görev, konuyu Başhekim ile görüşmekti. Şirket temsilcileri gider gitmez Yavuz Bey’i arayarak ertesi gün için bir randevu istedim. Sonra Elif’le oturup yaptığım bu görüşme ile ilgili kısa notları tabloya ekledik. Her şey hazır olunca çıktık.</p>

  <p class="normal1">Elif, bu eğitime kendisinin de katılmak istediğini söyleyince güldüm.</p>

  <p class="normal1">— Çok iyi fikir, Elifçiğim. Ben de katılmak istiyorum. Nasılsa eğitim hemşire arkadaşlarımıza üç grup hâlinde verilecek. Birine ben katılırım, diğerine de sen katılırsın.</p>

  <p class="normal1">Sabah erkenden Başhekim’in yanına çıktım ve yaptığımız piyasa araştırmasının sonuçlarını sundum. Yavuz Bey beni dikkatle dinledi ve kendisine sunduğum tabloyu inceledi.</p>

  <p class="normal1">— İlk sıradaki şirket bu konuda diğerlerinden çok daha yetkin görünüyor. Zaten siz de o yüzden kendileriyle görüştünüz sanırım.</p>

  <p class="normal1">— Aslında görüşme teklifi onlardan geldi. Notta belirttiğimiz gibi bize özel bir eğitim içeriği hazırlamayı önerdiler. Eğitim konusunda çok deneyimli olmalarına rağmen bir hastane personeline ilk kez eğitim verecekler. Bu nedenle örneklerle, oyunlarla, canlandırmalarla yepyeni, bize özel bir program hazırlamayı istediklerini belirttiler.</p>

  <p class="normal1">— Ücret konusunda bir şey yapabilecekler mi?</p>

  <p class="normal1">— Hayır, maalesef. Ücret konusunda çok kesin konuştular. Ancak bize hazırlayacakları eğitim için ilave bir ücret istemiyorlar ki bu sonuçta bir indirim sayılabilir.</p>

  <p class="normal1">— Bu kadar hızlı hareket ettiğiniz için çok teşekkür ederim, Deniz Hanım. Ben ikna oldum. Siz konuyu Satın Alma Komisyonu’na götürün. Oradan çıkacak karar benim için de uygundur.</p>

  <p class="normal1">— Ben teşekkür ederim, Yavuz Bey. Komisyon kararını size bildireceğim. İyi günler.</p>

  <p class="normal1">O gün Satın Alma Komisyonu’ndaki arkadaşlarla konuştum ve hepsinin uygun olduğu bir saat arayınca ancak bir sonraki gün saat 11.00’de toplanabildik. Elif’in hazırladığı tablodaki bilgileri kullanarak bir ihale dosyası hazırladık. Hastaneye son derece pahalı tıbbi cihazlar veya yüksek sayılarda sarf malzemeleri, ilaç vb. almak üzere ihalelere çıkan komisyon için bizimki çok düşük tutarlı bir alımı gerektiriyordu ama belgeler eksiksiz olmalıydı.</p>

  <p class="normal1">Komisyon toplantısı çok keyifli geçti. Kendilerine ikram etmek üzere hazırladığımız meyve tabağını görünce “Deniz Hanım, böyle hazırlandığınız için teşekkürler, istediğiniz hizmeti alabilirsiniz” diyerek şakalar yaptılar. Toplantının başında daha önceden hazırladığımız belgeleri içeren dosyaları komisyon üyelerine tek tek sunduk. Komisyonun bu dönemki başkanı, Ortopedi Bölüm Başkanı Dr. Özcan Sezer’di. Üyelere dosyaları incelemeleri için biraz süre tanıdıktan sonra yaptığımız ön çalışmayı çok beğendiğini belirtti.</p>

  <p class="normal1">— Arkadaşlar, bu hizmeti alma ihtiyacının neden kaynaklandığından başlayıp piyasadaki mevcut tedarikçilerle ilgili karşılaştırmalı bilgilere, her birinin referanslarına; hizmetin alınması planlanan tarihten kimlerin katılacağına ve öngörülen eğitim programına kadar her şey bu dosyada sunulmuş. Karar vermek için daha başka bir bilgiye gereksinim duyan var mı?</p>

  <p class="normal1">Komisyon üyeleri daha başka bilgi istemediler. Ancak eğitimin içeriği ile ilgili ayrıntılı sorular sordular. Birkaç üye “Çok yararlı bir eğitime benziyor biz de katılsak iyi olur” deyince Başhekim’in doktorlara da bu eğitimin verilmesi yönündeki düşüncesi aklıma geldi. Ben boşuna korktum. Belki de iyi bir fikir. Sonunda komisyon bu hizmetin Elif’in tablosunda birinci sırada yer alan eğitim şirketinden alınmasına karar verdi. Toplantı sona erince Özcan Bey,</p>

  <p class="normal1">— Ben Başhekim’e çıkıp kararımız hakkında bilgi vermeyi düşünüyorum. İsterseniz birlikte gidelim Deniz Hanım.</p>

  <p class="normal1">Beraberce Yavuz Bey’in yanına çıktık. Biz odasına girdiğimizde Yavuz Bey telefonda konuşuyordu.</p>

  <p class="normal1">— Evet Salim Bey, konuya çok önem veriyoruz. Hemşire arkadaşlardan başlayarak tüm sağlık personeline hasta memnuniyeti konusunda eğitim vereceğiz. Çoktan hazırlıklara başladık. Bu çalışmamızı Sayın Bakan’ımıza da iletirseniz sevinirim. Elbette elbette, hanımefendiye de iletin. Konuyu ciddiye aldığımızı duyunca sevinecektir, eminim. Size de iyi günler. Dilerim olmaz ama herhangi bir sağlık sorununuz olursa hemen arayın.</p>

  <p class="normal1">Telefonu kapatır kapatmaz bize döndü ve merakla sordu.</p>

  <p class="normal1">— Komisyon karar aldı, değil mi arkadaşlar?</p>

  <p class="normal1">— Evet Yavuz Bey, eğitim hizmetinin dün size gösterdiğim tabloda birinci sıradaki şirketten alınmasına karar verildi. Bugün kendilerine bilgi veririz ve eğitimleri de ayın on beşinden itibaren başlatabiliriz. Dün anlattığım gibi üç vardiya için üç ayrı grup oluşturacağız. Eğitim toplam on altı saat sürecek ve her grup dört yarım gün eğitim alacak. Böylece işleri çok aksatmadan eğitimi tamamlamış olacağız.</p>

  <p class="normal1">Ben susunca Özcan Bey söze girdi.</p>

  <p class="normal1">— Komisyondaki arkadaşlar da bu eğitime katılmak istiyorlar. Hemşirelerden sonra doktorlar için de bir sınıf açmak gerekebilir.</p>

  <p class="normal1">— Aslında ben bu söylediğinizi Deniz Hanım’a önermiştim. Ama o, doktorlarımızı gücendiririz diye çekindi. Sonunda ilk eğitimleri hemşire arkadaşlarla tamamlayıp geri bildirim almaya karar verdik. Ardından konuyu değerlendireceğiz. Öyle değil mi Deniz Hanım?</p>

  <p class="normal1">— Aynen dediğiniz şekilde karar vermiştik. Size söylediğim gibi ben de ilk eğitime katılacağım. Edindiğim izlenimleri sizlerle paylaşırım. Karar vermemiz kolaylaşır.</p>

  <p class="normal1">— Haydi bakalım, hepimize kolay gelsin. Odaya geldiğinizde duymuşsunuzdur az önce Bakan’ın Özel Kalem Müdürü Salim Bey’le konuştum. Hanımefendinin şikâyetleri ile ilgili olarak harekete geçtiğimizi anlattım.</p>

  <p class="normal1">Yavuz Bey sözlerini tamamlayınca kendisine iyi çalışmalar dileyerek odadan çıkmak için ayağa kalktım. Özcan Bey, “Bu arada ben de Deniz Hanım’a hazırladığı son derece profesyonel ihale dosyaları için teşekkür etmek isterim” dedi. Bu Özcan Bey, ne kadar kibar bir insan. Her zaman bir fırsat yaratıp beni övüyor. Sağ olsun. Bu sözler üzerine Yavuz Bey de ona katıldı.</p>

  <p class="normal1">— Özcancığım, bizim arkadaşların hepsi, başta Deniz Hanım olmak üzere, kalite kültürünü özümsemişlerdir. İşlerini ilk seferinde iyi ve doğru yaparlar, hatasız bitirirler.</p>

  <p class="normal1">Bugün eğitimimiz başlıyor. Geçen on gün içinde tüm duyuruları yaptık. İzinli veya raporlu olan arkadaşların yerlerine diğer gruplardan kaydırmalar yaparken katılımcı listelerini hazırladık. Bunun için bölümlerin başhemşireleri ile iki kez toplandık. Hafta ortasında eğitim şirketi ile de bir toplantı yaptık. Hazırladıkları materyal hakkında konuştuk. Bizden istedikleri bilgileri verdik. Sık sık e-posta ile sorular sordular, yanıtladık. Kısacası bugün eğitim başlıyor ve biz neredeyse iki haftadır bu eğitim için çalışıyoruz.</p>

  <p class="normal1">Sabah erkenden gelip mesajlarımı okudum. Bir ikisini yanıtladım. Sonra Elif’le eğitim salonuna indik ve hazırlıkları son bir kez kontrol ettik. Eğitimcimiz Gülhan Hanım da bizim gibi erkenden gelmişti. Hemşire arkadaşlar gelmeden bilgisayar kuruldu, dosyalar katılımcıların önüne gelecek şekilde masalara yerleştirildi, bütün eğitim materyali hazırlandı.</p>

  <p class="normal1">Başlarken kısa bir konuşma yaptım ve bu eğitimin kişisel gelişim programımızın bir parçası olduğunu ve daha ileri bir tarihte bu eğitimi doktorlarımız için tekrarlamayı düşündüğümüzü belirttim. Sonra eğitimcimiz Gülhan Hanım’ı tanıtarak sözü kendisine bıraktım. Gülhan Hanım son derece sempatik ve iyi iletişim kuran bir kişiydi. O konuşurken bütün katılımcılar büyük bir ilgiyle kendisini izliyorlardı. Daha önceden belirlediğimiz gibi önce hastaneye gelen kişinin psikolojisi hakkında konuştuk. Genellikle bu kişi ya bir hasta ya da hasta yakını oluyordu. Gülhan Hanım turizm sektöründen örnekler verdi.</p>

  <p class="normal1">— Tatilini geçirmek için otele giden bir kişinin psikolojik durumu ile hastaneye giden bir kişinin psikolojisi bir olabilir mi? Her ikisi de iyi hizmet almak istiyor ama durumları çok farklı, değil mi?</p>

  <p class="normal1">Bu sorular üzerine katılımcılar ellerini kaldırarak söz almaya başladılar.</p>

  <p class="normal1">— Hastaneye gelen kişi büyük bir olasılıkla acı çekiyordur ya da ağrısı vardır.</p>

  <p class="normal1">— Genellikle korkmuş oluyorlar.</p>

  <p class="normal1">— En azından endişe ve merak içindeler.</p>

  <p class="normal1">— Otele giden eğlenmeye gidiyor, keyfi yerinde.</p>

  <p class="normal1">— Bize gelenlerin ancak hastaneden ayrılırken keyfi yerine gelmiş oluyor.</p>

  <p class="normal1">Gülhan Hanım katılımdan memnundu. Onlar konuştukça beyaz tahtaya kısa notlar yazıyor ve hemşire arkadaşları yeni sorularla konuşturmaya devam ediyordu. Tam o sırada kapıda Elif göründü. Ayaklarının ucuna basarak salona girip yanıma geldi ve elindeki notu bana uzattı: “Deniz Hanım, Dr. Hüsnü Bey’le acele görüşmeniz gerekiyor.” Derin bir nefes aldım. Durum çok acil olmasaydı Elif buralara gelip de beni çağırmazdı. Elimle Gülhan Hanım’a çıktığımı belirten bir işaret yapıp Elif’le birlikte oradan ayrıldım.</p>

  <p class="normal1">— Acil görüşmemizi gerektiren sorun neymiş, biliyor musun?</p>

  <p class="normal1">— Bilmiyorum, Deniz Hanım. Saat 09.00’da aramıştı. Ben de eğitimde olduğunuzu söyledim. Bir saat sonra tekrar aradı ve “Hâlâ çıkmadılar mı?” diye sordu. Anlaşılan daha sonra Başhekim’i aramış ki oradan beni aradılar ve “Yavuz Bey talimat verdi, Deniz Hanım hemen Dr. Hüsnü Titiz ile görüşsün” dediler. Ben de gelip sizi rahatsız ettim.</p>

  <p class="normal1">— Aman iyi ettin Elifçiğim. Anlaşılan yeni bir Dr. Titiz krizi ile karşı karşıyayız.</p>

  <p class="normal1">Ofise gelir gelmez hemen Hüsnü Bey’i aradım. Yerinde yoktu. Telefonu açan asistan arkadaşa kendisiyle görüşmek için beklediğimi söyledim. Bu kez şikâyet edecek ne buldu acaba? Onu düşündükçe içim daralıyor. Hüsnü Bey’in beni aramasını beklerken biriken işlerime göz attım. Birkaç e-posta mesajını yanıtladım. İşlere öyle dalmışım ki Elif kapıdan başını uzatıp “Deniz Hanım, ben yemeğe çıkabilir miyim?” diye sorunca saatin 12.30 olduğunu fark ettim. Dr. Hüsnü Titiz sayesinde eğitimin ilk oturumunu kaçırmıştım.</p>

  <p class="normal1">— Elifçiğim, sen yemeğe git. Ben Hüsnü Bey’i tekrar arayayım. Beni acil bir durum var diye dersten çıkardılar. Bu saate kadar sesi çıkmadı. Neyse onunla konuştuktan sonra da eğitim salonuna gidip bir bakarım bugünkü oturumu bitirmişler mi diye.</p>

  <p class="normal1">Hüsnü Bey’in ofisindeki telefonu uzun uzun çaldırdım. Açan olmadı. Kalkıp eğitim salona gittim. Tahmin ettiğim gibi ilk oturumu bitirmişlerdi. Kapı açıktı ve Gülhan Hanım bilgisayarını toparlıyordu. Beni görünce gülümsedi.</p>

  <p class="normal1">— Merhaba Deniz Hanım, eğitim almanıza günlük işler izin vermedi, değil mi?</p>

  <p class="normal1">— Hiç sormayın Gülhan Hanımcığım, işlerimi önceden planlamış olmama rağmen hastanemize yeni gelen bir cerrah nedeniyle acilen dersin yarısında çıkmam gerekti. Üstelik problemin ne olduğunu da hâlâ bilmiyorum. Çünkü bu saate kadar kendisine ulaşamadım.</p>

  <p class="normal1">Gülhan Hanım, tahtayı göstererek güldü.</p>

  <p class="normal1">— Şikâyetleri ele alırken uygulanacak ilk yedi aşamayı uygulamayı deneyin, işinize yarayabilir. Bundan sonraki eğitimlere sizi mutlaka bekliyorum.</p>

  <p class="normal1">O veda edip giderken ben de tahtadaki yedi maddeye baktım. Çok basit görünüyordu. Hep bildiğimiz şeyler. Hep bildiğimiz şeyler ama böyle sistemli uyguluyor muyum? Hayır. Hemen defterimi çıkarıp maddeleri not ettim.</p>

  <p class="normal1">Şikâyet eden kişiye şikâyetini / derdini anlatabilme-si için olanak tanıyın.</p>

  <p class="normal1">Tüm dikkatinizi kendisine yöneltin ve dikkatle dinleyin.</p>

  <p class="normal1">“Başka bir şey var mıydı?” diye sorun.</p>

  <p class="normal1">Kesinlikle tartışmayın ve bir problemin var olduğunu kabul edin.</p>

  <p class="normal1">Bu problem için özür dileyin.</p>

  <p class="normal1">Sorunu düzeltici önlemler alın ve “Başka bir şey var mıydı?” diye tekrar sorun.</p>

  <p class="normal1">Bu sorunu dile getirdiği ve dikkatinizi çektiği için teşekkür edin.</p>

  <p class="normal1">Elimde defterimle kafeteryaya gittim. Yemeğimi alıp bir masaya oturdum. Gözüm hâlâ ilk uygulanacak yedi maddede. Tartışmayın, özür dileyin, teşekkür edin. Bütün bunları yapınca şikâyetçiler iyice tepemize çıkmazlar mı acaba?</p>

  <p class="normal1">— Deniz Hanım, çok şükür sizi bulabildim. Nerelerdeydiniz? Benimle karşılaşmamak için kaçtığınızı düşünmeye başlayacağım.</p>

  <p class="normal1">Başımı kaldırdım. Dr. Hüsnü Titiz karşımda duruyordu. Birden içim sıkıldı. Oradan kalkıp gitmek istedim. Ama olmaz. İşte ilk yedi basamağı uygulamak için harika bir fırsat. Allah’ım sen bana sabır ver.</p>

  <p class="normal1">— Hüsnü Bey, merhabalar. Lütfen, buyurun oturun. Anlatın bakalım, size nasıl yardımcı olabilirim?</p>

  <p class="normal1">Böylece birinci basamağı uyguladım. Dr. Titiz karşımdaki sandalyeye otururken bu yaklaşımıma şaşırmış gibi baktı.</p>

  <p class="normal1">— Sabahtan beri sizi arıyorum. Eğitime mi girmiştiniz? Neyse, bu yemeklerle ilgili bir şikâyetim var. Karbonhidrat ağırlıklı bir menü oluşturuluyor ve ister istemez öğle yemeğinde yüksek kalori alıyoruz. Buna mutlaka bir dur demek lazım.</p>

  <p class="normal1">O konuşurken oturduğum yerde biraz öne doğru eğildim ve ilgiyle yüzüne baktım. Bir yandan da “hımm, evet” gibi sözcüklerle kendisini dinlediğimi gösterdim. İşte ikinci ve üçüncü basamak. Kendisini dikkatle dinlediğimi görünce devam etti:</p>

  <p class="normal1">— Konuyu Başhekim’e de aktardım ama o sizinle konuşmamı söyleyince tekrar sizi aradım. Bakın Amerika’da böyle olmaz.</p>

  <p class="normal1">Nihayet sözlerini bitirip yemeğinden bir lokma ağzına attı. İşte sıra bende! Hemen dördüncü basamağa geçtim.</p>

  <p class="normal1">— Başka bir konu var mıydı?</p>

  <p class="normal1">— Elbette, çok konu var. Ama bugün değil. Daha sonra konuşuruz. Zaten haftalık “staff” toplantısında dile getireceğim birçoğunu.</p>

  <p class="normal1">İnanılır gibi değil. Hüsnü Bey sustu. Hemen beşinci basamağa geçmeliyim. Bir problem olduğunu kabul edeceğim ve tartışmayacağım. Aslında söylenecek çok şey var. İşte tam arkasında salata bar var. İstediği gibi hafif bir salata hazırlayabilir. Ayrıca et yemeyenler için özel hazırlanan vejetaryen menüde çok hafif sebze yemekleri var. Meyve var, yağsız yoğurt var, diyet ekmek var. Yok yok, hiçbirini söylemeyeceğim. Sonra tartışmaya başlıyoruz, ortam geriliyor. En iyisi ben hiç bozmadan şu formülü bir deneyeyim. Madem beşinci basamakta tartışmayın diyor, tartışmayacağım.</p>

  <p class="normal1">— Anlaşılan kafeteryadaki menülerle ilgili bir düzeltme yapmak gerekiyor. Ben konuyu diyetisyenimizle görüşeceğim. Kesinlikle sizlere karbonhidrat ağırlıklı bir diyet uygulatmak istemeyiz. Ben kafeterya birimimiz adına sizden özür diliyorum. Dediğim gibi konuyla ilgilenip gerekli değişikliklerin yapılmasını sağlayacağım. (Altıncı basamak da tamam!) Hüsnü Bey, bu önemli konuya dikkatimizi çektiğiniz için size teşekkür borçluyum. Bundan sonra sayenizde hastanemiz çalışanları daha sağlıklı beslenecekler. (Oh, işte bu son basamak oldu.)</p>

  <p class="normal1">Dr. Hüsnü Titiz bu sözler üzerine hafifçe gülümsedi ve “Ben teşekkür ederim Deniz Hanım” diyerek yemeğine devam etti. Evet, ilk yedi basmak gerçekten işe yarıyor. Hüsnü Bey sesini yükseltmedi. Ben de kendimi daha iyi hissediyorum. Eğitimin ilk yedi basamağı bu kadar işe yarıyorsa devamı kim bilir ne kadar yararlı olacaktır. Bu eğitimi herkesin alması gerekiyor. Bu arada yemekten sonra diyetisyen arkadaşla görüşeyim de menüye bir göz atsın. Gerçekten bazı değişiklikler iyi olabilir.</p>

  <p class="normal1">Planladığımız gibi ikinci grubun eğitimi ertesi gün saat üçte başladı. Gülhan Hanım’a “Geçen grupla ilk saate katılabilmiştim. Bu kez de ikinci yarıya gelsem sizce bir sakıncası var mı?” diye sordum. Ondan olumlu yanıt alınca son iki saate katıldım. Gülhan Hanım, arkadaşlarla sohbet eder gibi konuştukça hepsi ona katılıyorlardı.</p>

  <p class="normal1">— Hiç kimse şikâyet dinlemekten hoşlanmaz. Şikâyetlere karşı olağan tepkimiz olumsuzdur. Ya savunmaya geçeriz ya da öfkelenir ve mutsuz oluruz. Ancak bu tür tepkiler durumu düzeltmez. Tam tersine şikâyetçiyi kışkırtır ve durum giderek kötüleşir. Unutmayalım ki öfkelenmek, sakinleşmekten daha kolaydır. Konuşmanın harareti arttıkça söylenenler şikâyet sınırını aşıp kişisel suçlamalara dönecektir.</p>

  <p class="normal1">Bu sözlerden sonra katılımcılardan yaşadıkları örnekleri paylaşmalarını istedi. Genç arkadaşlar hemen ellerini kaldırarak yaşadıkları olumsuz deneyimleri paylaşmaya başladılar. Onlar başlarına gelenleri anlattıkça Gülhan Hanım, “Bu durumda kendini nasıl hissettin? Aklından neler geçiyordu?” gibi sorularla duygularını da paylaşmalarını sağlıyordu.</p>

  <p class="normal1">— Sizler, sağlık personelisiniz ve çok iyi bilirsiniz ki birinin sizi öfkelendirmesine izin verirseniz stres düzeyiniz artar. Strese bağlı baş, sırt, mide ağrıları gibi sağlık sorunları yaşamaya başlarsınız. Bir adım ilerisi ise migren, yüksek tansiyon, ülser gibi ciddi hastalıklara yakalanmaktır, değil mi? Belki de en kötüsü bu durumun giderek özel yaşamınızı ve ailenizi etkilemeye başlamasıdır. Siz farkına varmadan sorunları eve taşırsınız ve evde de huzurunuz kalmaz. Aile üyeleriyle eşiniz, anneniz, kardeşiniz, kim varsa onlarla aranız bozulabilir. Bu kısır döngü devam eder gider.</p>

  <p class="normal1">Hepimiz “Evet, doğru, haklısınız” diyerek Gülhan Hanım’ın söylediklerine katılıyorduk.</p>

  <p class="normal1">— Öyleyse bir şikâyetçiyle karşı karşıya kaldığımızda neler yapmalıyız?</p>

  <p class="normal1">Bu soruyu sorduktan sonra tahtanın başına geçti ve “Biiir” diyerek, yazarak anlatmaya başladı.</p>

  <p class="normal1">— I. Derin bir nefes alın ve omuzlarınızla çenenizi rahat bırakın.</p>

  <p class="normal1">Sonra nasıl rahatlanacağını gösterdi. Hepimiz onun gibi yaparak omuzlarımızı öne arkaya daireler yapar gibi oynattık. Ardından “İkiii” dedi.</p>

  <p class="normal1">— II. Ses tonunuz ve beden diliniz özgüveninizi göstersin, yani dik durun ve kendisine ilgi gösterdiğinizi belli edecek şekilde göz teması kurun. Gülümsemeye çalışın.</p>

  <p class="normal1">Kişisel gelişim programımız kapsamında arkadaşlar, beden dilini etkili kullanma eğitimi almışlardı. Gülhan Hanım onlara sorunca hemen biri ayağa kalkarak, bir diğeri oturarak özgüvenli bir kişinin bedeni, omuzları nasıl durur gösterdi. Eğitimcimiz onların aktif katılımından çok memnun görünüyordu.</p>

  <p class="normal1">Gülhan Hanım, sözlerine şikâyetçilerin farklı motivasyonları olabileceğinden söz ederek devam etti. Bunları da üç gruba ayırdı:</p>

  <p class="normal1">Birinci grupta, gerçekten haklı bir nedenle şikâyet edenler vardı.</p>

  <p class="normal1">İkinci grupta ise aslında bir sorun olmamakla birlikte konuyu veya durumu yanlış anladıkları için şikâyetçi olanlar yer alıyordu. Bunlar kötü niyetli olmamakla birlikte çoğunlukla şikâyetlerinde haksız olan kişilerdi.</p>

  <p class="normal1">Üçüncü ve son grupta ise şikâyet etmeyi seven insanlar vardı. Bunlar her durumda şikâyet edecek bir şey bulup söyleniyorlardı. Gülhan Hanım bu zor insanlara “mutsuz bebekler” dendiğini söyledi ki onlarla baş etmenin birkaç farklı yöntemini anlatacaktı.</p>

  <p class="normal1">Ah, bu son gruba en iyi örnek bizim Dr. Titiz olabilir. Ben böyle düşünürken Gülhan Hanım sözlerine devam etti:</p>

  <p class="normal1">— Ticarette geçerli bir söz vardır, bilirsiniz “Müşteri her zaman haklıdır.” Biz bunu biraz değiştirelim ve...</p>

  <p class="normal1">O sözlerini tamamlamadan katılımcılar hep bir ağızdan bağırdılar “Hasta her zaman haklıdır.” Gülhan Hanım, güldü.</p>

  <p class="normal1">— Evet, ben de öyle diyecektim. Hani az önce üç tip şikâyetçiden söz ettik ya, karşılaştığınız şikâyetçinin hangi gruba girdiğini ilk anda bilemezsiniz. Bunun için bize gelen şikâyetlerin haklı bir gerekçesi olduğunu düşünerek onlara yaklaşacağız. Yani kişinin şikâyetinde haklı olduğunu varsayalım ve ona yardımcı olmaya çalışalım. Diğer iki grupta yer alan şikâyetlerle ilgili olarak neler yapabileceğimizi daha sonra konuşacağız. İşte size çok basit yedi aşamadan oluşan bir formül.</p>

  <p class="normal1">Gülhan Hanım tahtaya şikâyetlerle başa çıkmanın ilk yedi basamağını yazdı. Her birini açıklayarak anlatıyordu. Ben bu basamakları not alıp Hüsnü Bey de denemiştim ama uzmanından dinleyerek öğrenmek daha başka oluyordu.</p>

  <p class="normal1">— 1. <span class="ideitalik">Şikâyet eden kişiye şikâyetini anlatabilmesi için olanak tanıyın</span>.</p>

  <p class="normal1">Derin nefes alın, gevşeyin ve sakin bir ses tonuyla size şikâyetini anlatmasını sağlayın. Unutmayın, duruşunuz özgüvenli olsun.</p>

  <p class="normal1"/>

  <p class="normal1"><span class="ideitalik">Tüm dikkatinizi kendisine yöneltin ve dikkatle dinleyin</span>.</p>

  <p class="normal1">Mümkünse elinizde bir not defteri olsun ve söylediklerini kısaca not edin. Bu davranışınız ona kendisini ciddiye aldığınız mesajını verecektir. Ayrıca şikâyetçi anlatırken olumlu geri bildirimler vererek kendisini dinlediğinizi gösterin. Onunla empati kurduğunuzu gösterecek şekilde konuşun.</p>

  <p class="normal1"/>

  <p class="normal1"><span class="ideitalik">“Başka bir şey var mıydı?” diye sorun</span>.</p>

  <p class="normal1">Şikâyetini anlatması bitince “İlave etmek istediği bir şey var mı?” diye sorun. Bu soru çok önemli. Çünkü sözünü kesmediğinizi ve kendisi “Daha başka bir şey yok” deyinceye kadar dinlemiş olduğunuzu gösterir.</p>

  <p class="normal1"/>

  <p class="normal1"><span class="ideitalik">Kesinlikle tartışmayın ve bir problemin var olduğunu kabul edin.</span></p>

  <p class="normal1">Bu durumla ilgili olarak mazeretler bulmayın. Mutlaka probleme neden olan birkaç mazeretiniz vardır. Söz gelimi “Bugün eksik kadroyla çalışıyoruz, o yüzden bekletiyorum”, “Elimizde yeterince ilaç veya malzeme yok”, “Doktoru çağırdım ama gelmiyor”, “Bir kişi temizlik yapıyor, o yüzden yetişemiyor”, “Ben de yeniyim, daha bu işlemi iyi bilmiyorum” gibi mazeretler belirtebilirsiniz. Ama bunlar karşı tarafı daha da rahatsız edebilir. Siz ileri sürdüğünüz bu mazeretlerle şikâyetinde haklı olduğunu söylemiş olursunuz. En iyisi sözü uzatmadan problemin var olduğunu kabul edin ve düzeltmek için gerekli girişimlerde bulunacağınızı belirtin.</p>

  <p class="normal1"/>

  <p class="normal1"><span class="ideitalik">Bu problem için özür dileyin</span>.</p>

  <p class="normal1">Bu durumda karşınızdaki daha anlayışlı olacaktır. Herkesin yanlış yapabileceğini veya her yerde bazı eksikliklerin olabileceğini kabul edecektir. Eğer şikâyet etmeyi seven zor insanlardansa işiniz zor. Ama o tipler bile özür dilediğiniz zaman daha anlayışlı olacaklardır.</p>

  <p class="normal1"/>

  <p class="normal1"><span class="ideitalik">Sorunu düzeltici önlemler alın ve “Başka bir şey var mıydı?” diye tekrar sorun.</span></p>

  <p class="normal1">Mutlaka konuyla ilgilenin ve geri bildirimde bulunun. Kimse kandırılmak istemez. Özür dileyip de düzeltmezseniz veya sorunun neden kaynaklandığını açıklamazsanız güvenilirliğinizi yitirirsiniz. Yalnızca siz birey olarak değil, çalıştığınız kurum da güvenilir olmaktan çıkar. Bazen bulduğunuz çözüm, şikâyetçinin istediği çözüm olmayabilir. Mutlaka nedenlerini açıklayın. Eğer mümkünse kendisine bir iki seçenek sunun.</p>

  <p class="normal1"/>

  <p class="normal1"><span class="ideitalik">Bu sorunu dile getirdiği ve dikkatinizi çektiği için teşekkür edin.</span></p>

  <p class="normal1">Şikâyetini başkalarına değil de size getiren kişi gerçekten teşekkürü hak eder. Çünkü bize kendimizi iyileştirme, yanlışlarımızı düzeltme olanağını tanımış olur. Öyle değil mi?</p>

  <p class="normal1">Gülhan Hanım anlattığı her madde ile ilgili katılımcılardan örnekler istedi. Kendisi de önceden hazırladığımız örnek olayları onlara aktardı. Çok basit görünen bu yedi maddenin nasıl birbirini tamamladıklarını anlattı. Bu yedi aşama sırasıyla uygulanınca şikâyetlerle ilgili sorunların büyük ölçüde çözüleceğini açıkladı.</p>

  <p class="normal1">Eğitim sona erdiğinde katılımcılar Gülhan Hanım’ı içtenlikle alkışlayarak teşekkür ettiler. Bir ikisi yanıma gelerek bir sonraki dersi heyecanla beklediklerini söylediler. Gülhan Hanım onlara “İyi akşamlar” derken bir sonraki derste canlandırmalar yapacaklarını anlattı: “Hazır olun, oyun oynayacağız ve hepiniz rol alacaksınız.” Hemşire arkadaşlar neşeyle eğitim salonundan çıkarlarken Gülhan Hanım yanıma gelerek “Bugün konuştuklarımızı değişik örnek olaylar ve durumlara uygulayarak canlandıracağız. Bakalım teoride akıllarına yatan davranışları pratikte uygulayabilecekler mi? Sonra da kendilerini değerlendirecekler” dedi.</p>

  <p class="normal1">— Gülhan Hanım, ben geçen gün bu yedi basamağı bir doktorumuzla görüşürken uyguladım ve gayet iyi sonuç aldım. Gerçekten işe yarıyor. Üstelik bugün yaptığınız açıklamaları da dinlememiştim. Bundan sonra daha başarılı uygulayacağıma eminim.</p>

  <p class="normal1">Gülhan Hanım bu sözlerime çok memnun olmuştu.</p>

  <p class="normal1">— İki grupta da katılımcılar öğrenmeye çok açık ve istekliydiler. Bu öğrenme iklimini siz yöneticiler oluşturuyorsunuz. Sizin az önceki sözleriniz genç arkadaşlara ne güzel örnek olduğunuzu gösteriyor. Kutlarım. Araştıran, öğrenen, öğrendiklerini uygulayan kişilerin çalıştığı bir işyerinde sorun az olur, olanlar da kolayca çözülür.</p>

  <p class="normal1">— Haklısınız. Ben iki yıldır buradayım ve yaşadığımız en ciddi sorun hastanemizde tedavi gören Sayın Bakan’ın şikâyetleri ile ilgili oldu. Bu eğitim programını da o nedenle hemen uygulamak istedik. Bir de Dr. Titiz’imiz var ama onlardan her yerde olabilir.</p>

  <p class="normal1">— Zor bir insan mı?</p>

  <p class="normal1">— Evet. Aslında çok başarılı bir cerrah ama hiç mutlu edemiyoruz. Hep bir şeylerden şikâyetçi! Geçen gün yedi basamaklı formülü ona uyguladım. Sonuç oldukça başarılıydı.</p>

  <p class="normal1">— Deniz Hanım, son dersi şu sizin Dr. Titiz gibi zor insan tipine ayıracağız, sakın kaçırmayın.</p>

  <p class="normal1">Gülhan Hanım gidince ben de odama döndüm. Elif çıkarken bilgisayarımın üzerine birkaç küçük not iliştirmişti. Birinde Hüsnü Bey’in görüşmek istediği yazılıydı. Diğerinde Başhekim’i aramamı söylüyordu. Üçüncüsü ise “Dr. Özcan Bey aradı, tekrar arayacak” diyordu. “En iyisi bu üçüncüsü” derken telefon çaldı.</p>

  <p class="normal1">— Alo, buyurun Yavuz Bey. Eğitim az önce bitti, ben de yeni döndüm ofisime. Çok iyi gidiyor. Hüsnü Bey yanınızda mı? Beni de aramış. Hemen geliyorum.</p>

  <p class="normal1">Defterimi alıp yukarı Başhekimliğe çıkarken “Yine bu Hüsnü Bey neler karıştırıyor acaba?” diye düşündüm. Yavuz Bey’in odasına girdiğimde Hüsnü Bey yüksek sesle konuşuyordu:</p>

  <p class="normal1">— Ne demek efendim. Eğitimlerde beni örnek verip bütün hastaneye maskara ediyorlarmış. Dr. Alkan sorarım size böyle bir şeye nasıl izin verirsiniz?</p>

  <p class="normal1">— İşte Deniz Hanım da geldiiii. Hoş geldiniz, Deniz Hanım. Dr. Titiz bir yanlış anlama veya aktarma nedeniyle üzülmüş ve şikâyet için bana gelmiş. Odaya girerken siz de duydunuz sanıyorum. Şu bizim şikâyetlerle başa çıkma eğitiminde kendisi hakkında bir konuşma oldu mu?</p>

  <p class="normal1">— Hiç öyle şey olur mu? Kesinlikle reddediyorum. Ama izin verirseniz önce Dr. Titiz’i rahatsız eden konu neymiş bir anlayayım. Hüsnü Bey anlatır mısınız şikâyetçi olduğunuz durum nedir? (İşte basamak biiirr.)</p>

  <p class="normal1">Hüsnü Bey anlatmaya başladı. Öğle saatinde bir grup doktor arkadaşla birlikte yemek yemişler ve Satın Alma Komisyonu başkanı olan Özcan Bey, çok yararlı bir eğitim hizmeti aldıklarını söylemiş. Diğerleri eğitimin konusunu sorunca da Hüsnü Bey’e doğru bakarak “Şikâyetlerle ve şikâyetçilerle başa çıkmayı öğretiyorlar” demiş. Hüsnü Bey hemen bu eğitimin kendisine karşı hazırlandığını anlamış ve “Neler anlatılıyor?” diye sormuş. Özcan Bey de “Hastalardan, hasta yakınlarından, hatta doktorlardan gelen şikâyetleri en profesyonel şekilde ele alıp sonuçlandırma yöntemleri anlatılıyor” diye yanıtlamış onu. Ama “hatta doktorlardan” derken hem sesini biraz yükseltmiş hem de Hüsnü Bey’in gözünün içine bakmış. “Bu besbelli bir şey canım. Benimle baş edemediniz eğitim alıyorsunuz. Hani ben hastanedeki birkaç yanlışı dile getirdim ya bu yüzden eğitim salonlarında maskara ediliyorum.” Hemen orada tepki verince doktorlar gülmüşler. İyice canı sıkılmış. Onlara kızmış. Ama asıl kızgınlığı böyle bir eğitim programını uyguladığım için bana, onay verdiği için de Başhekim’eymiş.</p>

  <p class="normal1">Sözlerini bitirinceye kadar onu ilgiyle, dikkatle dinledim. (Basamak iki ve üç.) Anlattıklarına gülmemek için kendimi zor tutuyordum. “Yok, öyle bir şey” deyip geçmemek için hemen dördüncü basamağa geçtim. (Problemin var olduğunu kabul et.)</p>

  <p class="normal1">— Hüsnü Bey, duyduklarınızın büyük bir kısmı doğru, bir kısmı değil. Gerçekten de şikâyetlerle başa çıkma yöntemleri konusunda hemşire arkadaşlarımıza bir eğitim veriyoruz. (Dördüncü basamak.) Ama eğitimin sizinle bir ilgisi yok. Böyle boşu boşuna rahatsız olduğunuz için çok üzüldüm. (İşte bu da beşinci basamak.) Bu eğitimle ilgili duyuruları yalnızca bölüm başkanlarımıza, başhemşirelere ve eğitime katılacak olan hemşire arkadaşlarımıza göndermiştik. Ben eğitimin içeriğini anlatan kısa bir e-posta hazırlar, tüm doktorlarımızla paylaşırım. Böylece kimsenin aklında bir soru kalmaz. Başka bir şey var mıydı? (İşte altıncı basamak da oldu.)</p>

  <p class="normal1">— Yok, hayır teşekkür ederim.</p>

  <p class="normal1">Hüsnü Bey’in böyle çabuk sakinleşmesine şaşıran Yavuz Bey, kaşlarını kaldırarak yüzüme baktı ve gülerek “Eğitimin yararlarını hemen görüyoruz. Ne demişler: ‘Eğitim şart!’ ” dedi. Ben ona yanıt vermeden yedinci basamağı da uygulamaya kararlıydım.</p>

  <p class="normal1">— Hüsnü Bey, bu konuya dikkatimizi çektiğiniz iyi oldu. Bu uyarınız sayesinde doktorlarımıza eğitimimizle ilgili doğrudan bilgi vermiş olacağız. Sağ olun.</p>

  <p class="normal1">Bu sözler üzerine Hüsnü Bey ayağa kalktı ve “Burada çok zaman kaybettim, işimin başına döneyim. Haydi, size iyi günler” diyerek odadan çıktı. O çıkar çıkmaz Yavuz Bey bana dönerek “Bravo! Çok iyi yaklaştınız. Sesi soluğu kesildi. Bu taktiği eğitimde mi öğrendiniz? Bize de anlatın da uygulayalım” dedi.</p>

  <p class="normal1">— Evet, Yavuz Bey, eğitimde öğrendiğimiz yedi basamaklı bir formülü uyguladım. Gerçekten işe yarıyor. Ancak aynı kişiye birkaç kez uygulanırsa etkisi azalabilir. Çünkü bu formül daha çok bir kişinin karşılaştığı tek bir olayla ilgili şikâyetini ele alırken yararlı oluyor.</p>

  <p class="normal1">— Ama Hüsnü Bey’e de etkili oldu. Öyle değil mi?</p>

  <p class="normal1">— Evet, oldu ama biliyorsunuz Hüsnü Bey her zaman şikâyet edecek bir şeyler bulan bir kişi. Bu tür zor insanlara ki onlara literatürde “mutsuz bebek” deniyormuş, yaklaşmanın birkaç farklı yolu daha olmalı. Son derste onları ele alacağız.</p>

  <p class="normal1">— Bu eğitime hepimiz katılalım. Belki bizler için daha kısa bir program hazırlanabilir. Ne dersiniz?</p>

  <p class="normal1">— Olabilir, ben bu konuyu eğitimcimiz Gülhan Ha-nım’la konuşayım. Hemşire arkadaşlarla örnek olaylar üzerinde canlandırmalar yapacak ve sonra sınıfta hep birlikte neresi doğruydu, neresi değildi şeklinde değerlendirecekler. Bu uygulamalı kısmı çıkarabiliriz, isterseniz.</p>

  <p class="normal1">— Deniz Hanım, anlattıklarınız çok ilginç geldi. Bu örnek olayların canlandırılacağı saatler belliyse bana da haber verin de işlerimi ayarlayıp gelmeye çalışayım. Bu grup çalışmasını izledikten sonra doktor arkadaşlar için düzenlenecek eğitimi alıp almamaya karar veririz.</p>

  <p class="normal1">— Elbette, ben saatleri asistanınıza yazdırırım Yavuz Bey. İyi akşamlar.</p>

  <p class="normal1">Eğitimcimiz Gülhan Hanım’ı arayıp Başhekim’in sınıflardan birine katılıp canlandırma alıştırmalarını izleyeceğini söyledim.</p>

  <p class="normal1">— Deniz Hanım, bu çok güzel bir haber. Yavuz Bey’in yoğun çalışma programının arasında bizim eğitimimize zaman ayırması katılımcılar için çok önemli bir mesaj olacak. Daha önce söylediğim gibi yönetim öğrenmeye açık olur ve eğitimleri desteklerse çalışanlar da kendilerine anlatılanları öğrenip uygulayacaklardır. Bence dersin başında gelmesin de gruplar kendilerine verilen örnek olayları çalışıp canlandırmaya hazır olduklarında gelsin. Ne dersiniz?</p>

  <p class="normal1">Yavuz Bey’e Gülhan Hanım’ın önerisini ilettim. Böylece sınıf hazır olunca telefonla çağırmaya karar verdik. Ben derse başında girdim. Gülhan Hanım, planladığı gibi canlandırma çalışmasını katılımcılara anlattı. Hazırladığı örnek olaylar Bakan’ın eşinin bizim hemşire arkadaşlarla yaşadığı sorunlara benzer şekilde hazırlanmıştı. Sınıftaki katılımcıların dört alt gruba ayrılmasını rica etti. Onlar gruplara bölünüp sandalyelerini çekerken dört farklı örnek olayı onlara dağıttı. Gruplar kendilerine verilen olayı kırk beş dakika içinde tartışacaklar ve sonra rolleri üstlenerek canlandıracaklardı. Her canlandırmadan sonra izleyen gruplar performansı değerlendirecek ve eleştirilerini dile getirecekti. Başhekim’i tam canlandırmalar başlarken arayıp çağırdım. O gelince Gülhan Hanım katılımı için kendisine teşekkür etti. Ardından birinci grup kendilerine verilen örnek olayı canlandırmak üzere sınıfın ortasına geldi. Onlara röntgen filmi çekilecek eşinin yanında gidemediği için mutsuz olan ve şikâyet eden bir hasta yakınıyla ilgili olay verilmişti.</p>

  <p class="normal1">Hasta yakını:</p>

  <p class="normal1">— Ne demek eşimle birlikte röntgen çekilen bölüme gidemezmişim? Görmüyor musunuz adamcağız acı içinde kıvranıyor? Onu yalnız bırakamam.</p>

  <p class="normal1">Hemşire:</p>

  <p class="normal1">— Hanımefendi, eşiniz yalnız olmayacak hemşire arkadaşım ve röntgen teknisyenimiz yanında olacaklar.</p>

  <p class="normal1">Hasta yakını:</p>

  <p class="normal1">— Yanında sizin olmanız yetmez. O beni ister ve ben de onunla gidiyorum.</p>

  <p class="normal1">Hemşire:</p>

  <p class="normal1">— Hanımefendi, maalesef hastane kuralları böyle. Hasta yakınları röntgen odasına gidemez. Biliyorsunuz röntgen ışınları sağlığımıza zararlıdır. Sizin, zorunlu olmadığınız hâlde bu ışınlarla karşılaşmanız doğru değil. Bunu sizi korumak için yapıyoruz.</p>

  <p class="normal1">Hasta yakını:</p>

  <p class="normal1">— Zararlı ışınlardan korunmayı ben de biliyorum. Ama bu acil durumda onu düşünemem. İzin vermezseniz sizi şefinize şikâyet edeceğim.</p>

  <p class="normal1">Şikâyetçi hasta yakını rolünü canlandıran birinci katılımcı, rolünü o kadar içten oynuyordu ki sınıftaki herkes karşılarında gerçekten mutsuz ve şikâyetçi bir kişi var gibi hissetti. En son “Sizi şikâyet edeceğim” diye bağırınca o ana kadar hiç konuşmamış olan gruptaki üçüncü katılımcı dayanamadı ve “Şikâyet ederseniz edin. Sizden mi korkacağız? Şefimiz de kuralları uygulayacaktır” diye bağırıverdi. Onun içten tepkisi üzerine gülmekten gözlerimizden yaşlar geldi. Gülhan Hanım hemen olaya el koydu.</p>

  <p class="normal1">— Arkadaşlar, şikâyetle uğraşmak ne kadar zor, değil mi? İnsanı çileden çıkarabilir.</p>

  <p class="normal1">Hemşire arkadaşlar hep bir ağızdan “Evet” deyince Gülhan Hanım devam etti:</p>

  <p class="normal1">— Öyleyse şimdi bu olayı bizim yedi basamaklı formüle uygulayalım bakalım nasıl olacak?</p>

  <p class="normal1">Sonra gruba döndü ve “Kimler rol almak istiyor?” diye sordu. Şikâyetçiyi oynayan birinci katılımcı rolüne devam ederken onun karşısına gruptaki dördüncü üye çıktı.</p>

  <p class="normal1">Yeni hemşire: (Önce derin bir nefes aldı. Onun bu hâline sınıftan kıkırdama sesleri geldi.)</p>

  <p class="normal1">— Sizi üzen nedir hanımefendi, öğrenebilir miyim?</p>

  <p class="normal1">Hasta yakını:</p>

  <p class="normal1">— Arkadaşlarınız röntgene giderken kocama eşlik etmeme izin vermiyorlar. Hastane kuralı mıymış, neymiş?</p>

  <p class="normal1">Yeni hemşire:</p>

  <p class="normal1">— Anlıyorum, çok endişelisiniz. Kim olsa sizin gibi hisseder. Ne de olsa eşinizin bir kaza geçirdiğini öğrendiniz.</p>

  <p class="normal1">Hasta yakını:</p>

  <p class="normal1">— Elbette, çok endişeliyim. Allah korusun ya kötü bir şey varsa… (Kulağını çekip tahtaya vurunca kızlar yine kıkırdadılar.)</p>

  <p class="normal1">Yeni hemşire:</p>

  <p class="normal1">— Biz bu problemi hep yaşıyoruz. Röntgen odasına zorunlu olmadıkça kimse girmiyor ama hasta yakınları da sevdiklerini bırakmak istemiyorlar. Sizi de tehlikeye atmamak için, ne dersiniz, koridorun sonundaki kapıya kadar bizimle gelin. Oradan sonra beyefendiyi biz devralalım. Başka bir şey var mıydı?</p>

  <p class="normal1">Hasta yakını:</p>

  <p class="normal1">— Hayır, ben hep yanında kalmak istiyorum. (Sınıftan yine gülüşme sesleri geldi.)</p>

  <p class="normal1">Yeni hemşire:</p>

  <p class="normal1">— Sizi anlıyorum. Şöyle yapalım. Siz beklerken ben nöbetçi doktorumuzla görüşüp sizin için izin almaya çalışayım. Bu arada eşinizin röntgeni gecikmesin, arkadaşlar işleme devam etsinler.</p>

  <p class="normal1">Hasta yakını:</p>

  <p class="normal1">— Tamam, öyleyse siz doktorla konuşun. Bekliyorum.</p>

  <p class="normal1">Bu sözler üzerine sınıftan “Oh, çok şükür” sesleri yükseldi. Başta Yavuz Bey olmak üzere herkes bu ilk ekibi alkışladı. Ardından değerlendirme aşamasına geçildi. Katılımcılar görüşlerini belirttiler. Çoğu olumlu konuşurken birkaç tanesi “Ya hasta yakını kabul etmeyip ısrar etmeye devam etseydi ne olacaktı?” diye sordular. O zaman Başhekim Yavuz Bey araya girip “Arkadaşınız en doğrusunu gösterdi. Hasta yakını ile tartışmaya girmek yerine, doktoru çağırıp yardım alın. Böylece hem zaman kazanırsınız hem de hasta yakını doktoru dinlerken biraz daha kolay ikna olabilir” dedi.</p>

  <p class="normal1">Kısa bir aradan sonra ikinci grup kendilerine verilen örnek olayı aktardı. Onların ödevinde ağrı kesici ilacın hasta tarafından kontrol edilmesiyle ilgili şikâyet vardı. Bu grupta şikâyetçi olan birinci katılımcı, hastanın annesi rolündeydi ve sürekli ağlar gibi konuşuyordu. Onun bu hâli diğerlerini çok eğlendirdi.</p>

  <p class="normal1">— Ama biz bilemeyiz, ne kadar ilaç verileceğini. Siz veriiinn.</p>

  <p class="normal1">Hemşire:</p>

  <p class="normal1">— Bakın ben size gösteriyorum. Gerçekten çok kolay. Şu düğmeye basınca ilacın dozu artar. İlaç da hastamızın kolundaki seruma bağlı olduğu için ağrı kesici doğrudan damardan verilmiş olur.</p>

  <p class="normal1">— Ama ya çok verirseeek, siz bu işler için eğitimlisiniz. Siz veriiiin.</p>

  <p class="normal1">O ağlamaklı bir ses tonuyla sözleri uzattıkça izleyenler gülmekten yerlerinde oturamıyorlardı. Hemşireyi canlandıran ikinci katılımcı sınıfa dönerek “Aslında bu işi çocuklar bile yapar derim ama öğrendiklerimizi uygulamak zorundayım” dedi ve arkadaşına dönerek devam etti:</p>

  <p class="normal1">— Hanımefendi, ilk kez yaptığınız için çekinmekte haklısınız. Ancak mekanizma çok kontrollüdür. İsteseniz de fazla ilaç veremiyorsunuz. Yalnızca gereksiz yere ilaç vermemek için hastamızın ihtiyaç duyduğunda, yani gerçekten ağrısı olduğunda düğmeye basmasını istiyoruz. Ben hastamıza göstereyim. (Hemen yanındaki üçüncü katılımcıya gösterir gibi yaptı.) Başka bir şey var mıydı?</p>

  <p class="normal1">Hastanın annesi:</p>

  <p class="normal1">— Ya bir aksilik olursa, ya ilaç çok gelirseee.</p>

  <p class="normal1">Hemşire:</p>

  <p class="normal1">— Hanımefendi, titizliğiniz için çok teşekkür ederim. İlaç işi şakaya gelmez. Şimdi düğmeye basalım, ben yarım saat sonra gelip kontrol edeceğim. Ne dersiniz? Şimdi içiniz daha rahat, değil mi?</p>

  <p class="normal1">Anne:</p>

  <p class="normal1">— Evet, teşekkür ederiiiiz.</p>

  <p class="normal1">Sınıftan yine bir alkış koptu. Gülhan Hanım, hemşireyi canlandıran arkadaşın omzuna kolunu dolayarak “Olaya çok güzel yaklaştın, bravo” dedi. Sonra sınıfa dönerek “Ne dersiniz?” diye sordu. Diğerleri beğendiklerini dile getirince ara vermeden üçüncü grubu ödevini canlandırması için çağırdı.</p>

  <p class="normal1">Üçüncü gruba verilen örnek olay da Cerrahi Bölümü’nde Bakan’ın eşiyle yaşanan problemlerden biriydi. Bu kez hastaya verilen yemeklerin beğenilmemesi üzerine ortaya çıkan bir şikâyet söz konusuydu. Bu olayda hastanın eşini oynayan hemşire arkadaş hem sesini hem de beden dilini çok iyi kullanıyordu. Neredeyse profesyonel bir gösteri izler gibiydik.</p>

  <p class="normal1">Hastanın eşi:</p>

  <p class="normal1">— Hemşire Hanım, bakar mısınız? Bu verdiğiniz yağsız, tuzsuz, sulu gıdalarla benim eşim nasıl güçlenip iyileşecek? Şöyle besleyici bir şeyler verseniz de adamcağız kendine gelse. Bir de “Yürüteceğiz” diyorsunuz. Bunlarla değil yürümeye, oturmaya gücü olmaz insanın.</p>

  <p class="normal1">Hemşire:</p>

  <p class="normal1">— Efendim, eşiniz daha altı saat önce anesteziden çıktı. Biliyorsunuz bu arada da hep damardan beslendi. Şimdi ilk kez ağızdan besleniyor. Sindirim sisteminin harekete geçmesi için önce hafif ve sulu yiyeceklerle başlamamız gerekiyor. Bir sonraki öğünde daha kuvvetli besinler verilecek.</p>

  <p class="normal1">Hastanın eşi:</p>

  <p class="normal1">— Bana bakın, biz buraya bir avuç para veriyoruz. Kocamı yoğurt yesin, hoşaf içsin diye getirmedim buraya. Adam gibi yemek isteriz. Biftek filan yok mu?</p>

  <p class="normal1">Hemşire (gülmemeye çalışarak):</p>

  <p class="normal1">— Aman hanımefendi, böyle sindirimi zor besinler verirsek eşinizi daha da hasta ederiz. İnanın biftek yiyeceği zamanlar da gelecek. Hem de çok yakında.</p>

  <p class="normal1">Hastanın eşi:</p>

  <p class="normal1">— Kızım biz Adanalıyız. Her gün et, kebap yeriz. Benim kocam alışık ağır yemeklere. Hiçbir şey olmaz.</p>

  <p class="normal1">Hemşire:</p>

  <p class="normal1">— Anladım efendim. İsterseniz şimdi yoğurtla ve hoşafla başlayalım. Ben bu arada hemen gidip doktorunuzu bulayım ve isteklerinizi ileteyim. Eminim gelip sizinle görüşecektir.</p>

  <p class="normal1">Hemşire odadan çıkıyormuş gibi yapınca hastanın eşini oynayan katılımcı “Tövbe tövbe” diyerek gruptan bir arkadaşının ağzına kaşıkla bir şeyler verir gibi yapmaya başladı. Hızlı hızlı hastayı beslerken bir yandan da “Haydi benim aslanım, ye de kuvvetlen” diyordu. İzleyen katılımcılar kahkahalarla gülerken hasta rolündeki hemşire birden “öööö” diyerek yediklerini çıkarır gibi yaptı. Grup üyeleri bu durumu daha önceden planlamış olmalılardı ki hasta yediklerini çıkarırken odaya hemşire ile doktor rolünü oynayan bir diğer grup üyesi girdi. Bu arada hastanın eşi de “Ay, üstüm başım battı” diyerek yakınıyordu.</p>

  <p class="normal1">Odaya giren hemşire hemen hastanın yardımına koşarken doktor rolündeki katılımcı:</p>

  <p class="normal1">— Hanımefendi, eşiniz ciddi bir ameliyat geçirdi. U- zun süre anestezi altında kaldı. Bu tür tepkiler doğaldır. Onu yavaş yavaş ve azar azar ağızdan beslemeye çalışalım. Zorlamayalım. Olur mu?</p>

  <p class="normal1">Hastanın eşi:</p>

  <p class="normal1">— Galiba sizin yoğurdunuz ekşiydi. Yoksa benim eşim her gün bir kâse tam yağlı koyun yoğurdu yer. Hiç de dokunmaz.</p>

  <p class="normal1">Doktor:</p>

  <p class="normal1">— Hastanede her şey günlük alınır ve tüketilir. Az önce dediğim gibi bu anesteziden sonra sık görülen bir tepkidir. Hiç merak etmeyin, geçecek.</p>

  <p class="normal1">Hastanın eşi:</p>

  <p class="normal1">— Ama benim kocam aslanlar gibi… (Sınıftan gülüşmeler geldi.)</p>

  <p class="normal1">Hemşire:</p>

  <p class="normal1">— Sizi çok iyi anlıyoruz. Aslan gibi eşinizi böyle hâlsiz görmeye dayanamıyorsunuz. Ama kısa zamanda bu durum düzelir. Yine eskisi gibi aslan olur. (Yine gülüşmeler yükseldi.)</p>

  <p class="normal1">Doktor (hastaya dönerek):</p>

  <p class="normal1">— Ne kadar şanslısınız, eşiniz sizi çok seviyor. (Sonra eşine dönerek) Hanımefendi, sizi kutlarım, eşinizin sağlığına kavuşması için çabalıyorsunuz. Bravo! Biz de size destek olacağız. Merak etmeyin kısa zamanda eski sağlığına kavuşacak eşiniz.</p>

  <p class="normal1">Hastanın eşi:</p>

  <p class="normal1">— Ah, o benim kıymetimi de bilmez ama… (Mahcup bir edayla güldü.)</p>

  <p class="normal1">Bu başarılı canlandırmadan sonra sınıfta büyük bir alkış koptu. Kızlar işi iyice oyunculuğa dökmüşlerdi. İzleyenler de tiyatrodaymış gibi eğleniyorlardı. Gülhan Hanım ekibe tek tek ellerini sıkarak teşekkür etti. “İş dönüp dolaşıp hastanın ve yakınının neler hissettiğini anlamaya geliyor, öyle değil mi?” Katılımcılar “Evet, empati” diye bağrıştılar. Gülhan Hanım güldü. “Evet, kendimizi onların, yerine koyup istekleri, şikâyetleri ne kadar anlamsız da görünse haklı olabilecekleri noktayı bulmaya çalışmalıyız.”</p>

  <p class="normal1">Bu sunumlarla süre dolmuştu. Gülhan Hanım üçüncü oturumda yine canlandırmalar ve grup çalışmalarıyla devam edeceklerini söyleyince katılımcılar neşe içinde “Yaşasın!” diye bağrışarak sınıftan çıktılar. Başhekim gördüklerinden memnun kalmıştı. Gülhan Hanım’a teşekkür ederek “Bu canlandırma çalışması teorik olarak anlatılanların davranış değişikliğine dönüşmesi, yani gerçek öğrenmenin gerçekleşmesi için çok yararlı bir uygulama, kutlarım” dedi. Gülhan Hanım da eğitime katılan arkadaşların bu tür farklı uygulamalara çok sıcak yaklaştıklarını söyledikten sonra “Çok iyi eğitilmiş bir kadronuz var. Arkadaşlar öğrenmeye çok açık. Eğitime katılıyorlar, verilen ödevleri hazırlıyorlar. Belli ki bu tür eğitimler almaya alışkınlar. Asıl ben sizi kutlarım” diye ilave etti. Duyduklarından memnun olan Yavuz Bey,</p>

  <p class="normal1">— İnsan Kaynakları Bölümü’müz iyi çalışıyor. Deniz Hanım yılbaşında eğitim ihtiyaçlarımızı belirler ve bir program yapar. Sonra da yıl boyunca bu eğitimleri düzenler.</p>

  <p class="normal1">— Çalışanların gelişimi ve kuruma bağlılıklarının artırılmasının yanı sıra hastanemizde sunulan hizmetin kalitesini sürekli iyileştirmek için eğitim vermek çok önemli. Biz de elimizden geleni yapıyoruz, ama doğrusu bu eğitim ihtiyacını önceden görememiştik.</p>

  <p class="normal1">Dersten sonra Başhekim “İşler birikmiştir” diyerek ofisine dönünce Gülhan Hanım’la kafeteryaya yemeğe gittik. Biz tam boş bir masaya oturmuştuk ki Hüsnü Bey’in “Ben de size katılayım” diyen sesini duydum.</p>

  <p class="normal1">— Elbette, buyurun Hüsnü Bey. Sizi eğitimcimiz Gülhan Hanım’la tanıştırayım. Sizinle daha önce konuştuğumuz eğitim programını yürütüyorlar.</p>

  <p class="normal1">Hüsnü Bey, Gülhan Hanım’a şöyle bir baktı.</p>

  <p class="normal1">— Masanıza gelip sohbetinizi bozmak istemezdim, ama diğer boş masaların hepsi kirli. Maalesef temizlik işi iyi işlemiyor bu hastanede. Başkalarının yemek artıklarının olduğu bir masaya da oturamazdım, elbette. Bu masa temiz göründü de ondan geldim.</p>

  <p class="normal1">Hastanemizi daha fazla kötülemesin diye hemen araya girdim.</p>

  <p class="normal1">— Lütfen rahat olun, Hüsnü Bey. Bizim sohbetimizi bozmazsınız. Hep beraber konuşuruz.</p>

  <p class="normal1">Hüsnü Titiz, o gün tam formundaydı. Konuşmaya devam etti:</p>

  <p class="normal1">— Ben aslında yemekte başımı dinlemek isterim. Öyle boş konuşmaları da hiç sevmem. Ama ne yazık ki öğle saatlerinde tamamen boş bir masa olmuyor. Mutlaka birilerinin yanına oturuyorum. Bazen çok sıkıcı konuşmalara katlanmak zorunda kalıyorum.</p>

  <p class="normal1">Bir an durdu. Gülhan Hanım’ın hiç ses çıkarmadan kendisini dinlediğini görünce özür diler gibi devam etti:</p>

  <p class="normal1">— Aman, yanlış anlamayın. Sizi tanımıyorum. Sohbetiniz sıkıcı mı, değil mi bilmiyorum. Ben Amerika’dan yeni geldim. Orada “small talk” derler, hani burada havadan sudan konuşmak diyorlar ya işte o tür boş konuşmaları sevmiyorum.</p>

  <p class="normal1">Gülhan Hanım hiçbir şey söylemeden gülümsedi. Onun bu sessizliği üzerine Hüsnü Bey konuşmaya devam etti:</p>

  <p class="normal1">— Aman bir de politika konuşanları sevmem. Herkesin politik görüşü kendine, değil mi efendim?</p>

  <p class="normal1">Bu soru üzerine daha fazla sessiz kalamayan Gülhan Hanım, ona bir soruyla yanıt verdi:</p>

  <p class="normal1">— Siz hangi konulardan konuşmayı seviyorsunuz?</p>

  <p class="normal1">Bu soru üzerine biraz duraklayan Hüsnü Bey önündeki yemekten ağzına bir lokma attı. O lokmasını çiğnerken masada bir sessizlik oldu. Sonunda ağzındaki lokmayı yuttu ve konuştu.</p>

  <p class="normal1">— Ben mesleki ve bilimsel konulardan konuşmayı severim. Ama ne yazık ki burada benimle bilimsel tartışma yapacak düzeyde bilgi sahibi kimse yok. Mesleki konulara gelince elbette cerrah arkadaşlar var ama onların da deneyimleri benim düzeyimde değil maalesef. Yani onlarla konuşmak da beni tatmin etmiyor.</p>

  <p class="normal1">— Pekiyi, bu konuda bir şey yapmayı düşünüyor musunuz?</p>

  <p class="normal1">Gülhan Hanım’ın bu sorusuyla şaşıran Hüsnü Bey,</p>

  <p class="normal1">— Ben ne yapabilirim ki? Bu konular yönetimin sorumluluğundadır. Deneyimli cerrah mı alacaklar, ellerindeki kadroyu mu yetiştirecekler, onların bileceği şey. Ama bu hastanede yönetim bu tür konularla ilgilenmiyor. Günlük sorunlar arasında boğulup gitmişler. Şimdi hemşirelerle ilgili bir şikâyet konusu var. Onunla uğraşıyorlar. Sizi de o nedenle getirdiler ya. Neyse, sözün kısası, bu hastanede yönetim çok zayıf.</p>

  <p class="normal1">İçimden “İyi ki Gülhan Hanım bizim ünlü Dr. Titiz’imizi tanıma olanağını buldu” diye sevindim. Ben ne kadar anlatsam, bire bir konuşmaları kadar etkili olmazdı. Gülhan Hanım, satranç oynar gibi sessizce onu dinliyor, ardından can alıcı bir soruyla hamlesini yapıyordu.</p>

  <p class="normal1">— Geldiğiniz yerde, şu Amerika’daki hastanede bu tür sorunlar olmuyor muydu?</p>

  <p class="normal1">— Olmaz olur mu? Amerikalılar hemen şikâyet ederler. Neredeyse her gün bir şikâyet geliyordu. Ama orada bunlarla ilgilenen “legal” bölüm var. Yani hukukçuların olduğu birim. Dava açılmasın diye hemen önlem alıyorlar. Dosya filan hazırlıyorlar.</p>

  <p class="normal1">Gülhan Hanım ilgiyle öne doğru eğildi ve bir soru daha sordu.</p>

  <p class="normal1">— Orada durum daha da kötüydü mü diyorsunuz?</p>

  <p class="normal1">O güne kadar hep geldiği hastaneyi öven Hüsnü Bey birden durdu. Kaşlarını çatıp bir düşündü. Her hâlinden canının sıkıldığı belli oluyordu.</p>

  <p class="normal1">— Efendim, hasta şikâyetleri her yerde olur. Önemli olan yönetimin bu konuda ne yaptığıdır. Ben onu diyorum. Deniz Hanım alınmasın ama burada yönetim gerekli önlemleri alamıyor.</p>

  <p class="normal1">— Yok, ben alınmam. Ne güzel sohbet ediyoruz. Bu tür eleştiriler eksiklerimizi görüp iyileştirmemize yarıyor.</p>

  <p class="normal1">Benim bu sözlerim üzerine Gülhan Hanım, yine bir soru sordu.</p>

  <p class="normal1">— Hüsnü Bey, sizce burada çalışmanın hiç olumlu yanı yok mu?</p>

  <p class="normal1">İçimden “Şah ve mat” dedim. Bakalım bu soruya ne yanıt verecek bizim Dr. Titiz? Merakla yüzüne baktığımızı gören Hüsnü Bey, birden ayağa kalktı. Yemek tepsisini eline alarak “Hanımlar, bu kadar sohbet yeter. Benim çok işim var” dedi ve arkasını dönüp gitti.</p>

  <p class="normal1">Bir süre arkasından bakan Gülhan Hanım, “Haklıymışsınız, tipik bir ‘mutsuz bebek’ bu Dr. Titiz” dedi.</p>

  <p class="normal1">— Gülhan Hanımcığım, doğru sorularla onu düşündürdünüz. Bu da çok önemli bir gelişme. Eğitimimizin son oturumunu heyecanla bekliyorum doğrusu.</p>

  <p class="normal1">— Evet, doğru sorular sorabilmek çok önemli. Dediğiniz gibi son dersimizde bu tür müzmin şikâyetçilerle başa çıkabilmenin püf noktalarını tartışacağız.</p>

  <p class="normal1">O hafta eğitimin üçüncü oturumuna ancak birkaç dakika katılabildim. Katılımcılar da eğitimcimiz de eğitimin gidişinden memnundular. İzleyen günlerde işlerimle uğraştım. Bu arada Dr. Titiz’le hiç karşılaşmadık. Arayıp herhangi bir konuda şikâyetçi de olmadı. Huzur içinde çalıştık. Bir yandan da “İşleri mi çok yoğun, yoksa Gülhan Hanım, sorduğu sorularla öz eleştiri yapmasını sağladı da artık daha az mı şikâyet edecek?” diye düşünmekten kendimi alamadım. Ama haftanın son günü bu konuda fazla iyimser olduğumu anladım. Öğleden sonra saat dört gibi Elif odama elinde bir kâğıt ve yüzünde tuhaf bir gülümsemeyle geldi.</p>

  <p class="normal1">— Deniz Hanım, güleyim mi, ağlayayım mı bilemiyorum. Hem çok komik hem de can sıkıcı. Elimdeki bu kâğıt ne, biliyor musunuz? Bir şikâyet dilekçesi. Az önce faksla geldi. Hem de hastanenin içinden faks çekilmiş. Kim gönderiyor, biliyor musunuz?</p>

  <p class="normal1">— Dur Elif, sen söyleme. Ben bileyim. Dr. Hüsnü Titiz tarafından gönderilmiş, değil mi?</p>

  <p class="normal1">— Evet Deniz Hanım, doğru bildiniz. Aslında dilekçe Başhekim Dr. Yavuz Bey’e hitaben yazılmış. Size de bilgi için kopyası gönderilmiş. Buyurun okuyun isterseniz.</p>

  <p class="normal1">Hüsnü Bey dilekçesinde beni şikâyet ediyordu. Bugüne kadar İnsan Kaynakları Bölümü yetkililerini birçok kez uyardığını, buna rağmen hastanede yemek ve temizlik hizmetlerinin düzelmediğini anlatıyordu. Sözlü uyarıları dikkate alınmadığı için yazılı şikâyet etmek zorunda kaldığını belirtiyor ve Başhekim’den işlerini yapmayanlar hakkında gerekli işlemleri başlatmasını istiyordu.</p>

  <p class="normal1">Arkama yaslanıp derin bir nefes aldım. Önce sakin olmalıyım. Ardından Yavuz Bey’i aradım. Telefona yanıt veren asistanı bakanlıktaki bir toplantı için saat ikide hastaneden çıktığını ve tekrar dönmeyeceğini söyledi. Hüsnü Bey’den gelen dilekçeyi de gösterememişti. Eh, ne yapalım, pazartesi günü görüşürüz. Pazartesi günü öğleden sonra eğitimin, ilk grupla yapılacak dördüncü oturumuna katılmayı planlamıştım. Yavuz Bey’le sabahtan görüşür, öğleden sonra da eğitime katılırım. Olmazsa da ikinci veya üçüncü grupla alırım bu oturumu artık.</p>

  <p class="normal1">Bütün hafta sonu keyfim kaçtı. Neyle uğraşsam arada Hüsnü Bey’in şikâyet dilekçesi aklıma geliyor ve canım sıkılıyordu. “Benimle ne alıp veremediği var bu huysuz doktorun” diye düşündüm durdum. Herkesle iyi geçinmeye özen gösteririm. İşimi en iyi şekilde yapmak için durmadan çalışırım. Karşılığında aldığıma bak: Hakkımda Başhekimliğe gönderilmiş yazılı şikâyet dilekçesi! Bir de gerekli işlemlerin yapılmasını istiyor beyefendi. Oysa ben onun uyarısı üzerine diyetisyenimizle görüşmüştüm ve menüye birkaç çeşit sebze yemeği eklemiştik. Kafeteryanın girişine her gün çıkan yemeklerin kalori değerleri de yazıldığından son derece düşük kalorili seçeneklerin de olduğunu herkes rahatça görebiliyordu. Ama Hüsnü Bey’in karbonhidrat ağırlıklı dediği yemekler de menüde kaldı. Çünkü günlük diyetinde yüksek kalori alması gereken genç bir çalışan grubumuz da var.</p>

  <p class="normal1">Pazartesi sabahı erkenden hastaneye gittim. Temizlik görevlileri harıl harıl çalışıyorlardı. Her taraf mis gibi kokuyordu. Bir hastane gibi değil de otel gibi tertemiz, pırıl pırıl. Odama girdim, bilgisayarımı açarken içeri Başhekim Yavuz Bey girdi.</p>

  <p class="normal1">— Günaydın Deniz Hanım, nasılsınız?</p>

  <p class="normal1">— Günaydın Yavuz Bey, nasıl olayım? Canım sıkkın.</p>

  <p class="normal1">— Ben de o yüzden erkenden size uğradım. Hiç canınızı sıkmayın. Bu arkadaşı tanıdık artık. Ne yaparsak yapalım, olumsuz bir şeyler bulup yakınacak. Korkarım bu yaştan sonra değişmez. Ama yine de sizinle oturup dilekçesine nasıl bir yanıt vereceğimizi konuşuruz. Bugün programım çok yoğun. Yarın sabah sizin için uygun mu?</p>

  <p class="normal1">— Beni çok rahatlattınız, teşekkür ederim. Yarın sabah ben uygunum. Kaçta isterseniz gelebilirim. Tekrar teşekkürler.</p>

  <p class="normal1">Yavuz Bey gittikten sonra bir “Oh” dedim. İyi ki böyle anlayışlı bir yöneticiyle çalışıyorum. İçim rahatladı. Öğleden sonra eğitim salonuna gittim. Bu son oturumda Gülhan Hanım kendisinin “mutsuz bebek” dediği tiplerle baş etmenin ipuçlarını verecekti.</p>

  <p class="normal1">Derse başlarken Gülhan Hanım, “Arkadaşlar şikâyet-çileri kaç gruba ayırmıştık?” diye sordu. Bir iki katılımcı hemen ellerini kaldırarak “Üç” diye bağırdılar.</p>

  <p class="normal1">— Çok güzel! Bize bunları kim tanımlamak ister?</p>

  <p class="normal1">Diğerleri notlarını karıştırırken sıranın başında oturan sarışın hemşire arkadaş ayağa kalkarak anlatmaya başladı:</p>

  <p class="normal1">— Bazıları haklı bir nedenle şikâyet ediyorlar. Onları dikkatle dinleyip şikâyetleriyle ilgileneceğiz. Bir şikâyetçiyle ilk karşılaştığımızda bu grupta kabul edip şikâyetini dikkatle incelemeliyiz.</p>

  <p class="normal1">Gülhan Hanım başıyla devam et gibi bir işaret yapınca anlatmaya devam etti:</p>

  <p class="normal1">— Bazıları ise aslında şikâyet edecek bir durum olmadığı hâlde yanlış anladıklarından şikâyetçi oluyorlar. Bunlar çoğunlukla şikâyetlerinde haksız olan kişiler. Kendilerine kibarca koşulları veya kuralları anlatmamız gerekiyor.</p>

  <p class="normal1">Gülhan Hanım, “Çok güzeeel. Devam et, lütfen” diyerek onu yüreklendirince genç arkadaş konuşmasına devam etti:</p>

  <p class="normal1">— Üçüncü grupta ise şikâyet etmeyi seven insanlar vardı. Bunlar her durumda şikâyet edecek bir şey bulup söyleniyorlardı. Siz bunlara “mutsuz bebekler” diyordunuz.</p>

  <p class="normal1">Gülhan Hanım, tekrar teşekkür etti ve anlatmaya başladı:</p>

  <p class="normal1">— Arkadaşınız çok güzel özetledi. Bugün bu üçüncü grupta yer alan kişileri konuşacağız. Bunlara kimileri “mızmız tipler” diyor, kimileri “ağlayan bebek” diyor. Ben de “mutsuz bebek” diyorum. Çünkü hem mutsuzlar hem de bebek gibi sürekli ilgi bekliyorlar. Gelin şimdi, onları tanımamıza yarayan bazı temel özelliklerden söz edelim.</p>

  <p class="normal1">Tahtanın başına geçerek anlatmaya başladı:</p>

  <div class="calibre3" style="margin-left: 2em">
    <p class="normal1">1. Bu kişiler genellikle her durumu olumsuz algılarlar, yani hep bardağın boş olan yarısını görürler.</p>
  </div>

  <p class="normal1">2. Sürekli yakınırlar, haksızlığa uğradıklarını düşünürler ve dile getirirler.</p>

  <p class="normal1">3. Pek kimseye güvenmezler, özellikle yetki sahibi kişilere güvenleri yoktur.</p>

  <p class="normal1">4. Kimsenin kendilerine önem vermediğine, onları ciddiye almadığına inanırlar.</p>

  <p class="normal1">5. En çok “Ben size söylemedim mi?” sözlerini kullanırlar.</p>

  <p class="normal1">6. Son olarak da çok önemli bir diğer özelikleri, sürekli şikâyet etmelerine rağmen durumu düzeltmek için hiçbir şey yapmamalarıdır.</p>

  <p class="normal1">Bunları anlatırken bir yandan da tahtaya yazmıştı. Katılımcılar da defterlerine not aldılar. Gülhan Hanım, sözlerini bitirince sınıfta bir sessizlik oldu. Sessizliği bozan Gülhan Hanım, “Ne dersiniz, bu özelliklere uyan kimseler var mı çevrenizde?” diye sordu.</p>

  <p class="normal1">Dilimin ucuna Hüsnü Titiz geldi ama hiç ses çıkarmadım. Onda tahtaya yazılan tüm özellikler vardı. Son gönderdiği şikâyet dilekçesini de kendisini ciddiye almadığımı düşündüğü için yazmış olmalıydı. Hele beşinci maddedeki “Ben size söylemedim mi?” sözü tam Hüsnü Bey’i anlatıyordu.</p>

  <p class="normal1">Ben bunları düşünürken hemşire arkadaşlardan biri “Benim böyle bir sınıf arkadaşım vardı” dedi. Ardından bir diğeri annesinin benzer özellikleri taşıdığını söyledi utana sıkıla. Sonra bir başkası “Ay, eşimin annesi de aynen böyle” diyerek söze girdi. Yüzünden ve ses tonundan bu durumun kendisini çok rahatsız ettiği anlaşılıyordu. Diğerleri onun bu hâline güldüler. O da arkadaşlarına dönerek “Hiç gülmeyin, çok zor. Hiçbir şeyi beğendiremiyorum” dedi.</p>

  <p class="normal1">Gülhan Hanım, hemen yanına gelerek omzuna elini koydu ve “Arkadaşınız haklı. Gerçekten ailenizde böyle bir kişinin olması zordur. İsterseniz şimdi de bu kişilerle nasıl baş edebileceğimizi konuşalım” dedi.</p>

  <p class="normal1">— Ay, evet, çok isteriz.</p>

  <p class="normal1">Bu sözler kayınvalidesinden yakınan hemşire arkadaştan gelmişti. Bu kez diğerleriyle birlikte kendisi de güldü hâline.</p>

  <p class="normal1">Gülhan Hanım tekrar tahtanın yanına gitti ve anlatmaya başladı.</p>

  <p class="normal1">— Bu tür “mutsuz bebeklerle” karşılaştığınızda yapacağınız ilk iş moralinizi bozmamak olmalı.</p>

  <p class="normal1">Siz mutlaka olumlu olun, karşı tarafın sizi etkilemesine izin vermeyin. Onunla tartışmaya kesinlikle girmeyin.</p>

  <p class="normal1">Onu dikkatle dinleyin.</p>

  <p class="normal1">Diğer tüm şikâyetlerde de böyle yapıyoruz, değil mi? (Bu sorusu üzerine sınıftan “Evet” sesleri yükseldi.)</p>

  <p class="normal1">Gerçeklere odaklanın, ona da olabildiğince gerçekleri gösterin.</p>

  <p class="normal1">Söz gelimi çok sıcak diyorsa termometreyi gösterin. “Ofisin sıcaklığı budur” deyin. İnanın çoğunlukla gerçek durum onların dile getirdiğinden daha iyi çıkacaktır.</p>

  <p class="normal1">Kontrolü elden kaçırmayın.</p>

  <p class="normal1">Bunu nasıl yapacaksınız? Olumsuzlukları siz kendiniz dile getirin. Evet, bu ofis çok sıcak, güneş alıyor, fazla aydınlık ve ışık ekrana yansıdığından bilgisayarda çalışmak zor oluyor diyebilirsiniz.</p>

  <p class="normal1">Ardından da bu olumsuzlukları mantıklı bir anlatımla eleyin.</p>

  <p class="normal1">Az önceki örneğimize dönersek. Evet, bu ofis çok sıcak, güneş alıyor, fazla aydınlık. Ancak karanlık bir ofiste bütün gün çalışmaktansa aydınlık bir ofiste çalışmak çok daha iyi, değil mi? Oda güneş alıyor, yazın sıcak ama diğer mevsimlerde çok iyi oluyor. Yazın sıcak ama kapıyı açınca esinti oluyor ve oda serinliyor. Masalarımızı bilgisayar duvara dönük olacak şekilde yerleştirirsek yansımayı önleyebiliriz, değil mi?</p>

  <p class="normal1">Amacımız dikkatini şikâyet ettiği durumun olumlu yönlerine çekmek olacaktır. Olumlu taraflarını bulmasını, düşünmesini sağlayın.</p>

  <p class="normal1">Ben geçen gün böyle sürekli şikâyet eden bir kişiye “Sizce burada çalışmanın hiç olumlu yanı yok mu?” diye sordum. Hazır olmadığı bu soru karşısında hemen kaçtı ama eminim yolda giderken bile işyerinin olumlu yanlarını düşünmekten kendini alamamıştır.</p>

  <p class="normal1">(Hüsnü Bey’in bu soruya nasıl şaşırdığını anımsadım. Masadan kalkıp gitmeseydi eminim, hastanemiz hakkında olumlu bir şeyler söyleyecekti. Herhâlde olumlu konuşmamak için kaçtı masadan.)</p>

  <p class="normal1">Onlara nasıl bir çözüm istediklerini açıkça sorun.</p>

  <p class="normal1">Sıcaktan şikâyetçi de ofise klima takılmasını mı istiyor, odasını değiştirmek mi istiyor, yoksa izin alıp gitmek mi istiyor. Bir sürü farklı çözüm önerisi olabilir. Ne istediğini açıkça söylesin. O zaman beklentisi yerine getirilebilir mi, getirilemez mi beraberce değerlendirirsiniz. Ama inanın pek çoğu akıllarında net bir beklenti olmadan yakınırlar.</p>

  <p class="normal1">Son olarak da bu çözüm önerisini gerçekleştirmek için ne yapacağını sorun.</p>

  <p class="normal1">Hani demiştik ya sürekli yakınırlar ama durumu düzeltmek için bir şey yapmazlar. Ona bu konuda kendisinin de bir şeyler yapması gerektiğini belirtin. Bu hoşuna gitmeyecektir ve ben yapamam, yetkim yok, param yok gibi mazeretler bulacaktır ama çözümün bir parçası olması gerektiğini anlatın. Önceki örneğimize dönersek ofisini mi değiştirmek istiyor? Gidip ilgili makamla görüşecek mi? Kendine uygun başka bir ofis var mı diye araştıracak mı? Klima takılmasını öneriyorsa bu konuda ne yapacak? İstek formu mu dolduracak? Bütçe onayı mı alacak?</p>

  <p class="normal1">Gülhan Hanım örneklerle anlattıkça içim rahatladı. “Ben bu Hüsnü Titiz’le başa çıkabilirim” diye düşündüm. O yazdığı dilekçe için de kızgınlığım azaldı. Kendini önemli hissetmeye ihtiyacı vardı besbelli. Biz de onu çok iyi ve ünlü bir cerrah olarak hastanemizde istiyorsak birlikte çalışmayı başarmalıyız.</p>

  <p class="normal1">Ben böyle düşüncelere dalmışken Gülhan Hanım, “Şimdi bir ara verelim. Aradan sonra uygulama yapacağız. Bakalım bu konuştuklarımızı öğrendiniz mi? Bu kez ben rol yapacağım. Siz de benimle başa çıkacaksınız. Olur mu?” diyordu.</p>

  <p class="normal1">— Gülhan Hanım, çok teşekkürler. Bu eğitim çok yararlı oldu. Hemşire arkadaşlarla eğitim tamamlandıktan sonra mutlaka doktorlarımız için de bir planlama yapacağım.</p>

  <p class="normal1">— Eğitimin beklentilerinizi karşıladığına memnun oldum, Deniz Hanım. Doktorlar için düzenleyeceğimiz eğitimi biraz daha kısa tutabiliriz. Bunu, programları çok yoğundur ve tamamına katılamazlar diye söylüyorum.</p>

  <p class="normal1">— Haklısınız, üzerinde beraber çalışarak biraz kısaltalım. Sonra Başhekim’imize de danışır, onayını alırız.</p>

  <p class="normal1">Biz böyle sohbet ederken ara bitti ve katılımcılar salona döndüler. Bu bölümde Gülhan Hanım “mutsuz bebek” rolündeydi. Başladı yakınmaya,</p>

  <p class="normal1">— Ay, bu salon yirmi kişi için çok küçük ve havasız. Üstelik akustik de iyi değil. Konuşmalar uğultu hâlini alıyor ve insanı çok rahatsız ediyor. Ayrıca da karanlık olduğundan uykusu geliyor insanın.</p>

  <p class="normal1">Katılımcılar onun bu sözlerini gülerek dinliyorlardı. Bir tanesi oturduğu yerden “Beğenmiyorsan başka yerde çalış kardeşim” diye seslenince herkes kahkahalarla güldü. Bu sözleri söyleyen Burcu’ydu. Herkes ona bakınca hemen ayağa kalktı ve gülerek “Gülhan Hanım, ben ne yapılmaması gerektiğini göstermek istedim” dedi. Gülhan Hanım da gülerek onu yanına çağırdı.</p>

  <p class="normal1">— Gel, şimdi de ne yapılması gerektiğini gösterelim. Nereden başlamak istersin?</p>

  <p class="normal1">— Önce olumlu olacağım ve tartışmaya girmeyeceğim. Sonra şikâyetlerini dikkatle dinleyeceğim. Siz şimdi bir kez daha şikâyet eder misiniz?</p>

  <p class="normal1">Gülhan Hanım eğitim salonu ile ilgili şikâyetlerini tekrar dile getirdi. Salonu küçük, çok kalabalık, havasız ve karanlık buluyordu. Ayrıca akustiği de iyi değildi. Onu dikkatle dinleyen Burcu, tahtaya da bir göz attıktan sonra,</p>

  <p class="normal1">— Şimdi gerçeklere odaklanalım. Biliyor musunuz bu salon 60 metrekare. Hastanemizin mimarı bir ara hastamız olmuştu da o söyledi. Eğitim salonlarını özellikle büyük tutmuşlar ki gerektiğinde büyük toplantılar da yapılabilsin. Yani değil yirmi kişi, elli kişiyi bile alabilir.</p>

  <p class="normal1">Gülhan Hanım hemen sözünü kesti.</p>

  <p class="normal1">— Karanlık ve havasız olduğunu da görmezden gelemezsin herhâlde, değil mi?</p>

  <p class="normal1">Bu sözler üzerine Burcu, “Eyvah kontrolü kaybediyorum” dedi. Herkes yine gülünce ciddileşerek,</p>

  <p class="normal1">— Evet, bu salon dışarıdan güneş ışığı almıyor. Girişin iki kat altındayız. Ama aydınlatma sistemi gayet iyi planlanmış, hem gözü rahatsız etmiyor hem de görüşümüzü etkilemiyor. Biliyor musunuz, çok aydınlık eğitim salonlarında perdeye yansıtılan yazılar genelde okunmaz. Oysa burada istediğimiz bölümü aydınlatıp karartarak amacımıza uygun bir aydınlatma sağlıyoruz. Havasız olmasına gelince klimayı açabiliriz. Hastanemizdeki tüm klimalar çevre dostudur. Hem içeriye bol oksijen veren hem de çevreye en az zarar veren modelden. Peki, salonumuzun dekoruna ne dersiniz? Renkler ve mobilyalar çok güzel seçilmiş, değil mi?</p>

  <p class="normal1">Oturanlar “Aslan Burcu!”, “Bravo!” gibi sözlerle onu yüreklendiriyorlardı. Gülhan Hanım da konuşmanın gidişinden memnun görünüyordu.</p>

  <p class="normal1">— Arkadaşınız altıncı basamağa kadar başarıyla geldi, değil mi? Şimdi de bu basamakta sözünü ettiğimiz gibi olumlu yönlere dikkatimi çekmeye çalışıyor. (Sonra Burcu’ya döndü.) Evet, salonun dekoru fena değil. Mobilyalar da öyle. Ama akustik kötü.</p>

  <p class="normal1">Bu sözler üzerine Burcu bir an durakladı.</p>

  <p class="normal1">— Bu konuda ne yapılabilir? Sizin bir öneriniz var mı?</p>

  <p class="normal1">— Burcu, ben onu düzeltemem. Ancak mimarlar, iç mimarlar çözüm bulabilir. Konser salonlarında duvarları kumaşla kaplarlar biliyorsunuz.</p>

  <p class="normal1">— Daha kolay bir çözüm bulunamaz mı? Acaba oturma düzeninin de etkisi var mıdır? Ne dersiniz?</p>

  <p class="normal1">Gülhan Hanım daha fazla itiraz etmeden ona hak verdi ve sandalyeleri tahtaya ve perdeye daha yakın sıralayarak sesin salonda kaybolmasını önleyebileceklerine karar verdiler. Burcu’yu alkışlayarak yerine gönderirken,</p>

  <p class="normal1">— “Mutsuz bebek” olmak da zor, biliyor musunuz? Rol yaparken bile sürekli olumsuzluk bulmaktan insanın içi sıkılıyor. Kim bilir gerçek şikâyetçiler ne kadar mutsuzlar?</p>

  <p class="normal1">Hepimiz ona hak verdik. Son birkaç alıştırma, sorular, tartışma derken son ders alkışlarla bitti. Hemşire arkadaşlar eğitimin bittiğine neredeyse üzülmüşlerdi. Hepsi tek tek Gülhan Hanım’a ve bana teşekkür ettiler. Bu eğitimden çok yararlandıklarını ve günlük yaşamlarında, hem işte hem de özel yaşamlarında sık sık kullanacakları yöntemler öğrendiklerini söylediler. İşte bu bütün çabalara, yorgunluklara değer.</p>

  <p class="normal1">Gülhan Hanım’ı ofisime bir kahve içmeye davet ettim. Ona Hüsnü Bey’in gönderdiği şikâyet dilekçesini gösterdim. Gülhan Hanım tam okurken odaya Özcan Bey girdi.</p>

  <p class="normal1">— Kusura bakmayın, böyle paldır küldür odanıza geldim ama az önce Başhekim Yavuz Bey’den cuma günü gelen yazıyı duydum da sakın üzülmeyin demek istedim.</p>

  <p class="normal1">Özcan Bey’i hemen Gülhan Hanım’la tanıştırdım. Bu arada sağ olsun. Üzüldüğümü düşünmüş. Hemen koşmuş, destek olmaya gelmiş. Bu Özcan Bey çok tatlı bir insan! Ben böyle düşünürken Gülhan Hanım, elindeki mektubu göstererek,</p>

  <p class="normal1">— Sanırım bu yazıdan söz ediyorsunuz, gerçekten de can sıkıcı bir mektup. Hele aynı kurum içinde, beraber çalışan kişilerin sorunlarını çözmek için üst makama başvurmaları hiç anlaşılır şey değil. Korkarım bu mektubun yazılmasında benim de rolüm var.</p>

  <p class="normal1">Özcan Bey’le ben aynı anda sorduk: “Nasıl yani?” Gülhan Hanım hemen açıkladı:</p>

  <p class="normal1">— Geçen hafta yemekte karşılaşmıştık ya o zaman biraz fazla üstüne gittim. Sorularla onu rahatsız etmiş, kızdırmış olabilirim. Deniz Hanım’la ikimizi birlikte hareket ediyor gibi düşündüyse karşı tepki olarak böyle bir mektup yazmış olabilir.</p>

  <p class="normal1">— Bu hiç aklıma gelmemişti Gülhan Hanımcığım. Haklı olabilirsiniz. O gün masadan apar topar kalkıp gitti ve bir daha da hiç ortalarda görünmedi. Ama sizin bugün eğitimde söylediğiniz gibi zaten kendisini kimsenin ciddiye almadığı gibi bir takıntısı da var. Sırf o nedenle de yazmış olabilir.</p>

  <p class="normal1">Bu sözlerim üstüne Özcan Bey araya girdi ve Gülhan Hanım’a dönerek,</p>

  <p class="normal1">— Bölümdeki hemşire arkadaşlar sizin şu eğitimden o kadar övgüyle söz ediyorlar ki bizim için yapılacak programı heyecanla bekliyorum inanın.</p>

  <p class="normal1">Gülhan Hanım gülümsedi. Duyduklarına memnun olmuştu. Eğitimi en kısa zamanda gerçekleştirmeyi düşündüğümüzü söyledi. Ardından sordu:</p>

  <p class="normal1">— Sizce hangi saatler ve hangi günler uygun olur?</p>

  <p class="normal1">— Aslında her bölümün, hatta her doktorun programı farklıdır. İşin içine bir de acil hastalar ve ameliyatlar girerse planlama yapmanız gerçekten zor. Acaba hafta sonunda düzenlense katılım daha çok mu olur?</p>

  <p class="normal1">Hangi gün, hangi saat diye tartışırken doktorlarımıza eğitim için uygun oldukları saatleri küçük bir anketle sormaya karar verdik. Ertesi gün birkaç soruluk kısa bir anket hazırlayarak hastanemizde çalışan tüm doktorlara göndereceğim. Eğitimi de onlardan gelen yanıtlara göre planlayacağız. Biz böyle hararetle konuşurken saat yedi buçuk olmuştu. Özcan Bey, Gülhan Hanım’la beni tantuni yemeye davet eti. Hep birlikte hastanemizden birkaç sokak ötedeki küçük ve tertemiz bir restorana gittik. Biz kapıdan girerken “Hoş geldiniz Doktor Bey” diye karşıladılar. Anlaşılan tüm çalışanlar onu tanıyordu. Hemen, boşalmakta olan bir masayı temizleyip bizi bekletmeden oturttular. Şu Özcan Bey ilginç adam doğrusu! Benim bu yerden haberim bile yok. Onu ise herkes tanıyor. O akşam çok keyifli bir yemek yedik. Konuşurken sık sık Dr. Titiz’den söz ettik ama bu dedikodu sayılmaz.</p>

  <p class="normal1">Ertesi sabah Yavuz Bey’le şikâyet mektubu üzerinde görüşecektik. Gelir gelmez asistanını arayıp yerimde olduğumu ve ne zaman uygun olurlarsa görüşmek için gelebileceğimi belirttim. Çok geçmeden haber geldi ve dosyamı alıp Başhekimliğe çıktım.</p>

  <p class="normal1">— Günaydın Deniz Hanım, bugün nasılsınız? Umarım dün sabahtan bu yana daha rahatlamışsınızdır.</p>

  <p class="normal1">— Evet, teşekkür ederim. Dün eğitimin son oturumuna katıldım. Kronik şikâyetçilerle baş etmeyi konuştuk. İnanın çok rahatladım. Akşam da arkadaşlarla yemeğe gittik. Biraz dedikodu yaptık, o da çok iyi geldi.</p>

  <p class="normal1">— Şu eğitimin belki de en önemli bölümü bu son bölüm galiba.</p>

  <p class="normal1">— Yavuz Bey, aslında bizim hastanede karşılaştığımız şikâyetler genellikle hastalardan veya yakınlarından gelen bir kerelik konular. Ancak Dr. Hüsnü Titiz’le çalışmaya başlayınca bu konu hepsinden önemli oldu. Bu tür kişiler, yani “mutsuz bebekler” kendilerini kimsenin önemsemediğini düşünüyorlar. Cuma günü gelen şikâyet mektubu da bu davranışa güzel bir örnek oluşturuyor.</p>

  <p class="normal1">— Öyleyse onu önemsediğimizi göstermeliyiz, değil mi?</p>

  <p class="normal1">— Evet, haklısınız. İzlenmesi gereken birkaç adım da-ha var. Hepsini uygulayarak Hüsnü Bey’le kavgasız gürültüsüz çalışmayı başarabileceğimize inanıyorum.</p>

  <p class="normal1">Tam sözlerimi tamamlamıştım ki içeri Dr. Titiz ile Yavuz Bey’in asistanı Betül girdiler.</p>

  <p class="normal1">Betül, “Toplantı hâlinde olduğunuzu söyledim ama yine de görüşmek konusunda üstelediler” dedi özür diler gibi. Yavuz Bey onu rahatlattı.</p>

  <p class="normal1">— Teşekkürler Betül. Buyurun Hüsnü Bey. İyi insan anılınca gelirmiş. Biz de sizden söz ediyorduk Deniz Hanım’la. Gönderdiğiniz dilekçeyi konuşuyoruz.</p>

  <p class="normal1">Betül odadan çıkarken Hüsnü Bey benim karşımdaki koltuğa oturdu. Duydukları hoşuna gitmiş gibiydi.</p>

  <p class="normal1">— Ben de cuma gününden beri yanıt gelmedi de ne oldu diye sormaya gelmiştim. Aklımdan dilekçemi büküp çöpe atmışlardır diye geçirmedim desem yalan olur.</p>

  <p class="normal1">İşte yine kendini önemsemediğimizi düşünüyor. Onu yanıldığına ikna etmeliyiz. Yavuz Bey de aynı şeyleri düşünmüş olmalı ki benden önce atıldı.</p>

  <p class="normal1">— Hiç öyle şey olur mu? Siz bizim için çok önemlisiniz. Taa Amerikalardan bulduk getirdik, öyle değil mi? Dün benim programım çok yoğundu. O yüzden bugün yanıt vermeyi planladık Deniz Hanım’la.</p>

  <p class="normal1">Hüsnü Bey bu kez dönüp bana baktı. Sakin olmalıyım. Mektubunu dikkatle okuduğumuzu anlamalı. Gerçeklere odaklanmalıyım. Kontrolü elden bırakmamalıyım. Derin bir nefes alarak gülümsedim ve konuşmaya başladım.</p>

  <p class="normal1">— Hüsnü Bey, hiçbir şeyi atlamamak için mektubunuzu en az on kez dikkatle okudum. Şikâyetçi olduğuz konularda, yani yemek ve temizlik hizmetlerinin iyi yürütülmediği konusunda sizinle daha önce konuşmuştuk.</p>

  <p class="normal1">Hemen sözümü kesti.</p>

  <p class="normal1">— Elbette konuştuk. Yazıda da belirttim ya. Konuştuk ama hiçbir işlem yapmadınız. Bu kabul edilemez.</p>

  <p class="normal1">— İsterseniz konuları tek tek ele alalım. Yemeklerle ilgili şikâyetiniz menümüzün karbonhidrat ağırlıklı yemeklerden oluştuğuydu, değil mi?</p>

  <p class="normal1">— Evet, öyle.</p>

  <p class="normal1">— Bizim her gün çeşitli, taze salatalar yiyebileceğiniz bir salata barımız var. Ayrıca et yemeyenler için sebzelerden hazırlanan bir vejetaryen menümüz var. Bunlara ek olarak sizin uyarınız üzerine her gün iki çeşit sebze yemeğini genel menüye de ekledik. Bunların hepsi gerçek.</p>

  <p class="normal1">— Ama hâlâ tatlı ve hamur işi çıkarıyorsunuz. Sözlerimi ciddiye alsaydınız onları menüden kaldırırdınız.</p>

  <p class="normal1">— Hüsnü Bey, bizim üç vardiya hâlinde yoğun çalışan genç bir kadromuz var. Onların günlük kalori gereksinimleri de bizlerden yüksek. O nedenle menüde söylediğiniz seçenekler de bulanacak. Üstelik aralık ayında, siz hastanemizde çalışmaya başlamadan tüm çalışanları kapsayan bir anket yapmıştık, hamur işi ve tatlı isteyenlerin sayısı bir hayli yüksek. Bunun olumsuz yanı da yok değil elbette. Görünce insanın canı çekiyor.</p>

  <p class="normal1">Ben bu olumsuzluğu dile getirince başını sallayarak bana katıldığını belli etti. Devam ettim:</p>

  <p class="normal1">— Yemeklerin tadını nasıl buluyorsunuz? Tazeliği hakkında bir endişeniz var mı? Günlük hazırlanıyor ama...</p>

  <p class="normal1">— Yok, tadı iyi canım. Zaten o yüzden çok yiyorum ya. Geldiğimden beri üç kilo aldım.</p>

  <p class="normal1">Başhekim ona katıldı:</p>

  <p class="normal1">— Siz şimdi Türk yemeklerini de özlemişsinizdir. Hepsi cazip gelir. Ama kısa zamanda bu özlem geçer ve siz de normal kilonuza dönersiniz.</p>

  <p class="normal1">O susunca ben devam ettim:</p>

  <p class="normal1">— Daha başka hangi yemekleri sunmamızı isterseniz?</p>

  <p class="normal1">— Ben bilemem. Aşçı bilecek ne pişireceğini.</p>

  <p class="normal1">— Hüsnü Bey, aşçı elinden geleni yapacak elbette. A- ma benim sizden ricam bize değişik seçeneklerden oluşan bir liste hazırlamanız olacak. Böylece menüde isteklerinize daha rahat yer vermiş oluruz.</p>

  <p class="normal1">— Deniz Hanım, benim zamanım yok böyle şeylere.</p>

  <p class="normal1">İçimden “Şikâyet dilekçesi yazmaya zaman buluyorsunuz ama” diye geçirdim.</p>

  <p class="normal1">— Acelesi yok Hüsnü Bey. Ne zaman hazırlarsanız getirin. Biz de pişirip sunalım.</p>

  <p class="normal1">Yavuz Bey bu önerimi çok beğendi. Yüzünde büyük bir gülümsemeyle,</p>

  <p class="normal1">— Çok güzel bir öneri Deniz Hanım, sizi kutlarım. (Sonra Hüsnü Bey’e dönerek devam etti.) Madem sunulan yemek çeşitlerinden hoşnut değilsiniz, bize somut öneriyle gelin. Onları konuşalım. Problemi saptamak önemli ama daha önemlisi çözüm önermek. Öyle değil mi? Şimdi top sizde Hüsnü Bey, önerilerinizi bekliyoruz.</p>

  <p class="normal1">Dr. Titiz birkaç saniye sessiz durdu ardından konuşmaya başladı.</p>

  <p class="normal1">— Biliyorsunuz bir de temizlik konusu var. O konuda ne yapılacak? Bu konu yemekten de önemli.</p>

  <p class="normal1">Kendime güvenim gelmişti. Hemen atıldım.</p>

  <p class="normal1">— Çok haklısınız. Hele bir hastanede temizlik her şeyden önemlidir. Ben ve ekibim düzenli kontrollerle denetlemeye çalışıyoruz. Ancak gözümüzden kaçan yerler olabilir. Yine somut gerçekleri konuşalım. Nerelerde temizlik zafiyeti gördünüz?</p>

  <p class="normal1">— Yemekhanede canım. Masalar kirli oluyor. Geçen gün size söylemiştim ya.</p>

  <p class="normal1">— Doğru, geçen gün “Yemeklerini yiyip de kalkanların ardından masalar kirli kalıyor” demiştiniz. Ben de ilgili arkadaşları sıkı sıkı uyarmıştım. O günden sonra da kirli masalar var mıydı?</p>

  <p class="normal1">— Ben tarihini bilmiyorum canım. Bir de tarih mi tutacağız? Bugün temiz, şu gün kirli diye.</p>

  <p class="normal1">Onun bu çıkışı üzerine Yavuz Bey devreye girdi.</p>

  <p class="normal1">— Biz de takip edelim. Lütfen, siz de edin. Eminim bu sorunu kolayca çözebiliriz. Ameliyathanelerde böyle bir sıkıntı yok, değil mi? Muayene ve çalışma odanızda bir sorun var mı?</p>

  <p class="normal1">— Yok canım. Ameliyathanede temizlik sorunu olsa ben oraya adım atmam. Odalar da iyi sayılır.</p>

  <p class="normal1">Yavuz Bey konuyu hemen kavradı ve Hüsnü Bey’e olumlu tarafları söyletti. Ardından yine ona bir görev verdi.</p>

  <p class="normal1">— Hüsnü Bey, siz soyadınız gibi titiz bir insansınız. Lütfen, denetleme işinde bize yardımcı olun ve...</p>

  <p class="normal1">— Benim işim gücüm var. Hastalarımla mı ilgileneyim, yoksa sizin işinizi mi yapayım? Hem Deniz Hanım ne güne duruyor? O denetlesin. Ben yalnızca gördüğüm problemleri söylüyorum.</p>

  <p class="normal1">Yavuz Bey derin bir nefes aldı. Aman soğukkanlılığını kaybetmesin. Neyse sakin bir ses tonuyla devam etti:</p>

  <p class="normal1">— Sözümü bitirmeme izin vermediniz ki anlatayım. Elbette, ilgili arkadaşlar düzenli olarak denetleyecekler. Siz de bundan sonra kirli bir masayla karşılaşırsanız veya başka bir temizlik sorunu dikkatinizi çekerse lütfen, yerini ve tarihini bize bildirin. Böylece görevini özenle yerine getirmeyen kişileri bulup uyarabiliriz.</p>

  <p class="normal1">— Anlaşıldı, ben görevlerinizi anlattıkça siz de bana iş vereceksiniz. (Bu sözlerden sonra odadan çıkmak üzere ayağa kalktı.) Ben işimin başına döneyim en iyisi.</p>

  <p class="normal1">— Hüsnü Bey ilginize ve titizliğinize teşekkür ederim. Her zaman önerilerinizi bekliyorum. Kolay gelsin.</p>

  <p class="normal1">Başhekim bu sözleri söylerken ayağa kalkarak onu kapıya kadar yolcu etti. Sonra dönüp bana baktı.</p>

  <p class="normal1">— Giderken çok mutlu görünmüyordu ama sanırım bundan sonra şikâyet ederken biraz daha dikkatli olur. En azından boş sözlere değil de somut gerçeklere dayandırır şikâyetini. Bu sorumluluk verme işini çok beğendim. “Sorunun değil de çözümün bir parçası ol” diyoruz, değil mi Deniz Hanım?</p>

  <p class="normal1">— Evet Yavuz Bey, haklısınız. Bu tip kişiler sürekli yakınıyorlar ama durumu düzeltmek için de bir şey yapmıyorlar. Hep başkalarının çözmesini bekliyorlar. Ondan şikâyetçi olduğu konuyla ilgili bir şeyler yapmasını, en azından çözüme katkı vermesini isteyerek durumu yeniden gözden geçirmesini sağlıyoruz. Genellikle o kadar kötü olmadığını anlıyor. Ayrıca daha sonraki şikâyetlerinde daha dikkatli olmasını sağlıyor bu sorumluluk verme işi.</p>

  <p class="normal1">— Yani olur olmaz her konuda şikâyet etmekten vazgeçiyor.</p>

  <p class="normal1">Yavuz Bey biraz durdu ve sonra konuşmaya devam etti:</p>

  <p class="normal1">— Biz bu eğitim programını Sayın Bakan’ın eşi şikâyet etti diye düzenlemeye karar verdik ama ondan daha önemlisi çok değerli bir cerrah arkadaşımızla nasıl çalışacağımızı öğrendik. Bu yöntemleri uygulayarak Dr. Titiz’le, daha doğrusu onun şikâyetleriyle başa çıkabiliriz. Her şikâyetinde kavga etseydik kısa zamanda onu kaybederdik. İnanıyorum ki doktor arkadaşlarım da bu eğitimi aldıklarında hastanemizde daha verimli bir çalışma ortamı olacak. Size de bu konudaki tüm gayretleriniz için teşekkür ederim.</p>

  <p class="normal1">Başhekim’e teşekkür edip odama döndüm. Çok mutluyum. Hem çalışmalarım boşa gitmedi, yöneticimden övgü aldım. Hem de hastanemizde daha iyi hizmet sunmamızı sağlayacak beceriler edindik. Üstelik bugün Özcan Bey’le yemeğe gideceğiz.</p>
</body>
</html>
