<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>zayi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="sagbaslik" id="calibre_toc_7"> "Parlayan ateşle fırladı güvercinler." </h1>

  <p class="normal">Gökyüzü gri elbisesini giymiş, damlalarını sızdırıyordu ince ince. Hava ağırlaşmıştı. İnsanların yağmurun ıslattığı asfalt üzerindeki kaçışmalarına anlam veremiyordu kuzgunlar. "Hiç yorulmaz mı bu insanlar?" diye sordu Küçük Kuzgun.</p>

  <p class="normal">Büyük Kuzgun çıkmaz sokakta ağır adımlarla ilerleyen Lerna Hanım'a bakıp, "Baksana, ne kadar da ağır adımlarla ilerliyor..." diye mırıldandı üzgünce. Servi ağacının dalları arasından gözlerine sığabildiği kadar İstanbul'u ve yağmurdan kaçan insanları izleyen Küçük Kuzgun: "Sen asıl şu kentin insancıklarına bak! Nice ölülerinin, nice acılı tarihinin gözyaşlarının azabından sakınmak için hızlı adımlarla kaçışıyorlar yağmurdan. Durmayacaklar mı hiç?"</p>

  <p class="normal">Büyük Kuzgun: "Hiçbir zaman durmayacaklar."</p>

  <p class="normal">Lerna Hanım ağır adımlarla ilerliyordu yeşil cumbalı eve doğru. Islanmış, buruşmuş, kahverengi lekeli eli, demir tokmağı vurdu büyük gövdeli ahşap kapıya.</p>

  <p class="normal">"Servi, kızım! Ben yan tarafta camekân balkonlu evde oturuyorum. Sana hoş geldine geldim."</p>

  <p class="normal">Büyük Kuzgun: <span class="ideitalik">"Açacak mı kapıyı?"</span></p>

  <p class="normal">Küçük Kuzgun: <span class="ideitalik">"Açacak mı kapıyı?"</span></p>

  <p class="normal">Lerna Hanım: "Servi kızım, ben geldim, aç kapıyı!"</p>

  <p class="normal">Bir cenaze yahut birazdan ölecek bir hastanın evine gelen üzgün kadını buyur eder gibi açtı kapıyı Selvi. Salonun ve anıların kaskatı ellerini ısıtmak için demlenen çayın kokusunun yumuşaklığı sarmıştı Lerna Hanım'ın içini. Usulca yeşil kadife koltuğa oturdu, etrafında görebildiği her yerde yorgun gözlerini gezdirdi ve ardından ekru renkli koltuğa oturan Selvi'nin yüzüne baktı usulca...</p>

  <p class="normal">Karman çormandı Selvi'nin yüzü. Söylemedikleri, anlatılamamışlıkları kandan bir taş duvar örmüştü. Sahibini kaybetmiş bir ses vurmuştu gözlerine. Ve dudakları...</p>

  <p class="normal">Büyük Kuzgun: <span class="ideitalik">"Koork!"</span></p>

  <p class="normal">Küçük Kuzgun: <span class="ideitalik">"Koork!"</span></p>

  <p class="normal">Beyaza dönmüş, çoraklaşmış toprak gibi çatlamış, çatladıkça sesine ve anlatılmamışlıklarına susamış korkmuş dudakları... Susuzluktan öldü ölecek dudakları...</p>

  <p class="normal">"Bir fincan çayını içerim. Mis gibi koktu bergamot."<br class="chapter" />
  Selvi camlı dolabın içinden porselen bir fincan çıkardı, mutfağa gitti. Lerna Hanım onun yokluğundan istifade ederek pencereleri sımsıkı örtülmüş perdeleri açtı:</p>

  <p class="normal">"Sövüp sayıyordur şimdi faniler yağmura... Ama bak ne güzel yağıyor," diye mırıldandı.</p>

  <p class="normal">Selvi salona geri döndüğünde açık perdeli pencereden uzun uzun baktı. Asfaltın rengi koyulaşmıştı, yağmur suları gürül gürül bir nehir gibi çıkmaz sokak boyunca akıyor, servi ağacının yanında duran metruk binanın kırık pencereleri rüzgârla birbirine çarpıyordu. Eliyle penceresinin karşısındaki binayı gösterdi.</p>

  <p class="normal">Lerna Hanım metruk binaya uzun uzun baktı: "Eskiden orada mezarlar vardı," dedi ve incecik dudaklarını büküp, "yani, berzâha göç edenler..." diyerek Selvi'ye çevirdi yüzünü. Selvi metruk binaya bakıyordu hâlâ. Yorgundu, beyazdı, eskimişti.</p>

  <p class="normal">Lerna Hanım tekrar pencereye döndü: "Sözde taşıdılar, temizlediler mezarları. Yalan! Zavallı mevtaların üstünde yürüdüler, kazdılar, çaktılar sonra da işte bu binayı diktiler ama inşaat yarım kaldı. Hâlâ birkaç tane mezar taşı durur arka tarafta. Binayı yaptıranların işi hiç rast gitmedi biliyor musun? Gitmez tabii! Ölen insanların üstüne, yaşayan insanlar otursun diye apartman mı yapılır? Ne biçim bir düzense artık bu, hiç değişmeyen... Hem o ölülerin ruhları dolaşıyor her gece bu sokakta... Ben gördüm..."</p>

  <p class="normal">Selvi, Lerna Hanım'ın yüzüne bakıp gülümsediğinde Lerna Hanım çantasından bir defterle kalem çıkarıp ona uzattı ve yumuşak bir sesle: "Hatırladın mı, kimim ben?" diye sordu.</p>

  <p class="normal">Selvi hiç kıpırdamadan durdu bir süre ve ardından pencereden yağan yağmuru izledi. Daldı, doldu gözleri kaldırım taşlarında biriken suların yavaşlayan hareketliliğini görünce. Lerna Hanım varla yok arasında bir sesle bir türkü mırıldanmaya başlamıştı.</p>

  <p class="indentmetin">Dıle yaman lusnagin yelav sari dzerits</p>

  <p class="indentmetin">Vay le danaver</p>

  <p class="indentmetin">Garod mınatsi yes im yarin</p>

  <p class="indentmetin">Ah yaman yaman hey...</p>

  <p class="normal">Selvi, elindeki kalemin ucunu, kâğıdın sararmış yüzüne sürüyordu usulca ve sanki Lerna Hanım'ın gözyaşlarını siliyorcasına... Bitince gözyaşı, defteri uzattı titrek, kahverengi lekeli yaşlı ellere...</p>

  <p class="normal">Lerna Hanım, dikkatlice bakıp "Hepsi beni unuttular," diye fısıldadı korkunç sesiyle. Kuzgunlar oldukları dalda Selvi'yle Lerna Hanım'ın penceresine doğru seslendiler: <span class="ideitalik">"Koork! Kooork!"</span></p>

  <p class="normal">Selvi, Lerna Hanım'ın çocukluğunda dilekler tuttuğu Musa Ağacı'nı çizmişti soluk kâğıdın yüzüne. Birbirini tutan ellerine yaklaştırdı ellerini Lerna Hanım, dolmuş yaşlı gözleriyle şefkatle baktı Selvi'nin çorak dudaklarına.</p>

  <p class="normal">"Beni unuttular," diye tekrar etti, son nefesini veren ölüm döşeğindeki hasta gibi. Sanki ölümdü kırılmış ihtiyar kadının dudaklarından dökülen cümlenin sonu. "Ben böyle olsun istemezdim, böyle olacağını bilemezdim. Seyit yok, Karin yok, anam babam, toprağım yok. Bilmiyordum toprak için kan niye dökülür... Tarih diyorlar Servi... Çivisi çıkmış bu dünyanın, kapılar kapanıyor, nefret var Servi."</p>

  <p class="normal">Selvi gözlerinden akan yaşlarla elini tutan Lerna Hanım'ın gözlerinin içine bakıyor ve dinlemeye devam ediyordu yaslı hatıraları.</p>

  <p class="normal">"Geldik sonra. Samatya'da bir dost kapım vardı, iki ay sonra söndürdüler ocağını, ölüverdi oracıkta Hristamos. Kaç yılın Hristamos'u ölüverdi o sonbaharda. Olacak şey mi? Kaymak gibiydi Hristamos'un kalbi... Öyle mi ölecekti Hristamos, öyle mi görecektik biz onu? Ama dünya bu Selvi, işte biz de savaştan kaçmış ama savaşa tutulmuştuk yine. Ne hazin bir kader tanrım... O gece... O gece evde oturuyorduk Seyit'le... Önce kampana sesi geldi, kilise alev alev! Sanırsın cehennem olmuş, sanırsın kıyamet kopmuş... Gördüm, işte o zaman gördüm. İki güvercin düştü kilisenin içine. Parlayan ateşle fırladı güvercinler. Cadde insan doluydu, onlarca insan vardı, hepsi de kızgındı belli ki. Ellerinde sopalarla kırdılar camları, üzerlerinde yürüdüler kolların bacakların... İşte o zaman... O zaman çok korkmuştum insan olmaktan; ateşle parlayıp karararak fırlayan güvercinleri görünce... İnsan olmak Servi, ne zor ne zahmetli..."</p>

  <p class="normal">Durdu Lerna Hanım'ın dudakları iki kuzgun pencerenin önüne konunca.</p>

  <p class="normal">"Ölüm vardı orada, günah vardı," dedi iki kara kuzgunun gözlerine baka baka. "Ağaç olsaydım kampana sesini duyar mıydım? Ateşle parlayıp kuzgunlar gibi kararan güvercinleri görür müydüm?"</p>

  <p class="normal">Büyük Kuzgun: <span class="ideitalik">"Kooork!"</span></p>

  <p class="normal">Küçük Kuzgun: <span class="ideitalik">"Kooork!"</span></p>

  <p class="normal">Lerna Hanım'ın küçücük gözleri kocaman açılmıştı, kuzgunlara bakarak sesini yükseltti: "Kızmadım! Tanrı biliyor ya, hiç kızmadım ben. Korktum kızmaktan, çok korktum..."</p>

  <p class="normal">Selvi beyaz yüzüne sicim gibi akan yaşlarla dinliyordu. Hafızası bir gelip iki gidiyordu Lerna Hanım'ın. Unutuyor mu yoksa unutma oyunu mu oynuyordu, belli değildi. Tarihin kanlı, ateşli sayfalarını çevirdikçe güvercinler fırlıyordu içinden kapkara, ölü ve yanık yanık... Gelinlik kız gibi nazlanırcasına ağır ağır akıyordu kan damarlarında Lerna Hanım'ın.</p>

  <p class="normal">"Herkes ölüyor bir ben ölmüyorum," diyerek yavaşça kalktı yeşil kadife koltuktan ve ağır adımlarla girdiği evden aynı ağır adımlarla çıktı. Yapraklarını döken bir ağaç gibi salıvermişti hatıralarını ve aklı da peşlerinden salına salına yol alıyordu. Bir fotoğraf albümü kalmıştı geride. Selvi yüzünü pencereye çevirdi, Lerna Hanım'ın ağır adımlarını izledi gözden kaybolana dek. Akşam karanlığı çökmüş, iki kuzgun hâlâ yeşil cumbalı evin küçük penceresinden tüm sokağa sızan kasveti izliyorlardı. Bu kentin giz...li ve iz...li sokakları da birbiriyle birleşip, aynı zamanda birbirinden kopuyordu, aynı insanlar gibi...</p>

  <p class="normal">Kökler gibi, "kim"ler gibi, renkler, diller gibi... Öyle çok ayrılmışlardı ki, ayrıldıkça çoğalıyordu gölgeleri. İnsanların o sorulu, acımasız dev gölgeleri, anlamını kaybettirmişti geceye...</p>

  <p class="normal">İki kuzgun bir anda birleşip, bir anda ayrılan Lerna Hanım'la Selvi'nin sessizliklerinden pay çıkarmışlardı kendilerine.</p>

  <p class="normal">Küçük Kuzgun <span class="ideitalik">"Ne zaman bitecek bu çoğalan gölgelerin acıları?"</span> diye sordu.</p>

  <p class="normal">Büyük Kuzgun gülerek <span class="ideitalik">"Hiçbir zaman,"</span> diye yanıt verdiğinde Selvi kaşlarını çatarak, hırsla kapadı kahverengi perdeleri. Kaldı kuzgunlar kapalı, kızgın perdelerin ardında. İki servi ağacının dallarını bölüşmüşlerdi çoktan. Arada dalları ve ağaçları değiştirseler de hep aynı şeyi görüyorlardı dünyada, ülkede, şehirde ve çıkılmayan sokakta. Şimdi onlar da sokakta kalmıştı işte. Kocaman kanatlarıyla çıkmaz sokakta kalmışlardı öyle.</p>

  <p class="normal">Birkaç dakika sonra Selvi araladı kahverengi kızgın perdesini, açtı pencereyi, oradalardı hâlâ. Kızamıyordu Selvi. Unutmuştu kızmayı. Buyur etti kuzgunları içeri.</p>

  <p class="normal">Dinledi sonra onları. Dillenip dinlendiler dilsizlikleriyle...</p>

  <p class="normal"><span class="ideitalik">O gece, "kim" ve "kimlerden" oluş kavgası çıkmıştı dedemle babam arasında. Ahşap kapılarımızdan birinin hızla çarpıldığını ve ardından dedemin öfkeyle "Defol evimden soyumun yüz karası!" diye bağırdığını duydum.</span></p>

  <p class="normal"><span class="ideitalik">Gecenin karanlığında omuzlarıma ağır bir yük konuyordu sanki. Ağır, karalar karası, öfkeli bir yük...</span></p>

  <p class="normal"><span class="ideitalik">Korkuyordum. O geceye kadar hiç öyle korkmamıştım sanki. Yorganı başımın üstüne çekip dedemin öfkeli sesinden kurtulmaya çalıştığımda, Adalet teyze odama girdi ve yorgan altındaki sığınağıma gelip bana sıkıca sarıldı. Derin bir gürültüyle iki kapı daha çarptı ve karanlık bir sessizlik sardı her yanı. Korkuyordum. Korkmaktan korktukça korkum daha da katlanıyordu. İşte sonunda dedem babamı evden kovmuştu. Dedemin çalışma odasında duyduğum sözleri geldi aklıma:</span></p>

  <p class="normal"><span class="ideitalik">"En kötüsü iç savaştır..."</span></p>

  <p class="normal"><span class="ideitalik">Büyük evimizde önemli ailemiz bir iç savaştaydı. Savaş demek, düşman demekti.</span></p>

  <p class="normal"><span class="ideitalik">Düşman demek; babama göre dedem, dedeme göre babam demekti.</span></p>

  <p class="normal"><span class="ideitalik">Bense hâlâ tam olarak düşmanın ne, kim olduğunu bilmiyordum. Benim düşmanım olsa olsa babaannemin şüpheli bakışları, annemin çaresizliği, dedemin öfkeli soluğu, babamın çarpıp çıktığı kapıların çıkardığı o ses olabilirdi.</span></p>

  <p class="normal"><span class="ideitalik">Evimiz her geçen gün daha da tuhaf oluyordu. Büyüktü ama biz yine de onun büyüklüğüne inat sığamıyorduk sanki. Dedemin sesinden başka hiçbir ses çıkmıyordu. Sanki herkes bir anda buharlaşıp kaybolmuştu. Cevdet ve Cemil amcam umursamıyordu dedemle babamın savaşını. Onların tek derdi, zenginlik ve fiyakalı yaşamaktı. Şimdilerde dalga geçilen Yeşilçam filmlerindeki zibidi zengin çocuklar gibiydiler, annem gibi komünistlere göre ise; burjuva çocukları. Otomobiller, kız arkadaşları da tek büyük dertleri.</span></p>

  <p class="normal"><span class="ideitalik">Halam Yurdanur, babamla annemin tarafındaydı ama babaannemin korkusundan odasında romanları ile yaşıyordu. Kerime Nadir'in</span> Samanyolu<span class="ideitalik">'nu görüyordu her gece. Bir gece Sitare oluyordu, bir gece Funda... Her sabah yatağıma geliyor, sedef işli tarağıyla saçlarımı tarıyor, bir gece önce okuduğu romanı anlatıyordu.</span></p>

  <p class="normal"><span class="ideitalik">Sıkılırdım ama yine de severdim onu, çok severdim...</span></p>

  <p class="normal"><span class="ideitalik">Dingin bir sesi vardı. Kahverengi dalgalı saçları ile anlattığı romanlardaki kadınlara benziyordu. Sanki kendini anlatıyordu, kederli ve yorgun...</span></p>

  <p class="normal"><span class="ideitalik">Bir sabah yine sedef işli tarağıyla saçlarımı tararken, "Oğlan dayıya kız halaya benzer derler. Ümit ederim sen bana benzeme!" demişti.</span></p>

  <p class="normal"><span class="ideitalik">Anlamamıştım...</span></p>

  <p class="normal"><span class="ideitalik">Çocukken yaptığım en iyi şey buydu: anlamamak.</span></p>

  <p class="normal"><span class="ideitalik">Dedemi anlamayan babamı, ben anlamıyordum.</span></p>

  <p class="normal"><span class="ideitalik">Babamı anlamayan Cemil amcamı, halam Yurdanur'u anlamayan babaannemi, babaannemi anlamayan annemi; hiçbirini anlamıyordum.</span></p>

  <p class="normal"><span class="ideitalik">Öyle çok anlamıyordum ki korkuyordum anlayamadığım her şeyden.</span></p>

  <p class="normal"><span class="ideitalik">Öyle çok anlamıyordum ki anlatamıyordum bile anlamadığımı ve anlayamamışlığımın doğurduğu nur topu gibi korkuyu...</span></p>
</body>
</html>
