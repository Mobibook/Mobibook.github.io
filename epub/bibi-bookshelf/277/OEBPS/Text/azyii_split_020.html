<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>zayi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="sagbaslik" id="calibre_toc_15"> "Devrim hayaliyle yanıp tutuşan yoldaşların neredeler şimdi?" </h1>

  <p class="normal">Sofie çarşambadan perşembeye, yaşamdan ölüme giden zamanın içinde bocalarken, Rüstem ikinci kadehini doldururken tıktıklayan kapı sesine "Kapı açık, gelin," diye karşılık vermişti. Koridorda Selvi göründü. Rüstem'in beklediği en son konuktu.</p>

  <p class="normal">Heyecanla sandalyesinden kalktı. "Hoş geldiniz, kusura bakmayın ortalık biraz dağınık. Buyurun, oturun. Size ne ikram edeyim? Ben rakı içiyordum ama..."</p>

  <p class="normal">Selvi gülümseyerek rakı şişesine baktı.</p>

  <p class="normal">"Tabii tabii. Lakerda sever misiniz? Cemil Kaptan torik göndermiş, babamın arkadaşı. Babamın da lakerdası meşhurdur..." dedi ve bir kadehe rakı koydu.</p>

  <p class="normal">Şaşkındı. Selvi'nin neden geldiğini bilmiyordu. Tedirgindi. Kaçamak bakışlarla yüzüne bakıyordu. Hızlı adımlarla mutfağa gidip tabak ve çatal getirdiğinde Selvi ayaklanmış, kütüphanedeki kitaplara bakıyordu. Rüstem'in hoşuna gitmişti.</p>

  <p class="normal">"O sol raf, eskiden yasaklanan kitaplarla doludur. Sağ tarafın tamamı son birkaç senede çıkan kitaplar."</p>

  <p class="normal">Selvi raftan bir kitap çıkarıp, Rüstem'e çevirdi yüzünü.</p>

  <p class="normal">"Okudunuz mu?" diye sordu Rüstem. Selvi gülümseyip başını öne eğdi. "O da yasakmış bir dönem. Devlet yapısını eleştiriyormuş. Eee ne var bunda, sanki devlet dediğimiz sırça köşk? Zaten yazarını da öldürdüler bir dağ başında, mezarı bile yok." Güldü Rüstem korkuyla...</p>

  <p class="normal">Aldığı kitabı yerine koyarak diğer kitaplara göz gezdiren Selvi sessizce sandalyeye oturup bir süre hiç kıpırdamadan açık pencereden metruk binayı ve servi ağaçlarını izledi. Hiç ses yoktu ne içeride ne dışarıda. Sessizdi duvarlar, lambalar, perdeler ve kitaplar. Sessizdi çıkmaz sokak, evler, pencereler... Rüstem sevmişti bu tuhaf sessizliği. Çatalını, kadehini, sürahiyi usulca hareketlendiriyor, Selvi'nin sessizliğine ortak ediyordu. İnceden duyulan tek ses servi dallarından can almış yaprakların birbirine yaslandıkları zaman çıkardığı hışırtıydı. Hışırtı masumdu. En masumu hışırtıydı. Fanilerin hırıltılarına inat, ölülerin ve ötekilerin en sevdiğiydi yaprakların hışırtısı. Selvi metruk binanın önünde duran servi ağaçlarının dallarına konmuş K uzgunlara bakıp gülümsedi ve rakı kadehini çorak dudaklarına götürdü.</p>

  <p class="normal">Ve gece...</p>

  <p class="normal">Selvi'nin dillendirilmiş sessizliğine en çok sabaha ilmek atan geceler yakışıyordu. Bütün geceler sabaha ilmek atardı sessizce. Kimse duymazdı sessizliği ölülerden başka.</p>

  <p class="normal">Ölüler uyumaz, Selvi uyutmazdı geceyi, sabaha sağ salim varmak için. Selvi en çok sabahı severdi. Sokakta herkesten önce uyanır, pencere önü çiçeklerine "Günaydın," der, Kuzgunların nefeslerini doldururdu içine. Gece gibi, her gece kendine ilmek atardı sessizliğinde varlanmak için.</p>

  <p class="normal">Rüstem, Selvi'nin pencereye dönük yüzüne bakarken sokaktan gelen kokuya irkilip, "Mahlep kokusu geliyor. Lerna Hanım kâhke yapıyor yine..." dedi.</p>

  <p class="normal">Selvi yüzünü çevirip gülümsedi. Rüstem sevmişti o sessiz, sade gülümseyişi. Biraz daha rahatladığını hissediyordu.</p>

  <p class="normal">"Ben 19 yıl önce taşındım buraya. İlk Lerna Hanım'la tanıştım. Her hafta kâhke yapıp komşulara dağıtır. Ben geldiğimde bana ‘Kimlerdensin?' diye sorduğunda çok şaşırmıştım. Sana da sormuştur kesin."</p>

  <p class="normal">Selvi gülümseyerek başını öne eğdi.</p>

  <p class="normal">"Hah bak işte... Lerna Hanım'dan kaçmaz, bir senden cevap alamadı herhalde. Onun da var bir kırgınlığı memlekete. Kimin yok ki zaten..."</p>

  <p class="normal">Büyük Kuzgun: <span class="ideitalik">"Susun, sus dünya sus! Konuşacak Selvi!"</span></p>

  <p class="normal">Küçük Kuzgun: <span class="ideitalik">"Koork Rüstem Koork!"</span></p>

  <p class="normal">Selvi, Rüstem'in gözlerinin içine hapsetmişti kendi gözlerini. Zaman zaman kaçırmadan edemediği gibi Selvi'den de alamıyordu gözlerini. Konuşuyordu Selvi'nin o iri, o ölgün, o hain soruların kollarını uzattığı gözleri:</p>

  <p class="normal1">"Hadi Rüstem. Buradayım, geldim işte anlat kırgınlığını, ağla böğüre böğüre... Seni duymayacaklar, seni anlamayacaklar, eski bir devrimcinin düşlerini, o kıpkırık hayallerini kim, ne yapsın? Bir baban üzüldü sen kodeslerde çürümeye bırakıldığında... Üzüntüsünün intikamını da bizden aldı... Ama merak etme, ben onun hainliğinin hesabını sormaya gelmedim sana. Hem sen şu bakmaya utandığın yüzüme bakıp söylesene, devrim hayaliyle yanıp tutuşan yoldaşların neredeler şimdi? Neredeler Rüstem? Babamın arkadaşları, annemin kız kardeşleri neredeler? Yoldaşlarınız neredeler? Öldüler diyeceksin ben de üzüleceğim öyle mi? Hem öyle üzüleceğim ki söveceğim düzen dediklerine, öyle mi? Ya ölmeyenler Rüstem? Ölmeyenler nerede? Plazalarda patronlarını mı şakşaklıyorlar yoksa gazete köşelerini tutmuş kalemlerini mi satıyorlar? Hadi anlat Rüstem, ağla böğüre böğüre. Bak ikimiz de buradayız işte karşı karşıya... Anlat bana o zavallı kırgınlığını... Anlat suskunluğunu, anlat böyle kenarda kalmışlığının acısını. Bu ağır hareket eden bedeninin, korkak dudaklarının, endişe dolu gözlerinin geçmişini anlat bana. Söz, çıkmayacak benden sırların; hayal kırıklığının sırları hep bende kalacak, merak etme..."</p>

  <p class="normal">Selvi'nin iç kanırtan sessiz bakışları bir tokat gibi çarpıyordu Rüstem'in yüzüne. Kadehi hınçla başına dikti ve sanki tadını bile almadan rakı yol aldı damarlarında. Selvi sandalyeden pencere pervazına uzattı başını ve Sofie'nin penceresine baktı. Işıkları kapanmıştı Suphi ile Sofie'nin.</p>

  <p class="normal">Uzun bir sessizliğin ardından Rüstem, "Senin de var mı kırgınlığın?" diye sordu ve "memlekete..." diye ekledi. Selvi'nin yüzünün rengi değişmişti. Gözleri, Rüstem'in dudaklarına bakıyordu. Rüstem'in dudakları kıpırdamıyordu.</p>

  <p class="normal1">"Hadi zavallı kız. Hadi, anlamama oyunu içinde kendini elikanlı faşist sanan zavallı şaşkın çocuk. Büyümüşsün ama anlamamışsın hâlâ dünyayı. Artık ne o şaşkın kediler ne de göz kırptığın balıklar var... Asıl senin anlatman, konuşman, bağırman, yumruğunu bu masaya vurman gerekmez mi? Korktun mu? Korkma, dünya bu Selvi... Konuşsana, niye susuyorsun Selvi..."</p>

  <p class="normal">Sustular sonra... Öyle sert, öyle kederliydi Selvi'nin gözleri ve Rüstem'in dudakları.</p>

  <p class="normal">Öyle sert, öyle kuru, öyle can alıcı... Gözleri ve dudak-larıyla acı acı kanırtıyorlardı birbirlerinin yaralarını. Sanki birbirlerinden alınacak hınçları, sorulacak hesapları vardı. Birbirlerini kurşuna dizecek, birbirlerini asacak, birbirlerinin haini olacaklardı. Aynı okla yaralanmış olsalar da, aynı tarafta olsalar da şimdi sanki o masada kafalarını birbirlerine vuracak ve aynı anda atlayacaklardı açık pencereden aşağı. Rüstem unutacaktı rutubetli betona kaynayan etlerinin acısını, işkence odalarını, çıplak bedenleri. Selvi unutacaktı annesiyle babasının, dedesiyle babaannesinin birbirlerine tüküre tüküre biledikleri nefretlerini.</p>

  <p class="normal">Alınacak hınçlar alınsa, sorulacak hesaplar sorulsa ne işe yarardı? Soruya da bak sen: Memlekete kırgınlığın var mı? Varsa ne olacak? Kimin umurunda? Hem kim hatırlıyor ki?</p>

  <p class="normal">Rüstem pes etmiş sesiyle az önce sorduğu soruya kendi cevap verdi: "Vardır ya... Kimin yok ki zaten... Bu topraklar nasıl taşıyor bu acı yüklerimizi hiç bilmem. Dili olsa konuşsa. Belki de vardır... Küskünlüğünden susuyordur...Ne dersin?"</p>

  <p class="normal">Selvi elini dudaklarına götürüp gülümseyişini gizlemeye çalıştı.</p>

  <p class="normal">Devam etti Rüstem: "Belki dili vardır ama kırgınlığından konuşmuyordur. O bize kırgın, biz ona kırgın! Ben içeride de yattım biliyor musun? İşkence de gördüm. Öyle bir mazim de var. Niye yattın diye sorarsan, yanıtını <span class="ideitalik">adalet</span> versin derim, sana..."</p>

  <p class="normal">Selvi'nin sağ elinin parmakları çenesinden dudağına uzanmıştı. Kaynasın istiyordu elleri ve dudaklarının etleri birbirine... Utandı sorduğu sorulardan, az önceki öfkesinden, kıpırtısız dudaklarından...</p>

  <p class="normal"><span class="ideitalik">"Sus Selvi sus,"</span> diye mırıldanıyordu Büyük Kuzgun konduğu servinin dalından.</p>

  <p class="normal">Oysa onu en iyi Rüstem anlardı ama susuyordu Selvi. Bir anlatsa, bir ağlasa, gözyaşı pıt etse melamin tabağın üzerine. Taş gibi, mermer gibi soğuk olmasa çorak dudakları. Bakmasa ya öyle dönüşü olmayan bir gidişe bakar gibi.</p>

  <p class="normal">Ne olacaktı? Geçecek miydi Rüstem'in harlanan öfkesi? Geçecek miydi Rızvan Efendi'nin vicdanının üstündeki açık yara? Birbirlerinden habersiz birbirlerinin tarihlerine yazılmıştı Selvi'yle Rüstem. Kaderlerine değil; tarihlerine. Yoğrulmuştu acıları birbirleriyle. Uzak oldukları kadar yakınlardı yıllardır birbirlerine. Geçmişten kalma iki insanlardı şimdi çıkmaz bir sokakta. Öyle de ağırlardı kendilerine, geçmişlerini hatırladıkça...</p>

  <p class="normal">Rüstem elini yavaşça Selvi'nin yüzüne uzatıp uzun parmaklarını çorak dudaklarından çekti. İçi kaynadı Selvi'nin, içi acıdı... Babası geldi aklına. Tanıyor muydu acaba Rüstem, Selvi'nin babası Cevher'i? Yürümüşler miydi hiç meydanlarda yumrukları havada? Tanısa bile hatırlayacak mıydı? Kaldırabilecek miydi hırıltılı göğsü babasının ismini? Kadehi hınçla başına dikti Selvi. Gülümsedi ardından, yüzüne başka bir şey kondurdu biraz da olsa yalandan. Üzülmesin diye Rüstem. Üzülmesin, yorulmasın, düşünmesin...</p>

  <p class="normal">"Sonra buraya taşındım işte," diye devam etti Rüstem ve yeni hayatının hikâyesini anlatmaya başladı sanki eski hayatını unutmuş, yaşamamış gibi... Selvi'nin sorulu ağır bakışlarına rağmen yine de kırgındı Rüstem. Üzgün değil, kırgındı. Kızgın değil, kırgındı. Kırgınlık can almaz, can acıtırdı. Selvi'nin dillenmiş sessizliği, dillendirdi o gece Rüstem'in kırgınlığını. Konuştular sabaha kadar dilsizlikleriyle, ağır yaralarını bile bile kanırttılar sadece birbirlerinin gözlerine bakarak... İçleri acıya acıya, kaynaya kaynaya konuştular birbirleriyle...</p>

  <p class="normal1">Annemle babam gittikten sonra Adalet teyzemin erkek kardeşinin hasta olduğu haberi geldi. Ertesi sabah yola çıktık.</p>

  <p class="normal1">"Nereye gidiyoruz Adalet teyze?"</p>

  <p class="normal1">"Güneşin en son battığı yere gidiyoruz..."</p>

  <p class="normal1">Oraya gitmek, dönmek kadar zordu. "Zor" demek, ne demek biliyordum. Benim için artık her şey zordu. Yeni bir hayat, yeni insanlar bekliyordu beni. Güneşin en son battığı tuhaf bir adaydı orası. Gemiden indiğimizde bizi, Adalet teyzenin erkek kardeşi Payidar amcanın komşusu Marika karşıladı. Çok güzel bir kadındı, sarıya çalan bakır rengi sırma saçları, ellerinde ve yüzünde tane tane çilleriyle yemyeşil gözleri vardı.</p>

  <p class="normal1">Marika, Adalet teyzeme uzun bir müddet sarılıp gözyaşı döktükten sonra çilli elleriyle yüzümü avuçlayıp boynumu öpüp kokladı. Bir süre sonra hızlı adımlarla evlerine doğru gittik. Payidar amca hasta yatağında gözleri açık uyuyordu. Marika ile Adalet teyzemin konuşmalarına göre Payidar amca aklını yitirmişti.</p>

  <p class="normal1">İnsan aklını yitirince ne olurdu bilmiyordum. Payidar amca şarkılar türküler söylüyor, pencereden dar sokağı izleyip kendi kendine konuşuyordu. Bazen divanın kenarına oturup bedenini sağa sola sallayıp "Geliyorlar, geliyorlar," diye mırıldanıyor, bazen ayağa kalkıp karşılıklı duran iki divanın arasında volta atıyor "Gidiyorum gelemiyorlar, gidiyorum gelemiyorlar," diye söyleniyor, arada kafasını çevirip arkasına bakıyordu.</p>

  <p class="normal1">Aklı gidince böyle mi oluyordu insan? Aklı gidip geldikçe, ya "Geliyorlar," ya da "Gidiyorlar," diyordu. Giden ya da gelen kimdi bilmiyordum. Aklı mıydı acaba gidip gelen? Aklından mı gidiyordu, gidenler ya da aklından mı geliyordu gelenler?</p>

  <p class="normal"><span class="ideitalik">"Giden gelmiyor, acep ne iştir..."</span> diye tekrar tekrar mırıldanıyor, bir yandan kurumuş çamaşırları oturduğu sandalye üzerinde katlayıp koltuğa yığıyordu Lerna Hanım. Giden gelmiyordu Lerna Hanım için... Kendi de dahildi gidip gelmeyenlere, gelip gitmeyenlere...</p>

  <p class="normal">Her ayın beşinci günü temizlik günüydü, iki gün sonra yani ayın yedinci günü yine tüm komşularına yemek verecekti yalnızlığının dilsizliğini unutturabilmek için kendine. Emine ve Çilem, aylık temizlik için yardıma gelmişti. Çilem bulaşıkları yıkıyor, Emine yerleri siliyordu.</p>

  <p class="normal">"Kim gelmiyormuş bakayım benim biricik Lerna teyzeme?" diye sordu Çilem.</p>

  <p class="normal">Cevabı yoktu Lerna Hanım'ın.</p>

  <p class="normal">"Erzak almak lazım. Ayhan'a yazdırayım getirsin akşamüstü, anca yaparım..."</p>

  <p class="normal">Çilem, ellerini kurutup Lerna Hanım'ın yanına oturdu, "Kim gelmiyor Lerna teyze?"</p>

  <p class="normal">"Haşlama et yapayım diyorum, yanına iç pilav. Ha bir de topik. Rüstem Bey oğlum sever."</p>

  <p class="normal">Biraz düşündükten sonra, "Aaaa bak aklıma geldi. Havidz yapayım ben size. Ayhan Bey, garibim o da sever..." dedi Çilem'i duymazlıktan gelerek.</p>

  <p class="normal">Emine, "Havidz ne?" diye sordu.</p>

  <p class="normal">"Tatlı, tatlı. Sütlü tatlı. Ahh aahh rahmetli anneciğim çok güzel yapardı."</p>

  <p class="normal">Çilem, "Selvi ablayı çağıracağız değil mi?" dedi.</p>

  <p class="normal">"Serin..."</p>

  <p class="normal">"Serin değil Lerna teyze Selvi, Selvi! Hani yeşil eve taşınan..."</p>

  <p class="normal">"Selvi... Çağıracağız tabii, şeref konuğu olarak," dedi ve gülerek devam etti, "Ben ona dargındım ama olsun..."</p>

  <p class="normal">Emine: "Yok artık! Niye dargınsın kuzum?"</p>

  <p class="normal">"Birlikte kâhke yapacaktık, hani Eminönü'ne gittiğim gün ama o gelmedi."</p>

  <p class="normal">"Eminönü'ne giderken Selvi vardı ya hani yanında?"</p>

  <p class="normal">"Yoktu..." dedi kaçamak sesi.</p>

  <p class="normal">Emine, Lerna Hanım'ın iyice bunadığını düşünüyordu. Çilem'in kulağına eğilip, "Bak gördün mü, Selvi olmadan gitmiş. Başıboş bırakmamak lazım, Allah korusun kaybolur sokaklarda. Çok üzülüyorum, gittikçe daha kötü oluyor, yarın bir gün bizi de unutmaz inşallah..."</p>

  <p class="normal">Çilem biliyordu o gün Lerna Hanım'ın yanında Selvi'nin de olduğunu ama verilmeyen sözlerin yükünü taşıyordu artık. Sır doluydu evlerin içi zaten, herkesin bildiği dile gelmeyen sırlarla doluydu kaskatı, soğuk duvarlar.</p>

  <p class="normal1">Marika'nın tezgâhında büyük kavanozlar içinde şekerlerin ve bisküvilerin olduğu bir bakkal dükkânı vardı. Eğlenceli bir dükkândı. Her gelen Marika ile sohbet ediyor, dertlerini anlatıyordu. Ada insanlarının çok güzel dertleri vardı. İstanbul gibi değildi. Aslında biraz Adalet teyzemin evinin sokağına benziyordu. Sessiz ve usul usuldu insanlar. Ada insanlarının benim gördüğüm insanlardan tek farkı sürekli kahkahalarla gülüyor olmalarıydı. Her şeye gülüyorlardı, dertlerine bile. Zaten böyle böyle dertleri güzel geliyordu bana.</p>

  <p class="normal1">Payidar amca, kendi dertlerine gülmeyen tek insandı. Ben onun gidip-gelen, kalan-kaçan halini izlerken arada bana dönüp, "Adaletsiz bu dünya," derdi.</p>

  <p class="normal1">Ona ne mi olmuştu? Yanlışlıkla savaşa katılmıştı. Yok katılmamıştı ama arada kaynamıştı işte. Marika'ya göre bok yoluna gidip yatmıştı içerde... Payidar amcamın da hikâyeleri vardı. Her gün adadaki köyleri gezmeye gidiyorduk. Her gezimizde başka bir hikâye anlatıyordu ve sanki o zaman aklı gidip gelen Payidar amca olmuyordu. Birlikte tepelerdeki köylere gidiyor, terk edilmiş evlerin pencerelerinden içeri bakıyorduk. İlk kez keçi görmüş, korkmuştum. Birkaç gün sonraysa keçilerle beraber dağ tepe tırmanmaya başlamıştım. Payidar amcayla arkadaş olmuştuk, bazen sanki benim yaşlarımda haylaz bir çocuk bazen de yaşlı bir adam gibi oluyordu. Yine de korkmuyordum ondan. Hiç unutmuyorum, bir akşam hep beraber yemek masasında otururken, bana bakıp "Dayısının gülü!" demişti. Şaşırmıştım. Benim hiç dayım olmamıştı, Adalet teyzemin dediğine göre beni onun kızı sandığı için kendisini de dayım sanıyordu. Zaten Adalet teyzem Payidar amca ile ilgili konuşurken hep "Sanıyor," derdi.</p>

  <p class="normal1">Sevmiştim Payidar amcanın sanmalarını; ona "dayı" demeye başladım. Ona dayı deyince Adalet teyzeme "anne" demeye başlamıştım, çünkü teyze deyince Payidar dayım kızıyor, "Bak sana da gelirler" diyordu.</p>

  <p class="normal1">Benim gelmesinden tek korktuğum babaannemdi. Annemi, babamı ve beni reddetmişti ama onun sağı solu belli olmazdı. Adalet annemin dediğine göre beni annem ve babamla gitti sanıyordu ya da sanacaktı. Annem ve babam nereye gitmişti bilmiyordum ama her nereye gitmişlerse babaanneme göre ben de onlarla gitmiş olmalıydım, öyle sanmalıydı.</p>

  <p class="normal1">Sanmak güzeldi ama en çok Payidar dayıma yakışıyordu. O sandıkça ben mutlu oluyordum ama buna rağmen babaannem ve onun soylu kanunları beni bir gün alıp götürecek korkusundan kaçamıyordum.</p>
</body>
</html>
