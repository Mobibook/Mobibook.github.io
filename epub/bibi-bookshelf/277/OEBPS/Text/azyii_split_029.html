<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>zayi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <p class="normal">Çilem, Selvi'nin beyaz ellerini avuçlarının içine, Rüstem Selvi'nin gözlerini kendi gözlerinin içine almıştı. Ayhan ağzı açık, olan biteni anlamaya çalışıyor, Lerna Hanım tükürmeye devam ediyordu zehrini. Dünyanın zehriydi Lerna Hanım'ın ince dudaklarından dökülen. O böyle çıkmaz sokağın en yaşlı evinde çatallı dilini ruhuna bir değdirip bir geri çekerken, faniler birbirlerinin omuzlarına çarpa çarpa kahkahalarla yürüyordu kentin sokaklarında. Havai fişekler patlıyor, tetikler çekiliyordu. Tabutlar hep dolu, yollar dolup boşalmıyor. Kimse görmüyor Lerna'nın dudaklarından taşıp köpüren, taşıp boğan zehrini. Lanet ediyor Lerna Hanım tarihine; kusuyor, kustukça kendi kusmuğuyla doluyor yine o güzel ağzı. Kahkahalar, cinayetler, bavullar, bağırlara basılamamış insanların anılarını yutuveriyor bir anda. Yazısı okunmayan defterin sayfalarını yutuyor Lerna Hanım.</p>

    <p class="normal">Sabaha kadar anlatıyor Lerna Hanım:</p>

    <p class="normal">"Selvi'yi unuttular sonra. Ne annesi Suna'nın süklüm püklüm ailesi ne de babasının geride kalan soylu ailesinden kimse arayıp soran oldu. Payidar ve Marika baktı ona. Arada bana da getirdiler. Bir İstanbulluydu, bir Gökçeadalı. Bir Selvi'ydi, bir Servi. Ama hep bekleyendi. O gece mavi-kırmızı ışıkların alıp götürdüğü Adalet'i bekliyordu. Fırtınada alabora olmuş gemiyi bekler gibi bekliyordu. Denizin dibinden, yerin bin kat dibinden, o gayyadan, o araftan çıkıp gelecek Adalet'i bekliyordu. Aylar boyu sabah ve gece birbirini izledi. Işıklar yandı, ampuller patladı, memeleri çıktı, saçları uzadı. Karatahtaya bakıp tebeşirli ellerini sürdü siyah önlüğüne. Zamansız, ülkesiz, kentsizdi işte. Herkes gitmişti hayatındaki. Ben ona kucak açtım ama beni bırakıp gitti. Hem ben ona o zaman demiştim, sen de büyüyünce diğer insanlar gibi olacaksın diye..."</p>

    <p class="normal">Selvi yutkunuyor dolu dolu. Ağzını aça aça anlatıyor Lerna Hanım. Emine'nin demlediği çayı içiyor, bir yandan kendine kavurduğu helvasını yiyor eteklerine döke saça. O anlatıyor, Rızvan Efendi açıyor yalan anıların yüklendiği mezarı. O anlatıyor Selvi bakıyor evin artık boş olan duvarlarına. O anlatıyor Emine korkuyor, Çilem Selvi'nin elini tutuyor. O anlatıyor Ayhan şiştikçe şişiyor, uyuyakalıyor kahverengi koltukta. Anlatıyor Lerna. Kusuyor Lerna Hanım: "Seyit olacak soysuz terk etti beni... Bi başıma koydu beni bu dünyada..."</p>

    <p class="normal">Son kez anlatıyor, ilk kez anlatıyor. Öyle bir anlatıyor ki metruk binanın Kuzgunları kaçıyor yıkık odaların, kırık duvarların kuytularına. Rızvan Efendi aldığı gibi koyuyor eşyayı ait olmadıkları anı köşelerine. Rızvan Efendi'nin üstü başı toprak, çamur içinde. Koyuyor Karin'in sözde Fransa'dan yolladığı müzik kutusunu sehpanın üzerine, üzerindeki çamuru gömleğine silip başköşeye koyuyor Meryem Ana'yı. "Bunu Seyit mi almıştı sana?" diye soruyor sonra. Lerna Hanım az önce hınçlara bürünmüş yüzünü Rızvan Efendi'ye çeviriyor şefkatle: "Evet, ilk maaşıyla aldı. Çok kıymet verirdi bana..."</p>

    <p class="normal">Susuyor Lerna Hanım. Yalan hatıraları yüklediği eşyayı ve fotoğrafları geri gelince. Film, oyun, şarkı, roman başa dönüyor. Sanki saatlerdir öfke ve hınçla anlatmamış tarihini Lerna Hanım. Sanki hiç bu bölüm yazılmamış gibi, yazarıyla da dalga geçer gibi yine kendine anlattığı yalan hatıralarla dilleniyor yeniden. Fotoğraf albümünü dizlerine yaslayıp herkesi etrafına topluyor. Kendine hatırlatıyor izli tarihini, kendi kendine; kendine konuşuyor unutabilmek için yalnızlığını.</p>

    <p class="normal">"Bak Selvi, bu benim ablamın kızı Karin. En son üç yaşındayken gördüm. Şimdi belki çocuğu bile vardır. Şu müzik kutusunu Fransa'dan yolladı bana."</p>

    <p class="normal">Fotoğraf albümünün sayfalarını yavaşça çevirmeye devam ediyor:</p>

    <p class="normal">"Bak bu Seyit. Benim koca. Öldü. Kanser oldu, kurtaramadık."</p>

    <p class="normal">Değişmiyor hiçbir şey Lerna Hanım'ın hayatında ve sokakta. Yıllardır içiyorlar geçmişlerinin, fanilerin yazdığı tarih sayfalarından akan kanın zehrini kana kana...</p>

    <p class="normal">Değişmiyor hiçbir şey.</p>

    <p class="normal1">Yıllar sonra bu kente, bu sokağa iki bavulla geldiğimde hiçbir şey değişmemişti. Evler, kırık kaldırım taşları, serviler arasında esen o rüzgâr...Kaç yıl geçmişti buradan gideli? Bilmiyordum. Tarihleri unutmayı öğretmişti bana zaman. Yine de döndüm ama... Evimizin, o güzel ülkemizin kapısını açtığımda Adalet annemin nefesi ve Lerna teyzenin mutfağından sızan mahlep kokusu karşıladı beni. Gelirken aldığım birkaç kök sardunyayı saksılara ertesi sabaha selam etsinler diye ektim. O gece hiç uyumayıp Adalet annemin çok sevdiği ekru renkli tekli koltukta oturup bütün anılarımızın, bütün acılarımızın karşısına dikildim. Buraya tekrar döndüğümde kimse sormadı kim olduğumu.</p>

    <p class="normal1">Bense hepsini tanıyordum.</p>

    <p class="normal1">Çilem'in annesi babası yoktu. Emine onu henüz bebekken metruk binanın inşaatında bulmuştu. İsmini, onu terk eden annesi hırkasına iliştirdiği kâğıda yazmıştı. İsmi Çilem kaldı.</p>

    <p class="normal1">Kimliği hiç olmadı. Ne de güzeldi kimliksizlik. Emine nefret ediyor ve korkuyordu kadınlardan. Üvey annesi onu öyle çarpmasaydı duvardan duvara, adet olunca "Bozdurmuş kendini, kirletmiş namusunu," diye kışkırtmasaydı babasını...</p>

    <p class="normal1">Deli güzel Ayhan, annesine âşıktı. Annesi de büyük oğlu Aydın'a. Kıskançlıktan şişti Ayhan. Aydın'a araba çarpıp ezilince kafası, Feride Hanım da öldü kahrından. Ayhan gömemedi annesini, sevdi öyle ölüsünü. Taradı saçlarını, değiştirdi naylon çorabını, kolonyalarla ovdu ellerini. On dört gün sevdi öyle, baktı ona bebekler gibi. Polis geldi ama uyanmadı Feride Hanım. Ayhan, annesini öldürmekle suçlandı önce. Sonra aklandı. Tuhaf oldu, daha da şişti, memeleri çıktı, kılları döküldü aklıyla birlikte. Sofie'yi erkek kardeşi Remzi öldürdü. "Madem Suphi iken Sofie oldun, sen gibi sonradan olma kadınları öldürmek sevaptır," diye vurdu Sofie'yi. Oysa öldürecekti zaten kendini Sofie, Suphi'yle birlikte...</p>

    <p class="normal"><span class="ideitalik">Lerna teyze de tarihi korkunç elleriyle yazanları affetmedi</span>. <span class="ideitalik">Ödeşmediler de... Rızvan ve Rüstem</span> <span class="ideitalik">için her şey çok geçti... Rızvan Efendi oğlu Rüstem'i korumak için annemle babamı ihbar etmişti. Ama onlar gittiği için polisler Adalet annemi götürdü.</span></p>

    <p class="normal1">Herkes böyle birbirinin tarihine yazılırken faniler hiç geç kalmadılar tarihi yazarken. Her seferinde 12'den vurdular. Annem işkenceye dayanamadı, babam da o iki kurşuna. Tam da 12'den vurulmuşlardı. 1, 2 ve ateş ve ölüm ve insan ve yalan ve sindirmenin o korkak hali.</p>

    <p class="normal1">Tarih, yazıldığı anda sindiriliyordu.</p>

    <p class="normal1">Annemle babamın inançlarıyla biledikleri düşünceleri sadece bir takvim yaprağında kaldı. Tek bir okla tam 12'den vurulmuştu tarih...</p>

    <p class="normal1">Annemin bana aldığı pastaların renkli paketleriyle kaplanıp kimsenin görmeyeceği yerlerde saklanan kitapları bulmuşlardı. Hiçbir şey istemiyorlardı. Ne kitap, ne yazı, ne de bir ses.</p>

    <p class="normal1">Bu yüzden sesi çıkan binlerce kişiyi karanlık, rutubetli odalara, tabutlara kapattılar... Sessizlik lazımdı. Askılar zayıf bedenleri, cam kırıkları falakadan yeni çıkmış çıplak ayakları ağırladı... Nasıl olsa yerin bin kat dibindeki bedenlerin işkence sırasında duyulan haykırışları ve ölüm anı inlemeleri yeryüzüne kadar ulaşamazdı... Sessizlik yükseldikçe dünya soğuyordu. Güvende değildik. Bir fırçanın ucundaydık. Fırça kırmızıya her değdiğinde tedirgin oluyordu sokak başları. Taş gibiydi hava. Gökyüzü yoktu, deniz yoktu. Fırça maviye hiç yanaşmadı. Bağ, bahçe, çiçek yoktu. Evlerin kapıları sevinçle değil, her seferinde tedirginliği kardeş edinmiş korkuyla açılıyordu. Betondu, taştı, mermerdi. Fırça, kırmızı boyaya bulanıp üstümüze üstümüze geliyordu... Harp içinde darp ediliyorduk.</p>

    <p class="normal1">O harp alanından darp edilmiş halimle gitmiştim ama sanki hep bu çıkmaz sokakta kalmıştı bir yarım; en büyük yarım. Lerna teyze her ayın yedinci günü elimize ulaşacak şekilde mektup yazar, yıllar boyu çoğalan komşuları, metruk binayı ve servileri anlatırdı.</p>

    <p class="normal1">Anlatacak daha iyi bir şey yoktu... Hiç olmadı...</p>

    <p class="normal1">Bu çıkmaz sokakta kimse, diğerine kendi hikâyesini anlatmıyor ama herkes bir diğerinin hikâyesini biliyordu. Kimsenin kendi geçmişine, kendi hikâyesine tahammülü yoktu. Bıkmışlardı arkalarında bıraktıkları geçmişin yükünü taşımaktan. Ve seçmemişlerdi hiçbir şeyi...</p>

    <p class="normal1">O ya da bu olmayı seçmemişlerdi. Bu yüzden de zordu onlar için her bir gece. Çünkü seçtiğin yaşamı sürdürmekten kolayı yoktu bu lacivert zamanda. Seçmediklerini yaşadılar.</p>

    <p class="normal1">Onlar gibiydim. Onlar da ben gibiydi. Hiçbir şeyi seçmemiş ben gibi. Hepsi ayrı okla yaralanmış gibi görünse de aslında aynıydı yaranın derinliği. Aynı okla yaralanmış gibi, aynı bahtiyar sessizliğe gömülmüştü yaralanma anlarındaki iniltileri. Onlarca yıl önceden kalma talan mezarlık, onun üstüne yapılmış sonra da terk edilmiş metruk bina, servi ağaçları... Hepsinin, hepimizin tarihi birbirine karışmıştı...</p>

    <p class="normal1">Faniler bin yıllık tarihini, tarihine karışan bin yıllık acılarını unutup adına yaşam dedikleri günahları dişliyorlarken bir elmanın muazzam tadına varır gibi, ötekilerse; kim oluşlarını, soramadıkları sorularını fanilerin "yaşam" dedikleri "harp" ve "darp" alanına bırakmışlardı.</p>

    <p class="normal1">Bu çıkmaz sokak o harp ve darp alanından uzaktı. Çıkmazdı, kimse burada koşamaz, kaçamazdı. Giren yakalanırdı. Sokak girenini başka sokağa çıkarmıyor, orada öylece bırakıyor ve sadece kendine çıkıyordu. Aynı Lerna Hanım, Rüstem, Rızvan Efendi gibi. Aynı Emine ve Çilem gibi...</p>

    <p class="normal1">Ne yaparlarsa yapsınlar yokuşla, merdivenle yine kendilerine, sadece kendilerine çıkıyorlar. Adalet annem gitmeseydi ne de güzel yaşlanacaktı bu sokakta; şimdi benim oturduğum tekli ekru renkli koltukta. Bakacaktı metruk binaya ve bana...</p>

    <p class="normal1">Bir bana, bir metruk binaya...</p>

    <p class="normal1">Şimdi ben bakıyorum metruk binaya.</p>

    <p class="normal1">Yok, Adalet annem dönmedi bir daha. Ondan geriye hikâyeler kaldı bana; insan hikâyeleri... Bir avuç topraktan daha kara insan hikâyeleri. Adalet annem, "Toprak bu dünyada temiz kalan tek şeydir Selvi," demişti bir bahar sabahı.</p>

    <p class="normal1">Onu toprağa verdiğimiz bir gün hiç olmadı.</p>

    <p class="normal1">Bense bir ağaç gibi büyüdüm...</p>
  </div>

  <div class="calibre1" id="calibre_pb_32"></div>
</body>
</html>
