<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>zayi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <p class="normal">Çıkmaz sokak fanilerin yolunu kısaltmıyor, gireni başka sokağa çıkarmıyor.</p>

    <p class="normal">Orada, öylece bırakıyor... Ölülerin isimlerine yakılan ağıtlarla, anılan hatıralarla beslenen servi ağaçları toprak üzerinde duran metruk binanın pencerelerine dokundurup geri çekiyor dallarını... İşlek caddeler, lüks semtler yutuyor çaresizliğinin kapanından çıkagelmiş göçebeleri... Kimsesizler mezarlığının yerini soran yok Bekçi Ali'ye. Her yer herkese mezar olmuş. Faniler yürüyor ölülerinin üzerine. Şiirler şekerli, hikâyeler hâlâ "Hişt Hişt" bekliyor gecenin tedirgin karanlığında. Herkes kahkahalar ve iniltilerle <span class="ideitalik">besliyor</span> dünyayı. Yiyorlar, içiyorlar, salıveriyorlar ter damlacıklarını şehvet ve hırsla. Caddelerin terli, irinli kalabalığına şaşırıyor kediler. <span class="ideitalik">"Kaybetmek yok,"</span> diye uyanıyor faniler, kendilerini kaybederek yatıyorlar <span class="ideitalik">"insan"</span> hırslara dalacakları hayallere...</p>

    <p class="normal">Çıkmaz sokağın sakinleri çok mutlu, çünkü bugün Lerna Hanım'ın iyi günü.</p>

    <p class="normal">Her ayın yedinci akşamı dostlarına, yani sevgili komşularına akşam yemeği veriyor <span class="ideitalik">tarihinin dilsizliğini unutturabilmek için</span> kendine. <span class="ideitalik">Birleştiriyor</span> Lerna Hanım insanları...</p>

    <p class="normal">Bir araya, <span class="ideitalik">bir masaya</span>, bir çatıya, <span class="ideitalik">bir romana</span>, bir geceye sığdırıyor ve <span class="ideitalik">tutuşturuyor</span> dostlarının ruhlarını. O ateşle parlayıp fırlayan güvercinlerin ruhları <span class="ideitalik">için</span> bir araya getiriyor kardeşlerini. Emine, Rüstem, Rızvan Efendi, Çilem ve Ayhan öğreniyor yeniden sevebilmeyi, hatırlamayı, unutmayı, susmayı ve varolduklarını. Kendilerine <span class="ideitalik">kendi "var"larından birer sırça köşk</span> kurduruyor her ayın yedisinde.</p>

    <p class="normal">Direniyor dostları. Ama ne fanilere, ne savaşlara ne de hırslara. <span class="ideitalik">Kendilerine, kendi kendilerine direnmeyi</span> öğreniyorlar böyle böyle. <span class="ideitalik">Kendi oklarıyla kendilerini yaralaya yaralaya öğreniyorlar kendilerine direnmeyi...</span> Ayhan, ölen ağbisinin yanına giden annesinin ölüsünü bile kıskanırken öğreniyor kendi kurduğu dünyada tutunabilmeyi; ama kendine, sadece kendine... Rızvan Efendi, devlete karşı gelen oğluna ve kendine "Hainin babası" diyen tayfalara direniyor. <span class="ideitalik">Unutmuyor kendi yaptığı kalleşliği</span>, hainliği ama yine de direniyor kendine... Sofie direniyor Suphi'ye. Suphi'de Sofie'ye... <span class="ideitalik">Bir direniş gecesi işte yine, ayın yedisi.</span> İki ayağı da kırık masanın etrafında oturuyor çıkmaz sokağın sakinleri birbirlerinden aldıkları güçle...</p>

    <p class="normal">İşte yine ayın yedinci akşamı. Çilem, Selvi'nin zilini çalmıştı ama açılmamıştı kapı. Hevesi kursağında kalmış mutsuz ifadesiyle Selvi'nin evde olmadığını söyleyerek masadaki yerini aldığında, camekânlı balkonun penceresinden küçük bir tıkırtı gelmişti. Selvi asla zil ile çalınan kapıyı açmaz ve asla bir kapının zilini çalmazdı.</p>

    <p class="normal">"Selvi abla geldi!" diye heyecanla bağırdı Çilem.</p>

    <p class="normal">Selvi gülümsüyor. Elinde yeşil bir sardunya saksısı ve bir şişe ahududu şarabı.</p>

    <p class="normal">Herkes ayaklanıyor, herkes gülümsüyor, sanki herkes ona dokunmak istiyor.</p>

    <p class="normal">İşte; çoğalıyorlar kimsesizliklerine, yoklarına inat... <span class="ideitalik">Kendi devrimleri altında devrilmiş dünyalarında,</span> dertleri yalnızlık olsa da yalnız değiller işte... Geldi ve gülümsüyor Selvi.</p>

    <p class="normal">Lerna Hanım geride durup bir süre süzdü gülümseyen Selvi'yi. Herkesin tokalaşması bitince yanına gidip, kahverengi lekeli elleriyle Selvi'nin bembeyaz ince ellerini tuttu:<br class="chapter" />
    "Nakış nakış sessizliğinle, evime hoş geldin..."</p>

    <p class="normal">Herkes masadaki yerini aldıktan sonra Lerna Hanım masanın başında kadehini kaldırıp, "Selvi kızımızın aramıza katılışına ve ebedi dostluğumuza," diyerek herkesin yüzüne tek tek bakıp gülümsedi. Sıra Selvi'nin yüzüne geldiğinde Selvi utanarak ayağa kalktı.</p>

    <p class="normal">Kadehini kaldırıp Lerna Hanım gibi herkesin yüzüne tek tek gülümsedi. Sanki önceden anlaşmış gibi herkes tek tek ayağa kalkıp kendini tanıttı.</p>

    <p class="normal">"Ben Rüstem..."</p>

    <p class="normal1">(Oysa öyle büyük hayallerimiz vardı ki, hepsi gerçek olabilirdi. Olmadı Selvi. Yapamadık. Affet bizi Selvi... )</p>

    <p class="normal">"Ben Rızvan..."</p>

    <p class="normal1">(Nasıl da büyümüş, aynı annesine benziyor... Kaderi benzemesin... )</p>

    <p class="normal">"Ben Sofie..."</p>

    <p class="normal1">(Senin kadar güzel bir kadın olmayı o kadar çok isterdim ki... )</p>

    <p class="normal">"Ben Ayhan..."</p>

    <p class="normal1">(Anneme senden bahsettim, selam söyledi. Bir gün beraber gideriz tanışırsın...)</p>

    <p class="normal">"Ben Emine..."</p>

    <p class="normal1">(Ben de bir zamanlar senin gibi gençtim...)</p>

    <p class="normal">"Çilem ben... "</p>

    <p class="normal1">(Lütfen gitme... )</p>

    <p class="normal">Lerna Hanım kalkmamıştı yerinden. Kendini anlatma sırası Selvi'ye gelmişti... Anlatacaktı Selvi, dinleyecekti dünya. Soğuyan dünya dinleyecekti şimdi Selvi'yi. Dudakları aralanacak, Selvi'nin dili dişlerine, damağına değecek ve konuşacak ve anlatacaktı.</p>

    <p class="normal">Kendini anlatacaktı. Rüstem gibi gerçek olabilecekken kavrulan hayallerini mesela... Rızvan Efendi gibi pişman, Çilem gibi muhtaç, Sofie gibi kaygılı ve <span class="ideitalik">kendini kendine şikâyet eden</span> bir şeyler anlatacaktı...</p>

    <p class="normal">Anlatacaktı anlatmasına ama beklemiyordu dünya. Beklemiyordu gidenler. Kalıyordu Selvi'nin anlatacakları. Masadaki herkesin gözü Selvi'nin dudaklarındaydı. Kendini anlatacak, arındıracak, utandıracak, usandıracak dudaklarında.</p>

    <p class="normal">"Hadi Selvi, anlat kurtlu kurtlu," diye mırıldandı Lerna Hanım...</p>

    <p class="normal">Masada oturan herkes Lerna Hanım'a bakıp, Selvi'ye döndü... Anlatacaktı şimdi Selvi kurtlu kurtlu...</p>

    <p class="normal1">Babaannemin İstanbul'a döneceği haberi gelince annemle babam eşyamızı topladı ve o gelmeden Adalet teyzemin annesi Solmaz Hanım'dan kalma evine taşındık. Artık hep birlikte olacaktık. Anne, baba ve çocuk... Üstelik bir evimiz de vardı. Mutlu olacaktık, hiç ayrılmayacaktık. Çok basitti benim için her şey. Babam o sıralar arkadaşlarıyla toplantılara gidiyor, annem ise tüm gününü evde benimle geçiriyordu. Paramız vardı. Annem bana sürekli elbiseler, kitaplar alıyor, limonatalar ısmarlıyordu. Haftada bir gün Adalet teyze geliyor, büyük evde olan biteni anlatıyor, mutfağa girip birkaç tencere yemek yapıyor ve yeni hikâyeler biriktirdiğini söylüyordu.</p>

    <p class="normal1">Çocukluğumun en güzel günlerine şahit olan küçük evimizi, küçük pencerelerimizi ve gıcırdayan merdivenlerimizi çok seviyordum. Adalet teyzemden uzak olduğum için üzgündüm ama söz vermişti; babaannemin yalan yası, halam Yurdanur'un genç kızlık buhranı bitince yanımıza taşınacaktı. O, verdiği bütün sözleri tutardı...</p>

    <p class="normal1">Çok mutluydum. Büyük evde bolluk ve yasaklarla geçen çocukluğum artık sona ermişti. Babam ve annem bazı akşamlar arkadaşlarıyla memleketi içinde bulunduğu durumdan kurtarmak için toplantılar yapıyordu. Ben o akşamlarda odamda oturmak zorunda değildim, aralarına katılıp, annemin mor kadife eteğinin örttüğü dizleri arasında uyuklayabiliyordum. Onlara olan kızgınlığım geçmişti. O yıllarda da "tam bağımsızlık", "devrim", "sosyalizm" gibi ağızlara sığmayan şeyler duyuyordum. Babamın bazı kitapları pastane kâğıtları ile kaplanmıştı. Kitapları annemin bana aldığı pastaların ambalaj kâğıtlarıyla kaplıyorlar, okumaları bittikten sonra çatı katındaki küçük odada saklıyorlardı. Artık çocukluğum değil, annemle babamın kitapları yasaklı zamanlar yaşıyordu. Onlar için üzülüyordum. Ama anneme göre bir gün onların bu tutsaklıkları, yasaklıkları da bitecekti. O zamana kadar bizim gibilere ihtiyaç vardı, dimdik durmalıydık faşistlerin karşısında.</p>

    <p class="normal1">"Faşist ne demek anne?"</p>

    <p class="normal1">"Eli kanlı demek."</p>

    <p class="normal1">"Eli kanlı ne demek?"</p>

    <p class="normal1">"Büyüyeceksin Selvi ve anlayacaksın o zaman."</p>

    <p class="normal1">"Eli kanlı ne demek peki?"</p>

    <p class="normal1">"Off Selvi, katil demek, katillere denir eli kanlı..."</p>

    <p class="normal1">"Ben birini öldürsem faşist mi olurum?"</p>

    <p class="normal1">"Off, evet Selvi, hadi şimdi yukarı çıkıp uyu ve güzel günler düşle..."</p>

    <p class="normal1">Anlamıştım. O gün anlamıştım. Dedemi öldürmüştüm. Ben eli kanlı bir faşisttim. Anneme söylemesem... Söylesem mi? Ama hayalleri vardı annemin. Bir gün gerçekleşecek ama mutlaka bir gün gerçekleşmek zorunda olan hayallerdi onlar. Bir gün tüm bu yaşananları unutacaktık nasılsa. O yasaklı günlerini, ben eli kanlı faşistliğimi, kitaplar pastanelerin ambalaj kâğıtlarıyla kaplı yıllarını unutacaktı. Bunu beraber başarabilirdik. Her şey ben ve benim gibi çocuklara daha iyi bir gelecek hazırlamak içindi. Büyüyünce, onların yaşadığı sıkıntıları yaşamayacaktım.</p>

    <p class="normal1">Hiç unutmuyorum, faşist olduğumu öğrendiğim gecenin sabahında annem şiir okuyarak uyandırmıştı beni. Bir şair benim gibi çocuklar için yazmıştı:</p>

    <p class="sagbolditalik">Mektuplarınıza böyle mufassal tarih atın.<br class="chapter" />
    Öyle bir dünyada yaşıyoruz ki<br class="chapter" />
    en kalın kitaptan çok yazısı var:<br class="chapter" />
    ayın, günün ve saatin.<br class="chapter" />
    Merhaba, çocuklar.<br class="chapter" />
    Bir geniş, bir büyük "Merhaba," demek,<br class="chapter" />
    sonra bitirmeden sözümü<br class="chapter" />
    yüzünüze bakıp gülerek<br class="chapter" />
    –kurnaz ve bahtiyar–<br class="chapter" />
    kırpmak gözümü...<br class="chapter" />
    Biz ne mükemmel dostlarız ki<br class="chapter" />
    kelimesiz ve yazısız<br class="chapter" />
    anlaşırız...<br class="chapter" />
    merhaba, çocuklar,<br class="chapter" />
    merhaba cümleten...<sup class="calibre4"><a class="footnote-link" href="../Text/azyii_split_032.html#footnote-499-3" id="footnote-499-3-backlink">[3]</a></sup></p>

    <p class="normal1">Annem şiiri bitirdiğinde ben de faşistliğimi unutup yatağımda zıplayarak "Merhaba" dedim her şeye... Anneme babama, yeni hayatımıza, kitaplarıma, yatağıma, yeni güne, kesme bardaklarda içtiğim limonatalara, annelerin babaların çocuklarına hazırladığı geleceğe, kelimesiz-yazısız; merhaba!</p>

    <p class="normal">"Hadi Selvi, anlat kurtlu kurtlu," diye yeniden mırıldandı Lerna Hanım... Masadaki herkes heyecanla Selvi'ye bakmaya devam ediyordu. Selvi, az önce kendini tanıtan herkese tek tek baktı yeniden. Çilem'in masaya getirdiği büyük defteri eline aldı ve yazmaya başladı. Masadaki herkes merakla birbirlerine bakıyor, sabırsızlanıyordu. Selvi siyah kalın uçlu kalemin kapağını kapadı ve defterin yazılı sayfasını herkesin görebileceği şekilde salata kâsesinin geniş ağzına dayadı:</p>

    <p class="normal">"Merhaba!"</p>

    <p class="normal1">İşte o merhaba ne zaman yerini buldu hiç bilmiyorum. Kör, dilsiz, sağır, topal, hep eksik, eksikliğiyle de mahcup bir merhaba olacaktı benimki. Faşist olduğumu öğrendiğimden beri kafam karışıktı çünkü. Doğuştan yaşlı bir çocuktum. Nereden öğrenmiştim böyle ağdalı cümleleri? Büyüyor muydum? Büyüyünce her şeyi süsler miydik böyle? Ne biçim büyüyordu insan... Ne kadar çok anlamazsam, ne kadar çok kafam karışırsa o kadar çok mu büyüyecektim? Hem ne çok soru soruyordum bu eve geldiğimizden beri? Bu ev mi büyütüyordu beni? Niye susmuyordu içim? Yoksa ben de kendimle bir iç savaşın içinde miydim? Ben savaşmak istemiyordum ki... Kim soktu beni bu iç savaşın ortasına? "En kötüsü iç savaştır," diyordu dedem. Haklı mıydı yoksa? O da mı anlamıyordu annemle babamın savaşını? Oysa onlar da bir iç savaştan bahsediyordu. Aynı dedem gibi onlar için de en kötüsü iç savaştı ama iç savaşın nedeni dışarıdaydı, uzakta. Geçmiş yıllardan bahsediyorlardı. Cinayetlerden, muhtıralardan, bombalardan ve idamlardan...</p>

    <p class="normal1">Küçük evimizde bizimle birlikte yaşayan bir sürü isim vardı ama hepsi ölmüştü. Öldürülmüşlerdi. Benim dedemi öldürdüğüm gibi birileri de onları öldürmüştü.</p>

    <p class="normal1">Anlayamıyordum. Herkes eli kanlı faşist miydi yani bu ülkede? Herkesin birbirini öldürdüğü bir ülkede annemle babam nasıl ulaşacaktı hayallerine? Ben dedemi tek başıma öldürmüştüm, babama göreyse o ölenlerin failleri bir değil birçok kişiydi. Anladığım, ortalıkta katil bir topluluk vardı ve onlar da gazete sayfalarındaki fotoğraflarda gülüyorlardı. Ben fotoğraflara bakarken, kitaplara üzülürken, söylenenleri dinlerken, uyurken, hiçbir şey yapmaz dururken yoruluyordum.</p>

    <p class="normal1">Ama yine de annemle babamın yaşadıklarını hayranlıkla izliyor, büyüyünce onlar gibi olmak istiyordum. Öyle sevmek, inanmak ve ölesiye bağlanmak inandıklarına... Ne kadar da güzel görünüyorlardı. Endişeli, çaresiz halleri bile bana güzel geliyordu. Babamın bıyıkları, annemin cılız topuzu bile inanıyordu sanki onların gerçekleşeceğine inandıkları hayallerine. Arkadaşları onların aşklarına duydukları hayranlığı her fırsatta dile getiriyor ve ikisini hayallerinin kahramanları ilan ediyorlardı. Örgütlerinin başındaki âşık çift alabildiğine kulaç atıyordu onların deyimiyle; memleketi kurtarmaya...</p>

    <p class="normal1">Adalet teyzem annemle babamın savaşlarında iyi olanın yanında olduklarını söylemişti ama ben yine de eksik kalıyordum. Sonraları bu eksikliğimin nedenini buldum.</p>

    <p class="normal1">O eksik olan şey kendimi bildim bileli sevgisi, şefkati, vicdanı ve hikâyeleriyle yanımdan ayrılmayan Adalet teyzemdi. Aslında bazen annemle babamı izlerken onların da Adalet teyzeme ihtiyacı olduğunu düşünürdüm. Hepimizin ona ihtiyacı vardı. Babamın gazete sayfalarında gösterdiği adamların bile ona ihtiyacı vardı aslında. Ama bilmiyorlardı.</p>

    <p class="normal"><span class="ideitalik">Zaten annemin dediğine göre onlar adaletsizdi. Adalet yoktu artık ülkede... Çok korkmuştum, ya bir gün benim hayatımda da olmazsa Adalet... Ne yapardım o zaman? Ama</span> ülkeye <span class="ideitalik">bir gün adalet gelecek demişti annem. İnanması bile ne güzeldi...</span></p>
  </div>
</body>
</html>
