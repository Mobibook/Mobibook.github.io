<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>zayi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="sagbaslik" id="calibre_toc_21"> "Ha darbe, ha harbe ne fark eder?" </h1>

  <p class="normal">Faniliğini unutmuş insanlar. İn... san... lar...</p>

  <p class="normal">Bin yıllık tarihini, tarihine karışan bin yıllık acılarını unutup, adına "hayat" dedikleri günahları dişliyorlar bir elmanın muazzam tadına varır gibi. Muhtaç başlara uzanmayı unutmuş omuzların, birbirine çarpıp kaçtığı lacivert bir koridor sanki artık zaman dedikleri.</p>

  <p class="normal">Sav savaş; savaş, aş olmuş.</p>

  <p class="normal">Din, millet, kök ayrımı gerekmiyor artık bu lacivert koridorda çarpışmak için.</p>

  <p class="normal">Oyalı yastıklarda uykulara dalmayı unutmuş us'lu ve ağrılı başlar uyanamazken uykusuzluklarından, her gece kentte kahkaha ve ağlama seslerinin dişlilerinin birbirine geçtiği an, yazılıyor fanilerin amel defteri yeniden, yeniden...</p>

  <p class="normal">Büyük bir nokta, sonra bir nokta, sonra bir nokta daha. Sonra bir ünlem. Ardından kusmuk, salya. Bir dirsek, bir ölüm. Gündüz külahlı, gece silahlı bütün korkular.</p>

  <p class="normal">Korktuğun zaman; "korkuyorum" diyememek...</p>

  <p class="normal">Korktuğun zaman; "korkuyorum" dememek...</p>

  <p class="normal">Konuşa...mamak</p>

  <p class="normal">Konuş...mamak</p>

  <p class="normal">Korktuğu zaman, ya konuşmazsa insan?</p>

  <p class="normal">Ya korktuğu için konuşmuyorsa insan?</p>

  <p class="normal">Onların korkuları vardı. Birbirlerinden başka her şeyden korkuyorlardı. Kendilerine dair korkularını fanilerin hayat kavgası dedikleri ateşte bırakmışlardı. Lerna Hanım, Rüstem, Emine, Çilem, Rızvan Efendi, Ayhan ve Selvi Çiçek Pasajı'nda bir masanın etrafına dizilmiş birbirlerinin susturulmuşluklarının ve korkularının yandaşlıklarından aldıkları cesaretle oturuyorlardı.</p>

  <p class="normal">"Beyoğlu çok değişmiş değil mi Selvi?" diye sordu Lerna Hanım.</p>

  <p class="normal">"En son ne zaman geldiniz Lerna teyze?" diye atıldı Çilem.</p>

  <p class="normal">"Yirmi sene olmuştur belki," deyip Selvi'ye baktı; "Sen otuz oldun mu?"</p>

  <p class="normal">Selvi'nin başı öne eğildiğinde Rüstem, Emine'nin kulağına eğilerek, "Lerna Hanım, Selvi'yi tanıyor," diye fısıldadı ve Lerna Hanım'a dönüp, "Darbeden önce mi?" diye sordu.</p>

  <p class="normal">"Takıldın darbeye. Hep aynı be yavrum! Hep yok mu kör olasıca insan savaşı. Ha darbe, ha harbe ne fark eder? Neyse ne işte... Rüstem oğlum, sen bilirsin. Ben o zamanlar 45 yaşındaydım, sen daha gençsindir, 30 oldun mu sen?"</p>

  <p class="normal">Emine, az önce Selvi'ye gelen sorunun aynısı Rüstem'e sorulunca kulağına eğilip, "Yok tanımıyor, yine karıştırıyor," diye fısıldadı.</p>

  <p class="normal">Rızvan Efendi, Rüstem'in önünde duran ve yıllardır ağzına götürmediği rakı kadehini dikti kafasına. Lerna Hanım, Rızvan Efendi'nin gözlerine bakıp, "Siz hatırlıyor musunuz o zamanları?" diye sordu.</p>

  <p class="normal">"Hatırlıyorum," dedi Rızvan Efendi, rakı yakıyordu boğazını, vicdanını ve kalbini. Sustu.</p>

  <p class="normal">O sustukça, o Selvi'ye bakamadıkça Selvi'nin dudakları çekiyordu sanki Rızvan Efendi'yi. İçine, en derine... O en leş kokan acıların, hayıflanmaların, suskun isyanların tam ortasına...</p>

  <p class="normal">Selvi söyleyecek şimdi çınar ağacının altında dedesine söylediklerini. Selvi çocuk elini uzatacak Rızvan Efendi'nin kalbine ve atacak çimdiği. Sıkacak. Parmakları sıkarken kalbini, dişleri de birbirine kenetlenecek. Ölecek orada Rızvan Efendi. Dünya kurtulacak Rızvan Efendi'den. Ohh çekecek Selvi. 2-1 öne geçecek.</p>

  <p class="normal">Selvi'nin dudakları Rızvan Efendi'nin kalbine bakakalmışken "Adaletsiz zamanlardı o zamanlar. Gerçi hep aynı ya..." diyerek iç geçirdi Lerna Hanım.</p>

  <p class="normal">Ayhan, Selvi'ye döndü, "Benim Aydın ağbim yolda yürürken öldü, araba çarptı, beyni patladı, annem de onun üzüntüsüne dayanamadı kahrından öldü. En çok Aydın ağbimi severdi. Zaten o öldü diye öldü... O ölmese ölmezdi."</p>

  <p class="normal">Selvi gözlerini kapadı. Yoruluyordu.</p>

  <p class="normal">Rızvan Efendi, Lerna Hanıma bakıp "Adalet, Adalet ya..." diye mırıldandı.</p>

  <p class="normal">Selvi dudaklarını ısırıyordu... Lerna Hanım'ın boyalı, titrek, ince dudakları hareketlenmişti:</p>

  <p class="normal">"Adalet ya... Ben doğduğumdan beri savaş var. Büyükannem doğduğunda da savaş vardı. Savaşla, kavgayla, sürgünlükle büyüdük hepimiz. İç, dış... İçimiz dışımız hep savaş, hep kargaşa, hep korku. Bunu öğretti bize zaman; korkmak. En iyi bildiğim şey korkmak oldu bu dünyada..."</p>

  <p class="normal">Titreyen eliyle kadehinin son yudumunu başına diktikten sonra gülümseyerek devam etti:</p>

  <p class="normal">"İşte böyle ya! Kadehler ne zaman konsa masaya mem-leketi kurtarmaya çalışıyoruz. Ahhh, bak yirmi yıl olmuş gelmeyeli. Korku adımız olalı, adımız başka başka şeyler olalı, adımızı, özümüzü unutmaya mahkûm kalalı, sakızlı muhallebisini yemeyeli, Galata'nın kahvesinde soluk almayalı. Ne acı... Ne yazık..."</p>

  <p class="normal">Rızvan Efendi utana sıkıla:</p>

  <p class="normal">"Hepimiz öyleyiz, hepimizin bir acı tarihi var. Her birimiz payımıza düşeni yaşadık, yaşayacağız da ama siz üzülmeyin. Bakın ne güzel, hep beraberiz. Ne kavgamız ne savaşımız var. Ne içerde, ne dışarda. Boş verin, ne zaman isterseniz ben getiririm sizi sakızlı muhallebi yemeye," dedi.</p>

  <p class="normal">Lerna Hanım, "Kızım da gelsin," diyerek Selvi'nin elini tuttu: "Özledim ben seninle sakızlı muhallebiler yiyip, Galata'ya yürümeyi. Küçüktün o zamanlar. Şimdi otuz oldun mu? Sahi, onlar ne zaman geri dönmüşlerdi?"</p>

  <p class="normal">Emine, masaya doğru yaklaşıp, Lerna Hanım'ın yüzüne bakarak, "Kimler?" diye sordu.</p>

  <p class="normal">Selvi ve Rızvan Efendi'nin korkunç gözleri sırat köprüsünde karşılaşmıştı işte.</p>

  <p class="normal">"Sus," dedi Selvi'nin gözleri. Sustu Rızvan Efendi, kadehe doldurdu rakıyı ve dikti kafasına.</p>

  <p class="normal">Lerna Hanım çok istiyordu Rızvan'la Selvi'nin dudaklarının çarpışmasını. Masa bir savaş alanıydı nasılsa. Kendilerinden başka birbirleriyle de savaşları vardı yıllardır. Acılarını, anılarını çarpıştırıyorlardı. Kendilerine yenilip yenilip ve üstüne üstelik bu yenilgiden güç alıp yeniden başlıyorlardı savaşa. Böyle böyle var olduklarını hissediyorlardı.<br class="chapter" />
  Lerna Hanım, Emine'ye dönüp korkunç korkunç, "Selvi'nin annesiyle babası..." dedi kikirdeyerek. Korkunç korkunç...</p>

  <p class="normal1">Evet, onlar; annem ve babam...</p>

  <p class="normal1">Geri dönmüşlerdi. Sokağa çıkmak tehlikeliydi ama sanki kuş olup kaybola kaybola gelmişlerdi. Omuz başları, dizleri yaralıydı belki ama hâlâ gençlerdi.</p>

  <p class="normal1">Adaletsiz düzen dediklerinin pisliğinden çıkıp gelmişlerdi. Öyle çıkıp gelmişlerdi işte.</p>

  <p class="normal1">Ne önemi vardı geldikleri yerin? Sokaklar boş kovanlarla doluyken, hain dudaklar sıçratıyorken çaresizliklerini; onlar gelmişlerdi işte.</p>

  <p class="normal1">Nerden gelmişlerdi böyle pis, böyle umutsuz, böyle paramparça bakan gözleriyle? Böyle dilleri dağlanmış gibi sanki... Ölüme yakın duruyorlardı masada karşılıklı... Ben sadece bakıyordum onlara. Penceredeki sardunya saksısına bakar gibi değil, karşımızdaki metruk binaya bakar gibi ya da Lerna teyzenin metruk binaya bakması gibi ben de bakıyordum onlara öyle. Onlar da bana öyle. Yıkılan devrim hayallerine bakar gibi, karşıdaki metruk binaya bakar gibi. Mermer bir mezar taşına bakar gibi... İsimsiz, kimsesiz bir mezara bakar gibi... Öyle soğuk, öyle... Öyle ya da böyle... Bir süre öyle baktık birbirimize. Dakikalarca gözlerimizi ayırmadık birbirimizden. Ellerim yanaşmadı onların ellerine. Ölmüşlerdi sanki... Çocuktum ama bakabiliyordum öyle onlara... Evimizin karşısındaki metruk bina da bize bakıyordu. Aynası olmuştuk sanki onun... Onun dibinde ölüler, bizim ayaklarımızda biten kanlı çiçekler... Büyüyordum gördüklerimle...</p>

  <p class="normal1">O gece Adalet annem de hiç konuşmadı. Bir süre üçümüzün sessizliğini terk edip banyo kazanını yaktı. Annemle babam yıkandılar, giyindiler. Hiç konuşmadan yaprak sarma yediler. Dağlanan dilleri bir süre burada kalacaklarını söyledi. Sevinememiştim. Niye sevineyim? Bir süre burada kalmak demek, o sürenin sonunda gitmek demek.</p>

  <p class="normal1">O sürenin bir sonu var demek. Ben sürenin sonundayım demek.</p>

  <p class="normal1">Gitmek demek, benim için yine kalmak demek.</p>

  <p class="normal1">Benim için kalmak demek hangi dilde ne demek?</p>

  <p class="normal1">Sallanıyordu ağzımın içi. Dişlerimi yapıştırdım birbirine. Sormadım hiç soru. Sevmiyorlardı soruyu. Acı çekiyorlardı. Anlamaya çalışıyordum onları. Nasıl da kırılmışlardı. Kim kırmıştı onları böyle paramparça... Hiç konuşmadılar iki gün. Odalarından çıkmadılar.</p>

  <p class="normal1">İki gün sonra babam Cevher gitti...</p>

  <p class="normal1">O akşam onu son kez gördüm. Bana son sarılışı, son vedasıydı. Bir daha hiç vedalaşmayacak ve bir daha asla kavuşamayacaktık. Annem kalmıştı ama o da gidecekti ve ben; ben, kızı Selvi, onunla vedalaşamayacaktım bile. Babamın gidişinin ardından kapımız kapandığında sarayımızda, toprağımızda, ülkemizde baş başa kalmıştık. Üst katta cumbaya oturduk. Ben ballı ılık süt, Adalet Annem sade kahve içiyordu. Susuyorduk.</p>

  <p class="normal"><span class="ideitalik">Yarabbim nasıl da susuyorduk. Delirecektik susmaktan. İşte biz öyle susarken Annem yürüyüşe çıkacağını söyleyip üzerine Adalet annemin</span> o yeşil şalını <span class="ideitalik">alıp gitti.</span></p>

  <p class="normal1">Yürüyüşe...</p>

  <p class="normal1">Uzun bir yürüyüşe...</p>

  <p class="normal1">Çok uzun sürdü...</p>

  <p class="normal1">Annemin ayakları kan içinde...</p>

  <p class="normal">O gece, Beyoğlu'nda, Çiçek Pasajı'ndaki o masada ölebilirdi Selvi. Ölmedi. Ağladı ama ölmedi. Yürüdü, uzun uzun yürüdü. Ayaklarına baka baka, uzun uzun yürüdü omuzlarında Lerna Hanım'ın kara şalıyla... Adalet annesinin, Adalet teyzesinin, Adalet'in yeşil şalı yok artık. Kuzgunların kara kanatları gibi Selvi'nin omuzlarını sardı Lerna Hanım'ın kara şalı... Kara... Kapkara yürüdü Selvi... Öyle uzun yürüdü ki varamadı bir yere. Kalabalık kaybetti, öğüttü onu. Günlerce yürüdü bir masal kahramanı gibi... Hiç susamadan, acıkmadan. Üşümedi, durup bakmadı yollara... Bir denize baktı arada, içinden kelimeler mırıldandı. Uzun kahverengi saçları karanlıkta dolandı birbirine. Parmak uçlarına yağmurlar yağdı... Düşündü, güldü, durdu, ağladı ama hep sustu... Yürüdü kendine doğru... İlk defa Kuzgunlar uçuşmadan başında... Başı geçmişine, başı fotoğraflara, mektuplara, geçmişe gömülüyken yürüdü öyle... Arada durdu kedilere baktı, arada durdu çocukların yanağından makas aldı. Çınar ağacı buldu sahilde. Dayadı kafasını soluklandı, ellerini sürttü de sürttü gövdesine... Annesi Suna ve halası Yurdanur gibi okşadı gövdesini. Banklarda ağzı açık uyuyan derisi kararmış adamlara baktı. Üç gün, hayır hayır dört gün sürdü bu yürüyüş. Uzun uzun yürüdü, kara kara yürüdü... Kuzgunları olmadan yürüdü kara şalıyla... Deniz olan gecede; kararan, bulanık olan, sırlara ağ atan gece boyunca... Uzun dilini bir yılanın kıvraklığında uzatıp geri çekerek, kendini sokarak yürüdü...</p>

  <p class="normal">Rüstem, Emine ve Çilem aradılar Selvi'yi bütün ara sokaklarda, geniş caddede, yokuş başlarında, sahil banklarında... İnsanların arasında, kalabalığın kaldırım taşlarında aradılar. Gecenin bir yarısında gözsüz, kulaksız, dilsiz yürüyordu Selvi.</p>

  <p class="normal">Sonra buldular. Onu buldukları yer yine ilk gördükleri yerdi. Yeşil, cumbalı eve sığınmıştı Selvi. Ateşler, korlar içinde düşmüştü küsmüş, tozlu salonun ortasına. Sofie gibi, sırtından vurulan babası Cevher gibi düşüvermişti işte. Yatırdılar Selvi'yi bir zamanlar çocuk bedeniyle uyuyakaldığı koltuğa, örttüler ekoseli battaniyeyi. Gözleri kapalı Selvi'nin, kulakları tıkalı, dudakları çıkardı kınındaki bilinmeze gebe anıyı.</p>

  <p class="normal">O pis, o ıslak, o kanlı, leş anıyı...</p>

  <p class="normal">Saatler sonra "Ateşi düştü mü?" diye sordu Çilem.</p>

  <p class="normal">Gözleri pencereden servi ağaçlarına dalmış Emine, "Düşmedi. Lerna Hanım'ın getirdiği çorbadan içse keşke uyanıp. Bünyesi güçsüz düştü herhâlde. Uyandırsak mı?" dedi.</p>

  <p class="normal">Rüstem, "Rüya görüyor galiba, sayıklıyor," dedi ve elini tuttu Selvi'nin...</p>

  <p class="normal1">Rüyalardan uyanılırdı biliyordum, öğrenmiştim. Ama uyanamamıştım, uyanmıyordum annem gibi. Annem öyle bir uyumuştu ki donmuştu soğuktan.</p>

  <p class="normal1">Annem çıplak, Adalet annemden aldığı yeşil örgülü şalı yok. Sokağın başında düşmüş. Götürmüşler annemi... Annem çıplak, beton çıplak... Babam olsa yanında; örterdi bedenini annemin üzerine... Ama yok, kim bilir hangi betona kaynıyor onun etleri...</p>

  <p class="normal1">Görüyorum, orada annem... Şalını istiyor. Adalet annemin yeşil şalını istiyor bağıra bağıra. Sesi yankılanıyor nemli, kanlı, salyalı beton taşta. Şalını vermiyorlar annemin.</p>

  <p class="normal1">Annem çıplak kalıyor. Geliyor üstüne demir, tahta, su, elektrik, meni, irin.</p>

  <p class="normal1">Ağzından kanlar akıyor annemin... Ne de güzel annemin ağzı... Beni öpen, ismimi çağıran, şiirler okuyan, hayaller anlatan ağzı...</p>

  <p class="normal1">Onların istediklerini söylemeyen kırmızı, parçalanmış güzelim ağzı...</p>

  <p class="normal1">Kanadıkça, patladıkça daha çok bağırıyor; "Yeşil şalı isterim," diye.</p>

  <p class="normal1">Görüyorum, işte orada; adamlar sinirleniyor, bir tekme daha karnına...</p>

  <p class="normal1">Kendimi bilmeden dışına itildiğim ülke orası; annemin karnı. Ağrıyor annemin karnı.</p>

  <p class="normal1">Annem hâlâ bağırıyor yeşil şalımı isterim diye. Ahh benim inatçı, dediğim dedik Arnavut kızı annem. Ciğerleri sökülüyor şimdi, gözleri bağlı, meme uçları kıpkırmızı, dizleri betona sürtünmekten mosmor. Saçları kapkara. Annemin gözleri kuzgun siyah...</p>

  <p class="normal1">Uçuyor Kuzgun. Uç Kuzgun uç...</p>

  <p class="normal1">Ölme, kaybol ama sonra geri dön...</p>

  <p class="normal">Uyanmamıştı hâlâ Selvi. Ağırlaşmıştı sokak. Metruk bina ve diğer evler yıkıldı yıkılacaktı sanki; avaz avaz, kan ter içinde. Silineceklerdi nüfus kütüklerinden, silineceklerdi şehrin karmaşık haritasından. Sanki hiç yaşamamış olacaklardı. Unutacaktı, silecekti zaman onları. Zaman evet, en büyük suçlu her zaman <span class="ideitalik">o</span> olurdu. Ne kendi icatları saatlerin ne de takvimlerin suçu vardı bunda. "Zamanla her şey unutulur," diye kocaman leş bir yalan uydurmuştu faniler. Akılları sıra kendilerini temize çıkarmak için "zaman" derlerdi, "kader" derlerdi. Yaşamın anlamını bulmak için filozofların aforizmalarını ceplerine sokup ahkâm keserlerdi. Yaşam böylece onlar için daha çok anlamlı olurdu belki. Ama hepsi hırsızdı fanilerin. Birbirlerinin etlerini, saç tellerini, parlayan dişlerini çalıyorlardı. Birbirlerinin sırlarını satan hırsız kulakları, birbirini öldüren hain dudakları vardı fanilerin. Hayat onların hayatıydı ama kendi hayatları için başkalarının hayatlarının en mahrem, en güzel parçalarını çalmayı, kıs kıs gülerek arkalarını dönüp gitmeyi de çok iyi biliyorlardı. Kokuşa kokuşa "güzel bir dünya" yaratmışlardı. Güzel dünya büyüdükçe kokusu da artıyordu.</p>

  <p class="normal">O güzel dünyanın içinde bir ülke, o ülkede bir şehir, o şehirde bir sokak, o sokakta metruk bir bina. Korkutuyor fanileri. Hayaletler, yalanlar, cinayetler uyduruyor faniler. Emine dün geceden beri korkmuyor, gitti sanki korkuları arkalarına bile bakmadan. Ayhan bugün gitmedi annesinin mezarına, Rızvan Efendi ovmadı ellerini gül suyuyla, Lerna Hanım bakmadı fotoğraf albümüne, Rüstem unuttu öfkesini. Uyumadılar hiç. Bekliyorlar Selvi'nin uyanmasını.</p>

  <p class="normal">Büyük Kuzgun:<span class="ideitalik">"Nerede arıyor, nerede bekliyorsunuz siz Selvi'yi? Uykuya gitti Selvi, rüyaya, geçmişinden kalma rutubetli bir odaya gitti. Gelmeyebilir, dönmeyebilir tekrar bu romana. Üzülmeyin gelmezse. Kapısı penceresi yok odanın, nasıl girdiyse, öyle çıkacak belli ki. Ama çıkmazsa onun için üzülmeyin, kendi halinize üzülün..."</span></p>

  <p class="normal">Küçük Kuzgun: <span class="ideitalik">"Üzülün tabii. Ölmüş galiba Selvi'nin annesi. Babası da ölmüştür belki. Mezarları da vardır ama kayıp işte Selvi. Dönmeyebilir. Yıllardır kayıp zaten. Kaybetti çocuk haliyle kendini. Dedesini öldürmeseydi onu bulur, önemli insan yapardı. Babaannesi de ölüvermeseydi varaklı aynanın karşısında bedeni sallanan Yurdanur'un cesedine baka baka; soylarına yakışır şekilde eğitirdi Selvi'yi annesinin soysuzluğuna inat, göğsünü gere gere. Ama yok. Dönmeyebilir, kayboldu Selvi."</span></p>

  <p class="normal1">O gece, annemin Adalet annemin yeşil şalını omuzlarına alıp gittiği o gece; hepimiz kaybolduk zamanın rahminde. Birkaç saat sonra pencereden evin içine mavi-kırmızı ışıklar girdiğinde, Adalet annem telaşla beni mutfağa götürdü. Mutfaktan bahçeye çıktık ve Lerna teyzeyi çağırıp beni karga tulumba bahçe duvarından ona verdi. Sonra o da kayboldu. Bir gecede hem de... Sırlı dilinin çatalını göstere göstere kaybetti gecenin karanlığı onu. "Ben gelene kadar burada kal, sakın sessizliğinden ayrılma" dedi. Lerna teyze evin bütün ışıklarını kapayıp, beni çatı katında bir odaya sakladı ve "Sessiz ol, sakın sessizliğinden ayrılma," dedi. Anlamıştım. Bu sefer anlamıştım. Sessizliğimden ayrılmayacaktım. Korkunun benden ayrılmaması gibi ben de sessizliğimden ayrılmayacaktım... Anlamıştım ama korkuyordum.</p>

  <p class="normal1">Ne olduğunu bilmiyordum. İnsan başına gelecekleri bilmezse mi korkardı?</p>

  <p class="normal">Büyük Kuzgun: "<span class="ideitalik">Koork!"</span></p>

  <p class="normal1">Havasız, soğuk ve tozluydum. Korku kokuyordum. Korkuyla boğuluyordum.</p>

  <p class="normal1">Öksürmemek ve sessizliğimden ayrılmamak için ellerimi de ağzımdan ayıramıyordum.</p>

  <p class="normal"><span class="ideitalik">Bir süre sonra ağzıma kapanmış avuçlarım terledi, ellerim yoruldu, korkudan karnım ağrımaya başladı. Gözlerimden yaş, bacaklarımdan</span> çişim <span class="ideitalik">akıyordu. Korkuyordum.</span></p>

  <p class="normal1">Sağ ve sol elim ağzımın etlerine kaynıyordu sanki.</p>

  <p class="normal1">Etim, etime kaynadıkça korkum artıyordu...</p>

  <p class="normal">Küçük Kuzgun: "<span class="ideitalik">Koork!"</span></p>

  <p class="normal1">Gözlerim kapanıyor ve görüyordum; çınar ağacını, konağın çarpan kapılarını, babaannemin nefretini, dedemin kızgın demirden beter acıtan soluğunu, halam Yurdanur'un ipte sallanan narin vücudunu, Cevdet ve Cemil amcamın hep aynı giydikleri takım elbiselerini, pufböreklerinin tabağını, bisikletimi, Adalet annemin yeşil şalını... Görüyordum silahları, koşan yakalayan adımları görüyordum. Duyuyordum her şeyi... Yoruluyordum...</p>

  <p class="normal1">Gözlerimi, kulaklarımı ve ağzımı çekip çıkarmak istiyordum kendimden.</p>

  <p class="normal">Hepsinin derdi olmuştu Selvi. Sanki yıllardır onlarla yaşıyordu da daldığı uykudan uyansa bitecekti bekleyişleri. Bir avuç topraktan daha karaydı sokağın insanları. Kendi acılarını unutmak ve belki de yüzleşmek için sevmişlerdi Selvi'nin onları dillendiren dilsizliğini. Faniliğin veremine tutulmamak için sığındıkları acılarını şimdi bir siper gibi kullanıyorlardı. Barışmayı bir kez bile düşünmezken şimdi Selvi'ye bağlamışlardı hayatlarını. Bir uyansa uykusundan bitecekti her şey. Birbirini ovalayacaktı Rızvan Efendi'nin gül suyuyla ıslanmış elleri, Lerna'nın gidip gelen ama şimdi durmuş olan aklı yine sarsılacaktı kikirdemeleriyle. Rüstem'in öfkesi, Emine'nin korkaklığı durduğu yerden devam edecekti. Ayhan yine okşayacaktı annesinin tabutu içindeki naylon çorapları ve kaldığı yerden devam edecekti Çilem'in yaşama az da olsa tutunan sevinci.</p>

  <p class="normal">Ertesi sabah düşmüştü ateşi Selvi'nin. Sırtını dönmüştü Çilem'e, Emine'ye ve Rüstem'e. Cesareti yoktu Rızvan Efendi'nin ona bakmaya. Metruk binanın bahçesinden izledi Selvi'nin evini. Ayhan'ın ise aklı yetmiyor, çıkmaz sokak boyunca bir ileri, iki geri volta atıyordu. Lerna Hanım, Adalet Hanım'dan Selvi'ye miras kalan ekru renkli koltukta oturup metruk binaya bakarken, "Adalet Hanım, Hristamos ve Seyit öldükten sonra beni Samatya'da buldu," dedi ve devam etti:</p>

  <p class="normal">"Ben ağlıyor geçmişe. Ben kederli, ben korkmuş, ben kimsesiz kalmış. Getirdi beni yeniden dünyaya. O zamanlarda o bilmem kimlerin konağında çalışıyor. İşte buncağıza yoldaşlık ediyor. Geçti zaman, döndü devran. Bir gün bana gelirken Selvi'yi de getirdi. O zaman da böyle beyazdı elleri, ışıldardı gözleri. Hayrandı bizim Adalet'e. Annesi bilirdi sanki. Allah biliyor ya hiç sevgisini eksik etmedi Adalet kızcağızın üzerinden. Ölürdü onun için. Bir gün gitti Adalet. Polisler götürdü onu..."</p>

  <p class="normal1">Bense umursamıyor, duymuyordum artık hiçbir sesi. Ses başkaydı. Hep Lerna teyzenin sesi vardı artık. O çatlak, o yumuşak, o ölümlü, o korkunç sesi... Adalet annem o gece beni ona verip gitmişti. İç savaş vardı, hem de en kötüsünden. Ben de bir iç savaşın içindeydim. Kendimle, çocuk halimle savaşıyordum. Dört ay Lerna teyzeyle evden hiç çıkmadan yaşadık. Rızvan Efendi yüzüme bir tuhaf bakıyor, beni sevmediğini düşündüğüm o sert suratı bana dönünce akıp gidiyor ve yok oluyordu sanki. Lerna teyzeyle sürekli fotoğraf albümündeki fotoğrafları değiştiriyor, hep aynı isimlerle farklı yüzleri olan insanlara bakıyorduk. Bu da bir oyundu. Seyit bir hafta bıyıklı bir adam oluyordu, bir hafta gençten bir delikanlı. Karin gülümseyen kadın olurken bazen sevimsiz ihtiyar bir kadına da dönüşebiliyordu. Eskiciden gelen fotoğraflardı bunlar. Bize gelince de eskiyorlardı işte, ölüyorlar, kayboluyorlardı.</p>

  <p class="normal1">Bu arada yaşadığımız sokağın havası değişmişti gözümde. Sanki hiç sabah olmuyor, kuşlar cıvıldamıyor, kediler uğramıyordu. Sisliydi. Adalet annem kayıptı.</p>

  <p class="normal1">"Adalet annem nerede Lerna teyze?"</p>

  <p class="normal1">"Kayboldu, kaybettiler, bu dünyadan kurtardılar onu ama sen korkma artık ben varım."</p>

  <p class="normal1">Sürekli tekrar ediyordu: "Bu dünyadan kurtardılar onu... Bu dünyadan kurtardılar onu..."</p>

  <p class="normal1">Korkunç korkunç kikirdiyor ve içimi acıtan cevaplar veriyordu her seferinde. Ama biliyordum kaybeden bir tek ben değildim. Kaybolan bir tek o değildi. Ama sanki farkında değildi insanlar kaybettiklerinin ve kaybettikleriyle beraber kaybolduklarının. Onlar kaybederken ve bunu umursamazken başka başka varolma biçimleri yüklemişlerdi yaşamlarına.</p>

  <p class="normal1">Yaşadığımız hayatta bir anlam aramamayı Adalet annem öğretmişti bana. Arayıp "İşte bu," diyeceğimiz bir anlam yoktu. Anlam kendimizdik ve illa yükleyeceksek de kendimizden bir şeyler yükleyecektik. Yaşanmışlığımızın verdiği bilgiden, hevesten, erdemlerimizden... En basiti her sabah aynı kediyi gördüğünde şaşırmak mesela... Bu bile bir anlamdı ve yaşamak çok basitti insan hırslarımız olmasaydı eğer.</p>

  <p class="normal1">Lerna teyze için de yaşamak çok basitti. Kapamıştı o eve bütün hayatını. Böyle varolmayı seçmemişti ama yol burayı göstermişti. Karşı çıkamamıştı korkaklığından, kimsesizliğinden ve lanetlenmiş reddedilişinden. İnsanların savaşlarından korka korka sığınmıştı kendine. Yine de onu seviyordum, o ise onu Adalet annemi sever gibi sevmemi bekliyordu. Bana onun gibi hikâyeler anlatmaya çalışıyordu:</p>

  <p class="normal1">"Kahırlı dünyanın bir ülkesinde ağaçlıklar içinde, vapurlar üstünde, kuşların kanatları altında ve birbirinin içinden geçen insanlar arasında bir kız yaşarmış. Bu kız dünyanın bütün hikâyelerini dinlediği arkadaşıyla bir akşam otururken çok sıkılmış ve demiş ki, ‘Bana artık hikâye anlatma!' Arkadaşı çok şaşırmış ama nedenini de sormamış. Susmuş ve bir daha hiç hikâye anlatmamış..."</p>

  <p class="normal1">Hep böyle yarım kalıyordu anlattığı hikâyeler ve hepsinin içinden öfke dumanı boğuyordu beni. Ona bir gün, "Bana hikâye anlatma o zaman," diye çıkıştığımda "Sen anlat o zaman," dedi.</p>

  <p class="normal1">Anlattım, ona çok tanıdık gelen bir hikâyeydi: "Bir zamanlar Lerna adında çok güzel bir kız varmış. O kadar güzelmiş ki Musa Dağı'nın eteklerindeki tüm ağaçlar benim de gövdeme yaslansın, güzelliği güzelliğime, güzelliğim güzelliğine geçsin derlermiş. Ama ağaçların yaslandığı Musa Dağı'nın öyle büyük acıları varmış ki... Tepeden tırnağa ağlamaklıymış aslında bütün ağaçları, yolları ve rüzgârı. Yine de dünya bu işte. Musa Dağı'nın esen rüzgârı dillendirmezmiş arıları, kuşları bir de küsüp susmuş akılları. İşte orada, o rüzgârla, o susmuşlukla yaşayan kız, bir gün dillendirmiş aşkını Musa Dağı'nın sabahlarına. Koşmuş gitmiş Musa Ağacı'nın gölgesine, öpmüş sevdalısını. Ama bilmiyormuş bu güzel kız sevdalısı Seyit'in bir gün..."<br class="chapter" />
  Tuhaf bir bencillikti belki onunki, yine de kızmıyordum. Aklı bir gidip gelen, korkularının yorganı altında kan ter içinde kalmış, yarı çocuk yarı ihtiyar halleriyle şaşırtıyordu her seferinde beni. Ama alışmıştım. Arada Rızvan Efendi'nin eskicilerden topladığı küçük süs eşyasını ve eski fotoğrafları sanki kendi yaşanmışlığından anılar taşıyormuşçasına sevip onlarla konuşması garip gelmiyordu artık. Bu kadar yalnız oluşuna da üzülmüyordum. Kendimi çoktan siper etmiştim onun o tek başına kalmış yalnızlığına. Adalet annem gelene kadar onunla kalacaktım.</p>

  <p class="normal">Dönmüştü yüzünü Selvi, tozlu, küsmüş salonuna. Uyandığını gören Çilem, "Selvi abla... Çok ateşin vardı, şükür düştü. Daha iyice misin şimdi?" diye sordu hem korkak hem sorulu bakışıyla. Selvi, gülümsemeden başını öne eğdi. Pencereden metruk binaya ve servi ağaçlarına daldı yaşlı gözleri. Emine, "Dün geceden beri ateşler içindeydin, Rüstem ilaç aldı, Lerna Hanım az önce gitti, sana çorba yapıp getirmiş. Bütün gece sayıkladın," diyerek gülümsedi.</p>

  <p class="normal">Selvi, Rüstem'in gözlerinin içine baktı. Kanlı bir çarşaf, kanlı bir kundak gibiydi Rüstem'in gözleri. Yüzünde elini gezdirdi bir süre ve yattığı yerden yavaşça kalkıp Rüstem'in elinden tutarak üst kata çıkardı. Yatak odasından içeri girdiğinde Rüstem'i yatağın kenarına oturttu, kırmızı deri bavulu yatağın üstüne boşalttı. Arkası, önü yazılı kâğıt parçaları, elbiseler, eskiden kalma, eskimiş yorulmuş olan birkaç eşyayı hiç yüzlerine bakmadan, görmek istemezcesine yataktan aşağı sürdü. Rüstem hiç kıpırdamadan Selvi'yi izliyordu. Eski moda bluzlar, kloş etekler, ekoseli gömlekler, kâğıtlar, fotoğraflar duvarlara sessizce çarpıyordu Selvi'nin küskünlüğüne gücenmeyerek. Gazete kupürlerini, eski yorgun mektup zarflarının ve fotoğrafların gırtlağını sıkarcasına avuçlayıp Rüstem'in etrafına döktü beyaz ellerinden. Rüstem gazete kupürlerine dokunamıyor, mektupları açamıyor, pastane paketleriyle kaplı kitapların sayfalarını aralayamıyordu. Yere düşmüş fotoğrafı Rüstem'e uzattığında korkudan kocaman olan gözleriyle fotoğraftan gülümseyen kadına ve yanındaki küçük kıza baktı.</p>

  <p class="normal">"Annen ve sen," dedi Rüstem.</p>

  <p class="normal1">Ölmemişti, kaybolmamıştı annem. Geri dönmüştü işte. Bir kuş gibi geri gelmiş, bir tomurcuk gibi patlamış, bir gemi gibi denize açılmış gelmişti işte.</p>

  <p class="normal1">Ama... Nasıl bir gelişti o? Alfabenin dışındaki harflerle gelmişti, o tatlı bedeninden aşağı hiçbir harf akmıyordu. Hiçbir harfi yoktu artık. Ama gelmişti. Yok, o gelmemişti. Biz gitmiştik.</p>

  <p class="normal1">Oradaydı. Onu buldular. Oturuyordu sandalyede. Ölmüştü...</p>

  <p class="normal1">Yaşamın nedeni olan bir ölüm müydü? Nedeni sorulmayasıca, içine tükürülesice geberene kadar susulasıca bir ölümdü. İçi ölmüştü annemin. Bedeni kalmıştı sadece yarı canlı. Uyduruk bir sandalyede oturuyordu. Yıllardır o sandalyedeydi sanki. Eti demire kaynamış, eti bedeni soğumuş, eti paslanmış, kaskatı olmuş... Ne biçim bir gelişti bu metal gibi tadı... Kalmıştım onu öyle sandalyede oturur gördükçe. Ben kalmıştım ama aklı gitmişti annemin.</p>

  <p class="normal1">Beni aldılar... Beni, canlı cenazeyi kollarına aldı Payidar dayım. Bakıyordum hâlâ sandalyesinde oturan soğuk bedene. Sarhoş oldum Payidar dayımın rakı kadehinin içine düşen o küçük sinek gibi... Ben Payidar dayımın kollarında o odadan uzaklaşırken yüzüme bakıp küçük, çok küçük güldü annem. O gülüşü hiç unutmadım ben...</p>

  <p class="normal">Zoraki de olsa gülümsedi Rüstem acı acı... "Üzgünüm," diyebildi yalnızca. Selvi'nin beyaz yüzünden akıyordu annesi Suna'nın o küçük gülüşü. Ayağa kalkıp pencerenin önüne gidip kahverengi kadife perdeyi araladı, metruk binaya ve servilerin dallarındaki Kuzgunlara baktı. Orada duruyorlardı. Rüstem hiçbir şey demeden odadan dışarı çıktı. Yüzleşemeyecekti Suna'nın sonrasıyla...</p>

  <p class="normal1">Sonra... Sonra bedeni de öldü annemin. Sıradan bir ölümdü. Yaşamdan artık hiçbir şey beklemeyen bir ölüm... Kolları bağlı, sırtı duvarda bir ölüm... Önce aklını almışlardı annemin. Alıp mahkeme dosyasının sayfaları arasına koydular, kurusun diye. Oysa Adalet annem çiçekleri koparıp kitapların sayfaları arasında kurutulunca orada o sayfada ölümün başladığını söylerdi.</p>

  <p class="normal"><span class="ideitalik">Ama almışlardı annemin aklını. Aklını aldıkları için bedeninin bir işe yaramayacağını düşünmüş olacak ki annem ölüverdi sonra. Öldü. Basit bir ölümdü. Beyaz ve korkunç fayanslar arasında işe yaramayan mor, kırmızı bedenini yıkadılar</span>, <span class="ideitalik">aklına, düşüncelerine, hayallerine yapamadıklarını yapıp pakladılar bir güzel. Ak pak verdiler bize.</span></p>

  <p class="normal1">Babam geldi aklıma. Ne de şanslıydı annemi böyle görmediği için ve ne şanslıydı uğurlarına kendilerini biledikleri devrim hayalleri. Böyle akça pakça bir hayaletleri daha olmuştu.</p>

  <p class="normal1">Yürüdüm sonra. Annemin ölüsünü cebine koyup durmadan yürüdü aklım. Adalet annemse gelmiyordu ne ölü, ne diri... Ben yine de yürüdüm... Ölülere ve dirilere inat yürüdüm aklımla beraber.</p>

  <p class="normal1">Düşünceleriyle, içine düşenlerle, yanına konanlarla, kenarından düşenleri toplaya toplaya yürüdü aklım. Gitmedi; sadece yürüdü. Kendime, kendine; bize yürüdü.</p>

  <p class="normal1">Kimsesizliğim büyürken, Adalet annemin beni sarıp sarmaladığı kundağın yırtılan parçalarıyla çırılçıplak kalsa da aklım; yine de yürüdü. Tarlaları, çiftlikleri, dağları, nehirleri geçtim. Kaybolmuştum artık nasılsa. Konakları, gemileri, martıların gagalarını geçtim. Özgürdüm aklımla yürürken. Kaybede kaybede kendimi, bulacaktım Adalet annemi.</p>

  <p class="normal1">Aklımı kaybetmeden bulmalıydım onu.</p>

  <p class="normal1">Yatağımın ucu, başı yok. Aklımın uykusu yok... Aklım, benim biricik hainim, sırdaşım; canım dipsiz kuyum... İtiraf etmeliyim; arada kaybolmadı da değil içimden.</p>

  <p class="normal1">Ben ararken aklımı, düştü içine Adalet annemin anlattığı hikâyedeki Atanashia. Hemen saklandım Atanashia'nın tecavüzlü ve yangınlı evine.</p>

  <p class="normal1">Ağladı bebek, korktu, çığlığa sarıldı çocuk. İhtiyar kadın karıştırınca tecavüzle yangının tarihini, buldum ben aklımı. "Ahh dedim Atanashia gel alıp aklımızı gidelim, dönelim Adalet annemin hikâyesine..."</p>

  <p class="normal1">Anlamaz gözlerle baktı gözlerime. "Yok," dedi Atanashia. Dönmedi Adalet annemin hikâyesine. Kararmıştı derisi. Yangından beri hep böyleydi Atanashia'nın derisi. Kokmuş, yıkanmayı unutmuş derisi. Köyünün eski çamaşırhanesine götürdüm onu. Adalet annemin anlattığı hikâyede kızıyla çamaşır yıkadığı çamaşırhaneye... Yıkadım, bir güzel keseledim kara derisini. Yuvarlandı siyah siyah kirler. Ne çok kirlenmişti Atanashia'nın aklı. Sürüyorum, bastırıyorum ama çıkmıyor kir, pas, çamur, kan, is... Yine de usanmadan temizliyorum Atanashia'nın aklını. Tarıyorum saçlarını ama ben taradıkça kafa derisi kanıyordu Atanashia'nın. Dökülüyor saçları aklını kovalarcasına. "Adalet annemi gördün mü?" diye soruyorum. Aynaya bakıyor Atanashia. Çığlık çığlığa koşuyor taş evine. Kalakalıyorum köy meydanında.</p>

  <p class="normal1">Yedi tepede yedi yaşındayım. Kocaman bir yedi yaşım var. Tek kollu ve tek uzun bacaklı. Duruyorum yedi yaşımla orada, burada, dünyanın kenarında bir yerde. Çevremde, hayatta kalabilen herkes bana bakıyor; bekleyişime...</p>

  <p class="normal1">Pencerenin önünde bekliyorum, sokağın sonunda bekliyorum, kesme bardağı elime alıp, fotoğraflara bakarak, gözlerime aynada baka baka bekliyorum... Lerna teyzenin Seyit'i beklemesi gibi bekliyorum. Ayhan'ın annesinin ölüsünün uyanmasını beklemesi gibi bekliyorum...</p>

  <p class="normal1">Ben böyle beklerken güneş daha doğmadan az önce uykusuzluğuma geliyor Adalet annem. Saçları yine açık ve üstünde yine o lacivert elbisesi. Ekru renkli koltukta oturuyor, dizlerine yaslanmış bir fotoğraf albümüyle. Fotoğrafımızı gösteriyor. "Bak" diyor, "Selvi ve Adalet."</p>

  <p class="normal1">Yeşil tekli koltuktan doğrulup dizlerinin yanına gidiyorum, o küçük kafamı yaslıyorum dizlerine. Dudakları yeniden hareketleniyor:</p>

  <p class="normal">"Duymayacaklar seni Selvi. Harlı bir sabır verdi dünya dedikleri bana... Sana emanet ediyorum onu. Sakın üzülme, hem şimdi yeni bir hikâyedeyiz Selvi.</p>

  <p class="normal">Anlatıl(ma)mışlıklarını beyaz bir kefene saracak, avuçlayıp bırakacaksın toprağın üstüne.</p>

  <p class="normal">Ben seninle yürüyeceğim aynı hizada. Arkanı dönüp bakarsan saçlarına gidecek ellerim usulca. Saçlarındaki ellerime dönecek düne bakıp düşen yüzün...</p>

  <p class="normal">Bakmayacaksın düne, ellerime bakacaksın. Yavaşça yürüyüp uzaklaşacağız sıkıp bıraktığımız anlatıl(a)mamışlıkların kefeninden.</p>

  <p class="normal">Sonra, her yağmur yağdığında biraz daha inecek toprağın altına... Hayat olacaklar, can olacaklar servilere... Sonra o servilerin gövdesinde oturacaksın. Bu çocuk hallerin saçlarına konacak, saçların da solacak... Bak dünya burası Selvi, büyüyeceksin... Hadi şimdi uyan bu rüyadan..."</p>

  <p class="normal1">Bir uyanıyorum o dizler Adalet annemin dizleri değil. Aynı elbise, aynı lacivert ama Lerna teyzenin dizleri bunlar. Vuruyorum dizlerine, "Git," diyorum, "Lütfen git, sen Adalet annem değilsin..."</p>

  <p class="normal">İstemiyorum onun birbirine karışan insanlarının anılarını. Kikirdiyor yine korkunç korkunç. Kikirdiyor yine acı acı<span class="ideitalik">... "Sen," diyor, yüzüne bakıyorum.</span></p>

  <p class="normal1">Ellerini gezdiriyor saçlarımda. Acıyor saçlarım, acıyor bendeki o köksüz, kimsiz, belleksiz ismi. "O gelene kadar ben varım, korkma," diyor. Korkuyorum.</p>

  <p class="normal">Gelmemişti Adalet. Gelememişti Selvi'nin Adalet teyzesi ve Adalet annesi. Lerna Hanım'ın gelmeyen Seyit'i gibi gelmemişti. Seyit kök ve güç düşkünü aşiretine geri dönmüş, Lerna'yı bu dünyadan edip kendi töresiyle el sıkışmıştı. Unutmadı ama gâvur dölü Lerna'yı. Koynuna verdikleri Sıdıka'nın üçüncü gebeliğine kadar hep Lerna'nın yüzünü gördü Sıdıka'nın şefkatli yüzünde. Üçüncü çocuk erkek olunca göğsü kabardı, öptü Sıdıka'yı ilk kez alnından. Lerna hiç haber almadı Seyit'ten. Haber verecek bile kimsesi kalmamıştı.</p>

  <p class="normal">"Öldü," dedi bir sabah kendine aynada bakarken ve o gün öldü Seyit. Karalarını giyip metruk binanın bahçesinde bir mezar açtı Rızvan'la. "Seyit'in mezarı bu," dedi, dualar okudu, helvalar kavurdu, kırkını çıkardı rahatladı içi. Kustu Seyit'in mezarına gömdüğü elbiselerine. Seyit elbiselerini, tarağını, Lerna'nın ona ördüğü süveteri bile almadan terk etmişti Lerna Hanım'ı. Korkmuştu Hristamos'un canını alan eylül akşamı. Ertesi gün arkasına bakmadan binmişti otobüsüne korku dolu bedeniyle. Pişman ama yine de vicdansız kalbiyle geride bırakmıştı Lerna'yı. Kalmıştı Lerna Hanım.</p>

  <p class="normal">Koskoca İstanbul'da bir eylül gecesi on sekizinde kalakalmıştı öyle. Tarihin mirası yalamıştı Lerna Hanım'ın bedenini. Orta yaşının ortasında tanımıştı Selvi'yi. Yıllar önce ayın yedisinde sokağın o zamanki sakinlerinden eski ses sanatçısı Nagehan Hanım, öğretmen emeklisi Nüvit Bey, Seminur ile kızı Şehnaz da vardı hatta.</p>

  <p class="normal">Adalet Hanım'ın elini bırakmadan şaşkın şaşkın girmişti Selvi evden içeri. Tam bir küçükhanımdı. İri gözleri ışıl ışıl, kolalanmış elbisesi, lüle lüle kahverengi saçları, oturması kalkması, ses tonu ve yemek yemesi ile tam da köklü bir aileden gelmeydi. Çok sevmişti Lerna Hanım çocuk Selvi'yi. Hemen fotoğraf albümünü göstermiş, bardağa süt, tabağa kâhke koymuştu. Kucağına almaya cesaret edemediğinden yanı başına oturup Musa Ağacı'nın gölgesinde geçirdiği çocukluğunu anlatmaya başlamıştı.</p>

  <p class="normal">Anlatmak güzeldi. Yalan ve istediğin gibi bazen. Ya da anlatmamak mesela... Rüstem gibi anlatmamak... Susmak öyle. Yüzleşememek hayal kırıklığıyla. Rızvan Efendi gibi gömmek vicdanını. Ayhan gibi kendi kendine güzelce delirmek... Emine gibi kenara çekilip korkuyla izlemek dünyayı... Kuruyana kadar anlatmamak ya da anlatmaya anlatmaya kurumak.</p>

  <p class="normal">Dünyaya alışamamışlardı işte. Boğazlarında birer sus kuşu ile oturuyorlardı evlerinin pencere önlerinde. Artık Selvi de oradaydı. Çocukluğunun, yurdunun o en güzel sokağında.</p>

  <p class="normal">"Her şeye rağmen güzeldi," diye düşündü Lerna Hanım metruk binanın damından Selvi'nin yeşil, cumbalı evini izlerken. Yaşamak güzeldi. Ama insan çirkinleşiyor, çirkefleşiyordu. "Aşağı in, düşeceksin şimdi deli karı!" diye bağırdı Rızvan Efendi.</p>

  <p class="normal">Lerna Hanım metruk binanın damında kollarını gökyüzüne açtı: "Parlayan ateşle fırlayıp kararan güvercinler! Canına yandığım Seyit! Kaymak kalpli Hristamos! Sevgili dostum Adalet! Bekleyin geliyorum, bekleyin çocuklar, geleceğim yakında!"</p>

  <p class="normal">"Yine kaçırdı keçisini," diye söylene söylene metruk binanın merdivenlerini çıkan Rızvan Efendi'nin arkasından tırmanıyordu Rüstem soluk soluğa. "Dur baba," dedi. Durdu Rızvan Efendi'nin dünyası. Kafasını çevirip Rüstem'e baktı.</p>

  <p class="normal1">Çok önceleri anlatmıştı Adalet annem Rızvan Efendi ile oğlu Rüstem'in hikâyesini. Babamla dedeme benziyorlardı... Bir zamanlar, hani çok zaman önce değil ama yine kocaman birin içinde başka bir zaman Ereğli Köyü'nde balıkçı Rızvan Kaptan varmış. Dediğim dedik, dayı mı dayı ama çok da adil bir adammış. Deniz, balıklar ve tayfalar ondan sorulurmuş. İki oğlu ve hanımı Zehra ile denizden kazandığı hayatı, günlerden bir gün denizdeki fırtınayla alabora olmuş. Karısı Zehra ile büyük oğlu Rıfat'ı bir cumartesi günü deniz almış. 72 numaralı Üsküdar vapuru karşı koyamamış denizin dalgalarına ve ikiye bölünüp içindekileri gömmüş denize. Rıfat ve Zehra da gömülmüş körfezin soğuk sularına. Ekmeğini çıkardığı deniz alıvermiş ilk göz ağrısı Rıfat'la Zehra'sını Rızvan'ın. O günden sonra daha üç yaşında olan Rüstem'le bir başına kalmış.</p>

  <p class="normal1">Denize attığı her ağ sanki bir hançer olmuş Rızvan'ın. Akıtmış gözyaşını dalgalara, balıklara dökmüş yasını. Büyütmüş Rüstem'i teknesi Oğul'un koynunda. Anlatmış ona denizi, balıkları ve masalları... Sanmış ki Rüstem'in yüreği hiç kabarmayacak, hayalleri hiç olmayacak, dünyayı sadece hayatı veren ve hayat alan denizden ibaret sanacak.</p>

  <p class="normal1">Ama büyümüş Rüstem. İstanbul'da üniversite kazanmış. Sonrası yangınlı bir volkan, sonrası devlete karşı kükreyen bir aslan... Kasabalı, Rüstem'in vatan hainliğini duyurmuş tüm balıklara. Utanmış Rızvan Efendi, "Oğlun devlete karşı gelmiş," dediklerinde. Bırakmış hayat veren ve hayat alan denizi, Zehra'yı ve Rıfat'ı. Bakamamış kimsenin yüzüne. Yüzü yerde gelmiş İstanbul'a.</p>

  <p class="normal1">Buraya kadar anlatmıştı Adalet annem. Üzülüyordu onun için. Biz Rızvan Efendi'ye ne kadar yakın davranmaya çalışsak o bize o kadar nefretle bakıyordu. Anlayamıyorduk.</p>

  <p class="normal1">Hiç sevmiyordum onu. Adalet annemse yine de anlayamadığım bir şefkatle bahsediyordu ondan. Oğlu içerden çıkınca daha iyi olacak diyordu sürekli. Oğlunu merak ediyordum. Belki de babama benziyordu. Onun da hayalleri çaresizliğin kuyusuna düşmüştü, hiçbir akıllı çıkaramıyordu belki... Çıkaramayacaktı da. Rızvan Efendi, oğlu Rüstem içerden çıktıktan sonra yüzüne bakmadan karşılamış onu ve buraya getirmiş. Bu çıkmaz sokağa ama başka bir eve. Yokmuş gibi yaşamış yıllarca ama gözü Rüstem'in üstünde. Yine de gözümün önünde olsun diye... Rızvan Efendi'nin hikâyesini anlatan Adalet annemin bilmediği bir şey vardı oysa...</p>

  <p class="normal">Kafasını çevirip Rüstem'e baktı Rızvan Efendi. Ne bir baba oğul, ne düşman, ne de dostlardı. Birbirlerinden ayrılalı çok olmuştu, bir daha hiç yaslanmayacaktı başları birbirlerinin omuzlarına. Lerna Hanım Selvi'nin kolunda ağır adımlarla metruk binanın merdivenlerinden aşağı iniyor, bir yandan da "Herkesler ölüyor ama ben bir türlü ölmüyorum," diye söyleniyordu. O öyle söylenirken Rüstem'in söyleyemedikleri asılı kalıyordu dudaklarında. Rüstem'in söyleyemedikleri asılı kalınca, Rızvan Efendi'nin söyledikleri de vicdanını okşayamıyordu. Oysa ne çok isterdi Rüstem'in o çocuk kafasını, o küskün adam kafasını yeniden göğsüne bastırmayı.</p>

  <p class="normal">Ama yok, gölgeleri bile ayrılmıştı birbirinden. Zaten çok geçmeden bu yüzleşmeyi yüzsüzce unutacaklardı. Böyle öğrenmişlerdi susmayı. Ölene kadar birbirlerinin dudaklarına baka baka susacak, sustukça susayacaklardı anlatamamışlıklarına. Ve böyle böyle ölecek, sadece kendi hikâyelerinin kahramanı olacaklardı. Kimse onları bilmeyecek, kimse onları hatırlamayacaktı. Çıkmaz sokakta öylece öleceklerdi.</p>

  <p class="normal">"Ne istedin o insanlardan?" diye bağırmak istedi Rüstem. Sesi metruk binanın yıkık ve karanlık katlarında yankılanacaktı.</p>

  <p class="normal">Rızvan Efendi, Rüstem'in omuzlarını tutacak ve takma dişleri arasından sıçratacaktı çaresizliğini: "Benim yüzümden değil oğul! Ben adreslerini vermesem de bulacaklardı onları! Kanundan, devletten kaçılır mı? Benim yüzümden değil! Ben mi geberene kadar dövün, işkenceden öldürün dedim... Hem ben her şeyi senin için yaptım! Temizlen, aklan, yeni bir hayata başla. Gerçek dünyayla tanış, eline ekmeğini al, aklını almasınlar yine diye. Ben senin için yaptım oğlum!"</p>

  <p class="normal">"Oldu mu peki?" diye soracaktı Rüstem yan yan gülümseyerek. "Benim için yaptıkların yerini buldu mu peki? Senin yüzünden, senin gibiler yüzünden paramparça olduk biz. Sen gibiler yüzünden bu haldeyiz şimdi. Neymiş, beni korumak içinmiş! Beni neyden korudun sen baba?" diye de bağıracaktı gözlerini aça aça...</p>

  <p class="normal">Büyük Kuzgun: <span class="ideitalik">"Koork..."</span></p>

  <p class="normal">Küçük Kuzgun: <span class="ideitalik">"Koork..."</span></p>

  <p class="normal">Ama tabii bunların hiçbirini söylemediler birbirlerine. Metruk binanın rutubetli, kırık dökük duvarlarında yankılanmadı sesleri. Sadece birbirlerine baktılar bir süre. Önce Rüstem, sonra Rızvan Efendi çıktı metruk binadan. Camekânlı balkonundaki sandalyesine oturduğunda likör şişesini kafasına dikti Lerna Hanım. Emine, Çilem ve Selvi de masada oturuyor birbirlerinin susturulmuşluklarının yandaşlığından cesaret alıyorlardı yine. Artık kimse ko-nuşmuyordu çıkmaz sokakta. Genizlerine bir sus kuşu konmuştu.</p>

  <p class="normal1">Bir keresinde bana bir hikâye anlatmıştı Adalet annem. İçinde sus kuşları vardı ama hikâye sonlanmıyordu ve sanki başı da yoktu. Boşlukta sallanıyordu tüm cümleleri... Aklıma en çok sus kuşları takılmıştı.</p>

  <p class="normal1">"Sus kuşu nasıl bir kuş Adalet anne?"</p>

  <p class="normal1">"O hiç görünmeyen bir kuş Selvi. Hiç gören olmamış şimdiye kadar."</p>

  <p class="normal1">"Hiç kimse görmemişse nerden biliyoruz biz sus kuşu diye bir kuş olduğunu?"</p>

  <p class="normal1">"Biliyoruz çünkü duyuyoruz. Ama şimdi sen görmediğimiz hatta susan bir şeyi nasıl duyarız diye de soracaksın değil mi?"</p>

  <p class="normal1">"Evet, hem adı sus kuşu hem de biz onu duyuyoruz..."</p>

  <p class="normal1">"Sus kuşunun sesini yalnızca içine yuvalandığı insanlar duyar. Hani ben sana bir keresinde ‘Sırlar sırlılarda kalır,' demiştim ya... Bu da onun gibi bir şey işte. Sus kuşunun sesini yalnızca içine sus kuşu yuvalananlar duyar."</p>

  <p class="normal1">"Kimlerin içine konuyor ki sus kuşu?"</p>

  <p class="normal1">"Beyhude bekleyenlere..."</p>

  <p class="normal1">Beklemek ne de tuhaf. Üstelik görmeyeceğini bile bile... Görsen bile elinde olanların hepsini kaybettikten sonra... Yaşadıktan, yaşlandıktan, ölmeye ramak kalmışken.</p>

  <p class="normal1">Ne de anlamsız beklemek. Madem adalet diye bir şey var o zaman niye sonra, çok sonra?</p>

  <p class="normal1">Güldü Adalet annem, "Dünya bu Selvi..." dedi.</p>

  <p class="normal1">Sormayacaktım hiçbir soru ve zaten soramıyordum da. Olan bitende bir anlam aradığımın, beklemek yerine izlemeyi tercih ettiğimin farkında bile değildim.</p>

  <p class="normal1">Şimdi beklemeyi düşünürken babam geliyor aklıma. Nasıl da unutmuşum öldüğünü. Bir arka sokakta kendi gibi hayalleri olan arkadaşlarıyla yürürken mi ölmüştü yoksa yalnız başına mı yürüyordu o karanlık sokakta. Tetiği çeken ne düşünmüştü babam kaldırıma yığıldığında?</p>

  <p class="normal1">İnsanları biçen bir tarih yazıyordu insanlar. Biçip lime lime ediyorlardı her bir parçayı...</p>

  <p class="normal1">Evet, işte o zamanlarda bir babam vardı benim. Ne zaman öldüğünü hiç bilmediğim belki de unuttuğum, kendime unutturduğum. Sanki şu merdivenlerden ellerinde kitaplarıyla inecekmiş, heyecanla sayfalarını çevirip, yüzüne oturan coşkuyla hayallerini anlatacakmış gibi. Kollarını açacak, yumruğunu kaldıracakmış, beni kucağına alıp kederle yüzüme bakacakmış gibi babam. Benim ölü babam...</p>

  <p class="normal1">Evet, o da öldü. Mezarı da var üstelik. Dedemin yanında, yanı başında yatıyor öyle.</p>

  <p class="normal1">Bazen gidip ikisinin de karşısında dikiliyorum. Ne önemli adamın torunu olarak, ne de hayallerine kurban gitmiş devrimci bir adamın kızı olarak... Duruyorum sadece... Çok basit bir duruş, çok basit bir bakışla duruyorum. Hani bir takvim yaprağının karşısında durur gibi... Parmaklarım arasında dönen bir jetonla vapurun gelmesini bekler gibi... Durmak ne de güzel oluyor onların çıt çıkmayan mezarında. Onların önemli yollarından geçmemiş ama yolların nasıl olmuşsa tozlarını yutmuş, tozlarında boğulmuş biri gibi oradan ayrılıp annemin mezarına gidiyorum. Onun mezarı ayrı, daha uzakta. Daha ucuz...</p>

  <p class="normal1">Onun ölüsünü ailesi kaldırdı. İlk defa gördüm onları. Terzi bozması Neriman'la postacı Halil'i... Tekne kazıntısı kara kuru kızlarını, annem Suna'yı gömerken gördüm onları. Hep bir mezar başında ağlarkenki dudakları, gözleri kaldı aklımda. Başka bir halleri hiç olmadı bende. Yanağımdan makas bile almadılar. Sadece korkunç bir üzüntüyle yüzüme bakıp arkalarını dönüp gittiler. Kalmıştım. Adalet annem yanılmıştı sanırım.</p>

  <p class="normal1">Bana bir keresinde "İnsan büyürken küçülür kimsesizliği," demişti. Ben büyüyordum evet ama büyüdükçe kimsesizliğim de yarışırcasına büyüyüveriyordu. Nurtopu gibiydi kimsesizliğim. Yanakları elma gibi kıpkırmızı kanlı kanlı, baldırları boğum boğum et, akça pakça gerdanı. Oysa ne de önemli dölü olan köklü bir ailenin kalan son üyesiydim. Dedemle babaannemin torunuydum. Konaklarda pahalı elbiselerin içine doğmuş, kaymaklarla, özel öğretmenlerle büyütülmüştüm. Ama ölülerim vardı işte. Mesele ölmeleri değildi. Hepimiz bir gün ölebilirdik. Yaşamın nedeniydi ölümün kendisi. Adalet annem öğretmişti bunu bana.</p>

  <p class="normal">"Ceviz tabutum nerde?" diye bağırıyor, bir yandan da odaların içini arıyordu Lerna Hanım.</p>

  <p class="normal">Yeni uyanmıştı Seyit'i ağırladığı rüyasından. Salonda her zamanki yerinde duran ceviz tabutu göremeyince telaşlanıp, "Yoksa ben öldüm de hayalet mi oldum," diye düşündü ve tekrar sordu, "nerde benim ceviz tabutum?"</p>

  <p class="normal">"Rızvan aldı," dedi Ayhan ısırdığı elmayı çiğneye çiğneye.</p>

  <p class="normal">Lerna Hanım hızını kesip donup kaldı kapının önünde. Bir süre durup yine korkunç korkunç kikirdemeye başladı "Niye aldı, öldü mü yoksa?" "Ya illa birimizden birini öldüreceksin. Ne bileyim ben niye aldı? O kadar da uğraştırdın, o kadar para verdik ceviz diye... Az önce geldi aldı işte, metruk binanın bahçesinde duruyor, kuşlar sıçıyordur affedersin üstüne."</p>

  <p class="normal">Rızvan Efendi sadece tabutu değil Lerna Hanım'ın evindeki yıllardır eskicilerden toplanmış süs eşyasını ve fotoğrafları da almıştı.</p>

  <p class="normal">"Karin'in bana Fransa'dan yolladığı müzikli kutu nerde?"</p>

  <p class="normal">"Rızvan aldı. Karin Fransa'da mı?"</p>

  <p class="normal">Lerna Hanım camlı büfenin içine baktı:</p>

  <p class="normal">"Seyit'in ilk maaşıyla bana aldığı Meryem Ana heykelciği de yok."</p>

  <p class="normal">"Onu da aldı."</p>

  <p class="normal">"Fotoğraf albümüm?"</p>

  <p class="normal">"Onu da almış zaar..."</p>

  <p class="normal">Çırılçıplak kalmıştı Lerna Hanım. Önce salonu inceleyip eksik eşyayı aradı gözleri. Hiçbiri yoktu. Ne fotoğraflar, ne çerçeveler, ne Antep işi örtüler, biblolar, şamdanlar, kutular... Hiçbiri yoktu. Zaten hiç onun olmamışlardı. Onun hatıralarını yaşamamışlardı. Hepsi evleri boşaltılan ölülerden eskicilere, eskicilerden de Lerna Hanım'a gelmişti. Camekânlı balkona geçip metruk binanın bahçesine baktı Lerna Hanım. Rızvan Efendi'nin bedeni bir eğilip bir kalkıyor, kürekle toprakta bir çukur açıyordu.</p>

  <p class="normal">"Ne yapıyorsun Rızvan Efendi?"</p>

  <p class="normal">Doğrulup Lerna Hanım'ın balkonuna bakarak "Cenazeni kaldırıyorum, gel istersen sen de!" diye bağırdı alnından akan terleri sile sile.</p>

  <p class="normal">Lerna Hanım ne diyeceğini bilemeden Ayhan'ın yüzüne baktı uzun uzun: "Benim cenazemi mi kaldırıyormuş?"</p>

  <p class="normal">Ayhan sustu, bilemedi ne diyeceğini. Lerna Hanım Ayhan'dan hiçbir tepki alamayınca, "O zaman ben de bir helva kavurayım," diyerek mutfak kapısına yöneldi.</p>

  <p class="normal">Rızvan Efendi bu arada evden topladığı tüm ölü eşyasını ceviz tabutun içine doldurmuş, tabutu da açtığı çukurun içine yerleştirmişti. Lerna Hanım terliklerini yere süre süre camekânlı balkona çıkıp Rızvan Efendi'ye "Bari Seyit'in yanına göm beni," deyip Ayhan'a döndü: "Git Selvi'ye, Emine'ye, Rüstem'e haber ver. Ölü evi ilk geceden boş olmaz, ruhum rahat etmez bak, gelsinler..."</p>

  <p class="normal">Ayhan "Tamam," deyip sırayla tüm kapıları çaldı. Herkes Lerna Hanım'a değil de Rızvan Efendi'ye şaşırmıştı bu sefer.</p>

  <p class="normal">Birkaç saat sonra Lerna Hanım'ın evinde toplanmışlardı. Ayhan helva dağıtıyor, Çilem kolonya tutuyordu. Lerna Hanım oturduğu yerden hiç konuşmadan arada komşularının yüzüne bakıyor "Hoş geldiniz," diyor, Rızvan Efendi de yanında oturmuş elini tutuyordu. Çilem Emine'nin kulağına yaklaşıp "Düzelecek mi sence?" diye sorduğunda "İnşallah," dedi Emine...</p>

  <p class="normal">Çilem, "Yok onun derdi eşyayla değil ki," derken, Emine de Rüstem'e dönüp "Daha da kötü olmasın. O eşyayla konuşuyordu ne güzel. Şimdi onlar da olmayınca daha da kötüye gitmesin durumu?" diye sordu. Rüstem'in gözleri Rızvan Efendi'nin kendine bakamayan gözlerindeydi.</p>

  <p class="normal">Saatlerce arada birbirleriyle fısıldaşarak ama hiç konuşmadan oturdular. Lerna Hanım'ın eliyle gösterip hatırasını anlatacağı, sayfalarını aralayıp isimler koyacağı hiçbir şeyi kalmamıştı.</p>

  <p class="normal">"Ruhları şad olsun," diyerek, elini dizlerine vurarak koltuktan kalktı Rızvan Efendi.</p>

  <p class="normal">"Nereye gidiyorsun Rızvan Efendi?"</p>

  <p class="normal">"Eve gideyim ben."</p>

  <p class="normal">"Niye gidiyorsun Rızvan Efendi?" diye bu sefer daha yüksek sesle sordu Lerna Hanım.</p>

  <p class="normal">"Evime gideceğim yahu, sabaha kadar mı oturacağız, bak saate, gece yarısını geçti. Hadi Allah rahatlık versin herkese, sabah uğrarım ben yine..."</p>

  <p class="normal">"Allah mı?" diye sordu Lerna Hanım.</p>

  <p class="normal">Herkesin bedeni donmuş sadece gözleri şaşkınca bakıyordu birbirine. Devam etti Lerna Hanım: "Allah dediğin öyle herkese rahatlık vermez. Kendine bak mesela. Sana veriyor mu? Eee ama tabii senin zaten vicdanın olmadığından veriyordur sana rahatlık. Vicdanın olsa Allah da rahatlık vermezdi."</p>

  <p class="normal">"Dinime küfür eden Müslüman olsa içim yanmaz," dediğinde yüzünü yine o meymenetsiz hal bürümüştü Rızvan Efendi'nin.</p>

  <p class="normal">Lerna Hanım saatlerdir koltuğa yaslamadığı sırtının arkasına küçük minderi koyduğunda hiç kimsenin daha önce görmediği o ciddi, o güçlü yüz ifadesini buyur etmiş gibiydi.</p>

  <p class="normal">"Anlat bize kurtlu kurtlu Rızvan Kaptan..."</p>

  <p class="normal">"Neyi anlatayım Bunak Lerna?"</p>

  <p class="normal">"Niye öldürdün sen beni? Niye kaldırdın cenazemi? Yetmedi mi bir, iki, üç can?"</p>

  <p class="normal">"Fesupanallah, ne diyorsun Lerna Hanımcığım. Duyan da eli kanlı katil sanacak beni. Tövbe tövbe... Ben sen iyi ol diye, o çürümüş, o ne olduğu belli olmayan eşyaya bakıp bakıp kendini harap etme diye attım. Hem ne öyle evin içinde tabut? Olur mu öyle şey ölümle hep burun buruna. Unut her şeyi diye, daha iyi ol diye yaptım. Yenilerini alırız hem. Fotoğraf da çekeriz, albüme koyarız. Kötülük etmek ister miyim ben sana hiç?"</p>

  <p class="normal">Sanki yalnızca ikisi vardı koca salonda boynuzlarını birbirine vura vura.</p>

  <p class="normal">"Senin iyilik dediklerin bizim buralarda ters tepiyor bilmiyor musun? Gördük oğluna yaptığın iyiliğin nelere mâl olduğunu. Adalet Hanım'ı senin yüzünden aldı polisler. Suna da Cevher de öldü gitti bok yoluna. Kimsenin senin iyiliğine ihtiyacı yok burada. Git gömdüğün her şeyi geri çıkar."</p>

  <p class="normal1">Evet, annemle babamı Rızvan Efendi ihbar etmişti. Oğlu Rüstem çıkınca; devletin karşısında duran annemle babam kafasını karıştırmasın diye... Koruyacaktı oğlunu. Onu korumak uğruna adres ve isim verebilirdi. Bir kez daha kaybedemezdi oğlunu. Yaptı da. Oysa polisler gelene kadar çoktan gitmişti annemle babam. Geç kalmıştı Rızvan Efendi. Annemle babam yerine Adalet annemi almışlardı.<br class="chapter" />
  Koruyamamıştı Rızvan Efendi aslında oğlu Rüstem'i... Biz de annemle babamı koruyamamıştık... Aynı okla yaralanmıştık yıllar önce...</p>

  <p class="normal">Rızvan Efendi metruk binanın bahçesine doğru yol alırken Rüstem de Selvi'ye bakıyordu. Beyaz elleri dizlerinde birbirini tutup sıkmıştı. Lerna Hanım Rüstem'in izlediği Selvi'ye döndü: "Sen niye beni bırakıp gittin? Hani gitmeyecektin Adalet gelene kadar? Hem madem gittin niye geldin yeniden?"</p>

  <p class="normal">Selvi'nin dudakları hiç hareket etmiyordu...</p>

  <p class="normal1">Geldim işte. Dillendirmek için yalnızlığınızı, geldim dilsizliğimle.</p>

  <p class="normal"><span class="ideitalik">Bakmak için dudaklarınıza... Bakmak için keder</span> çemberine girmiş gözlerinize<span class="ideitalik">, ne kadar da iyi biliyorlar kör bakmayı diye... Sadece birbirini tutan ellerinizi görmek için, anılarından başka hiçbir yere gidemeyen ayaklarınıza bakmaya geldim. Siz affetmediniz diye; ama siz sustunuz diye ama ne de güzel sustunuz ve yuttunuz diye geldim.</span></p>

  <p class="normal">"Sus," dedi Lerna Hanım. "Ağzın susuyor, gözlerin konuşuyor. Söz vermiştin hem Adalet'e.</p>

  <p class="normal">O gelene kadar kalacaktın benimle. Yalnız bırakmayacaktın beni. Ama sen ne yaptın? Gittin. Sözünü tutmadın Çünkü sen de diğerleri gibisin..."</p>

  <div class="calibre1" id="calibre_pb_30"></div>
</body>
</html>
