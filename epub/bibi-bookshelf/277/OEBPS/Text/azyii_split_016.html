<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>zayi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="sagbaslik" id="calibre_toc_11"> "Kökü kuruyasıca Lerna." </h1>

  <p class="normal">Sessiz yaralar ve sağır dudaklar vardı şehirde<span class="ideitalik">.</span> Ama yine de usanmadan dik yokuşun indiği büyük caddede telaşla koşuyorlardı faniler. Emelleri uğruna yaşarken ve savaşırken amel defterlerini <span class="ideitalik">sağ</span> taraftan mı, yoksa <span class="ideitalik">sol</span> taraftan mı alacaklarını düşünürlerdi bazen. Onlar kendi emelleri, arzuları ile telaşla oradan oraya, oradan kendilerine, kendilerinden başkalarının kendilerine koşarken unutmak ve hatırlamak silik yüzlerle dolu bir fotoğraf albümü gibiydi kentte. Ne zaman sis çökse, semadan ne zaman iki Kuzgun süzülse telaşlı faniler hiç görmez, görse bakmaz, baksa düşünmezdi. Düşünülecek, görecek, bakacak daha ehemmiyetli şeyler vardı.</p>

  <p class="normal">Lerna Hanım dizlerine yaslanan fotoğraf albümüyle camekânlı balkonunda oturuyordu. Kendine hatırlatıyordu izli tarihini, kendi kendine; kendine konuşuyordu unutabilmek için yalnızlığını; "Bak bu benim ablamın kızı Karin. En son üç yaşındayken gördüm. Şimdi belki çocuğu bile vardır..."</p>

  <p class="normal">Bir de ablası vardı işte Lerna Hanım'ın. Seyit'le kaçtı diye onu reddeden bir ablası. Annesi ve babası gibi, tarihi gibi reddeden bir abla. İstememişti kimse onu Seyit'e sevdalandığında. Seyit mi? Yok yok Seyit diye değil; başka bir kana, başka bir soya, başka bir köke sevdalandı diye istememişlerdi.</p>

  <p class="normal">Fotoğraf albümün sayfalarını yavaşça çevirmeye devam etti: "Bak bu Seyit. Benim sevdalım. Gideli kaç yıl oldu bilmiyorum. O gitmeden önce de kimse kalmamıştı zaten..."<br class="chapter" />
  Seyit'in ailesi de istememişti Lerna'yı. O zaman orada Lerna Hanım değildi elbet. Gâvurun dölüydü, başka kandan, başka soydan, başka kökten kökü kuruyasıca Lerna'ydı. Yaşadığı acılar onu Lerna Hanım yapmıştı birdenbire. Saçları, tarihini unutmaya çalışmaktan beyazlaşmış Lerna Hanım. Gözleri şaşkın, dudakları utangaç, elleri hep korkak Lerna Hanım...</p>

  <p class="normal">Güldü kendine. Yorulmuştu bu oyunu oynamaktan ama ölmüyordu işte. Albümü kapayıp masanın üzerine koydu, kahvesinden son yudumunu aldı. İkindi güneşi servi ağaçlarının dallarının arasından geçip camekâna vuruyordu. Lerna Hanım gözlerini kapadı ve güneşin ılık vuruşunu hissetti ince tüylü yanaklarında. Güneşe yaklaşmak istiyordu. Ağaçlar gibi mesela...</p>

  <p class="normal">Evet, yapabilirdi. Ağır adımlarla evden çıkıp, önce metruk binanın bahçesine, sonra da binanın demir kapısından içeriye girdi. Birinci kat, ikinci, dördüncü kat... Binanın damına çıktığından neredeyse bir saat geçmişti. Ölüydü metruk bina. Ölmüştü Lerna Hanım'ın gençliği ama yine de çıktı dama artık zor taşıdığı bedeniyle. Koltuğunun altında bir fotoğraf albümüyle çıktı işte. Serviler rüzgârla sağa sola gittiler, kikirdedi Lerna Hanım. Oturdu kırık dökük dama. Güneşe daha yakındı şimdi. Aşağı baktı, sağa ve sola... Kalabalıktı şehir.</p>

  <p class="normal">Fanilerin caddesinden klakson sesleri geliyordu. Uzun zaman olmuştu bu çıkmaz sokağın dışına yalnız çıkmayalı, büyük caddeleri adımlamayalı. Kapalı Çarşı, Balat, Sultanahmet, Yeni Cami, balıkçılar, dilenciler ve güvercinleri görmeyeli kaç yıl olmuştu kim bilir...</p>

  <p class="normal">Her yerde faniler ve onların savaşları, kavgaları vardı, kendileri ve başkalarıyla. Dinleri, dilleriyle renkleri, sesleriyle her an süre giden bir kavga. Bazen sözsüz, bazen kanlı, bazen sözlü, bazen arsız... Ama hep kavga ama hep telaş ama hep yarış ve hep savaş...</p>

  <p class="normal">Atlasaydı ya... Ne güzel, aşağıda mezarlar da vardı nasılsa...</p>

  <p class="normal1">"Ben doğduğumdan beri içerde, dışarıda, sağda, solda her yerde savaş var. Savaşı, insanların gözleri, kulakları, ağızları çıkarıyor," demişti annem. Haklıydı. Onlar ki; gözleri, kulakları ve ağzıyla savaş çıkaran zavallı insanlar. Yaşadıkları her bir güne aç bir akbaba gibi başlıyor, gözleriyle arıyor, kulaklarıyla izliyor, ağzından salyalar aka aka avlanıyorlardı. Avları yaşamdı, zamandı; başkalarının hakkı, diğerinin özgürlüğü, ötekinin yaşama tutunabilme umuduydu. İnsan insanı avlıyordu ve böyle böyle büyüyor, güçleniyorlardı.</p>

  <p class="normal1">Annem hayatımızı sevmiyordu artık. Ona göre harp ve darp içinde yaşıyorduk...</p>

  <p class="normal"><span class="ideitalik">"Bizi bu</span> harp ve darp ülkesinde <span class="ideitalik">yaşatanlar bir gün kahraman ilan edilecekler. O kahramanlara karşı duran bizlereyse hain diyecekler. Biz öldürmezken ve onlar sürekli öldürürken kim haktan ve adaletten bahsedebilir ki?" diye babama bağırdığı bir akşamı anımsıyorum. Aralarında bir fikir ayrılığı yoktu ama annem sürekli umudunu kaybettiğini söylüyordu. Annem umudunu kaybettikçe ben yoruluyordum. Olan biteni görmek istemiyordum. Sadece pufböreğini reçel kavanozuna batırmak, sütün kaymağıyla oynamak, vapurlara binmek, kuşlara yem vermek istiyordum. Olmadı. Peşimi bırakmadılar...</span></p>

  <p class="normal1">Adalet teyzemi özlemiştim. O varken annemle babam daha çok seviyorlardı sanki dünyayı, beni ve birbirlerini. O olmayınca bir ayağımız eksik; koşamıyoruz birbirimize, bir kolumuz yok; sarılamıyoruz gece uykularından önce bedenlerimize. Düşünemiyoruz, bulamıyoruz gideceğimiz, duracağımız ama illa ki bize ait olan o yolu. Annemle babam farkında değildi ama kaybediyorduk yavaş yavaş. Özlemiştim Adalet teyzenin de olduğu Suna'yı, Cevher'i ve Selvi'yi. Varlığımıza sımsıkı bağlıydı varlığı, biliyordum ama yine de yetmiyordu. Yanımda olmalıydı. Dizlerine oturmalıydım, kafamı güzel omzuna yaslamalıydım. Gözleriyle susmalı, dudaklarıyla bakmalıydı bana. Anlatmalıydı bana o güzel, o kederli, o yersiz zamansız hikâyeleri. Beslemeliydi beni, memesinden akmalıydı insan isimleri oluk oluk. İnsanları anlatmalıydı bana. İsimsiz, yersiz, topraksız sadece kendine, kendi kendine kalmış o kahraman insanları anlatmalıydı. Ve onları, o kendini kendine bırakmış diğer insanları da anlatmalıydı. Tanımalıydım dünyayı. Soğumazdı böylece dünya Adalet teyzenin bana anlattığı hikâyelerle. Sonra?.. Sonra bitince hikâyesi konuşmalıydım, sorular sormalıydım hikâyenin insanları hakkında... Eğer ölmüşse hikâyenin kahramanı gitmeliydim o gece mezarına. Sabah anlatmalıydım rüyamı. Eğer bir çocuksa hikâyenin kahramanı; yatağıma gelip sarmalıydı beni, anmalıydı Adalet teyzemin adını...</p>

  <p class="normal1">Herkes ona duyduğu özlemle rüyalarımda, pencere önlerimde, düşlerimde varolmalıydı.</p>

  <p class="normal1">Özlüyordum onu ve onun anlattığı hikâyelerdeki insanları. Annemin artık yaslanmadığı o yeşil şallı omuz başını istiyordum. Onun o yeşil şallı omuz başından başka hiçbir şeyim yoktu benim...</p>
</body>
</html>
