<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>zayi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="sagbaslik" id="calibre_toc_9"> "Adalet Hanım unutulmuştu kuyunun<br class="calibre2" />
  en derininde." </h1>

  <p class="normal">Küsmüş akılların, s'us'muş kadınların, us'lu adamların giz...li ve iz...li kentinde bir öğle vakti... Lerna Hanım, Rızvan Efendi, Rüstem, Emine, Sofie ve Ayhan Rumelihisarı'nda salaş bir lokantanın pencere kenarındaki masada oturuyor. Çilem, Selvi'den yanıt alamayınca baş ağrısını bahane ederek evde annesinin Kerime Nadir romanlarından birini okuyor.</p>

  <p class="normal">Rumeli Hisarı'nda ise ölümle uyku arasında yorgun bir sessizlik masanın şeref konuğu.</p>

  <p class="normal">Rızvan Efendi kaçamak gözlerle denizi ve Sofie'yi izliyor. Kırık bir ayna gibi kum olmuş Sofie'nin içi. Milyonlarca parçaya bölünmüş sanki sürmeli gözleri ve ağdası yeni yapılmış yüzü. Rızvan Efendi bakamıyor Sofie'nin gözlerinin içine. Kızmıyor ona aslında ama yine de anlamıyor kadın hallerini. Hem babası ne düşünüyor acaba Sofie'nin? Yıllarca oğlum Suphi diye diye göğsünü kabartmışken şimdi adını bile anmıyordur herhalde...</p>

  <p class="normal">Sanki kendi çok farklı! Onun oğlu hep erkek kalmış da ne olmuş? Kendi soruyor kendi veriyor yanıtı yine. Olsun, onun oğlu cesaretli bir erkek en azından; devlete, polise, düzene karşı dimdik ayakta durmaya çalışan cesaretli bir erkek. Sofie de onun oğlu kadar cesaretli belki. Yarı adam yarı kadın ama yine de cesur. Kendi oğlundakiyse hem adam hem çocuk hallerini taşımaya çalışan tonlarca anıyı yüklenen ağrılı, korkak bir yüz.</p>

  <p class="normal">"Hâlâ şiir yazıyor musun Sofie kızım..." diye utana sıkıla sordu Rızvan Efendi.</p>

  <p class="normal">Şaşkınlıktan kekeleyerek, "Evet," dedi Sofie.</p>

  <p class="normal">Masadaki herkesin başından akan sessizlik şelalesi gürül gürül olmuştu.</p>

  <p class="normal">Lerna Hanım titreyen parmakları arasından içtiği sigarasını gökyüzüne uzattı, "Benden çok sen içtin be dünya," diyerek rakısından bir yudum daha aldı. Durdu gürül gürül akan şelale.</p>

  <p class="normal">"Aman Lerna Hanım çarpmasın rakı," diye alttan alttan süzen Emine'nin eline yanaştı Rüstem'in parmakları. Ayhan iştahla balığını yiyor, Sofie'nin utangaç kadın gözleri denize dalmış, Rızvan Efendi cebinden çıkardığı gül suyuyla ellerini ovuyor.</p>

  <p class="normal">Herkes böyle kendi içine gömülmüşken Lerna Hanım burnunu kapayıp, terli avucundan sızan boğuk sesle, "O evin mühim bir tarihi var," dedi ve Rızvan Efendi'ye dönüp, "Mülk sahibi kimdi hatırlıyor musun?" diye sordu.</p>

  <p class="normal">Rızvan Efendi: "Sen iyice bunadın Lerna Hanım, o ev..."</p>

  <p class="normal"><span class="ideitalik">(Adalet: Evet, Rızvan Efendi hatırla, o ev?)</span></p>

  <p class="normal">Biraz düşünüp, duraksadıktan sonra, "Darp döneminde hani ortalığın kan gölüne döndüğü zaman..."</p>

  <p class="normal">Cümlesinin devamını getiremedi Rızvan Efendi. Acıdı içinde unuttuğu bir yer.. Ne biçim bir yerdi orası? O acıyan, o üstünü örttüğü "yer"i; sevgili vicdanı...</p>

  <p class="normal">Rızvan Efendi'nin o sevgili vicdanı damarına basmıştı sanki Rüstem'in. Yine telaşlı bir öksürüğe boğulmuştu. Yumruğunu sıktı. "Kan gölü ya... Darp ya..." diye tekrar ederek, "Ne talihsiz tarihler, ne ocak söndüren günler gördü bu ülke, hâlâ haberiniz yok bir şeyden, yaşıyorsunuz işte. Unutturdular çekilen acıları. Öldü insanlar işkence odalarında bağıra bağıra, duymadınız ama siz. Kapadınız kulaklarınızı..." dedi ve hınçla bir sigara yakarak denize döndü küskün, korkak yüzünü.</p>

  <p class="normal">Rızvan Efendi, Rüstem'in hıncına dönerek, "Haklısın Rüstem, söndü ocaklar, babalar kan kustu kızılcık şerbeti içtim dedi," diyerek çevirdi dudaklarını geçmişe; "Dört gün boyunca denizdeydim, Karadeniz kararmıştı. Köye döndüğümde oğlun dediler, komünist dediler, devlete karşı gelmiş dediler..."</p>

  <p class="normal">Susmuştu yine masa, gürül gürül akıyordu sessizlik şelalesi. Ayhan ölmüş annesini, Sofie Emine'yle Rüstem'in aşkını düşünüyordu. Lerna Hanım yeniden "O evin var bir mühim tarihi," dedi ve Rüstem'e sanki iki tokat patlatacakmış gibi hazır olda bekleyen Rızvan Efendi'ye dönüp "Kimlerdendi onlar?" diye sordu.</p>

  <p class="normal">"Ahh be, Lerna Hanım bir bizim sokaktaki kediye sormadın kimlerdensin diye! Yetti gayri..." diye çıkıştı Rızvan Efendi apansız. Lerna Hanım bozulmuştu. Kafasını denize çevirdi: "Sorarım elbet, siz hep önce memleket neresi diye soruyorsunuz ya, biz ona bir şey diyor muyuz?"</p>

  <p class="normal">Sofie biraz düşündükten sonra Lerna Hanım'a dönerek, "Ben ilk geldiğimde o eve bakmak istemiştim de sen o evin sahibi var, bir gün gelecek demiştin," diye atıldı heyecanla.</p>

  <p class="normal">"Öyle mi dedim, hay aksi hiç hatırlamıyorum, kim ki o evin sahibi? Sakın metruk binanın bahçesindeki mezarlıklarda yatanlardan birinin ruhcağızı olmasın..." diye kikirdemeye başladı Lerna Hanım.</p>

  <p class="normal">Ayhan her zamanki deli güzelliğiyle "Sofie o dilsiz kadından daha güzel," deyip, ince dilim ekmeğin hepsini ağzına sıkıştırdı ve "Ben bir kere kapısını çaldım, açmadı. Annemin yaptığı kurabiyelerden götürmüştüm, oturur iki laf ederiz diye ama açmadı, evdeydi, ama... Pencereden gördüm," dedi.</p>

  <p class="normal">Emine "Ya Ayhan kadın dilsiz, konuşamıyor dedik sana kaç kere, sen hâlâ ne diyorsun. Hem annen öl..." dedi ve sustu.</p>

  <p class="normal">Rüstem'in masada oturanların ruhcağızlarını yatıştırması gerekiyordu, ruhu en ağır yaralı o olsa da her zaman o toparlardı dostlarının kırık parçalarını ama bu sefer herkesin dilinin ucundakilerinin dökülmesi gerekiyordu belki... Yoksa her şey birbirine karışacak, bulundukları tepeden aşağı, denize, denizin ta dibindeki masallara karışacaklardı. Hepsi ama hepsi; Lerna, Rızvan, Sofie, Emine, Ayhan şu tepeden denize atlasa, düşse...</p>

  <p class="normal">Ayhan bir dilim ekmek daha sıkıştırdı ağzına ve Sofie'ye dönüp "Dilsiz kadın senden daha güzel ama senden ondan daha kadınsın, evlensene benimle..." dediğinde masadaki herkesi aynı anda bir gülme tuttu. Lerna Hanım'ın yüzü küçük kahkahalarla bir gerilip bir gevşedikten sonra tekrar eski hüzünlü, mahcup haline döndü.</p>

  <p class="normal">"O evin sahibi aslında merhum Solmaz Hanım'dı. Sonra o ölünce kızıyla oğluna kaldı. Oğlunu savaşa aldılar, kızı da ..."</p>

  <p class="normal">"Ne savaşı, hangi yıldan bahsediyorsunuz?" diye sordu Emine.</p>

  <p class="normal">"Savaş işte. Bildiğin savaş, insan savaşı yahu... Hayatın garip bir cilvesi, tuhaf bir hatası savaşa almıştı Solmaz Hanım'ın oğlunu, oğlu geldi ama bu sefer de kızı gitti. Ama yanlışlıkla yani..." diyerek kikirdedi Lerna Hanım ve tekrar etti: "Yalnışlıkla..."</p>

  <p class="normal">"Kızı kimdi?" diye sordu Sofie.</p>

  <p class="normal">Lerna Hanım, Rızvan Efendi'nin gözlerine baktı ama yine de duymazlıktan geldi Sofie'nin sorusunu. Bu onun en güzel unutma-anlamama oyunuydu. Oyun biterse kaybettikleriyle yüzleşecekti. Oyun biterse, sözde balçıkla sıvanmayan güneşi batacaktı balçığın içine.</p>

  <p class="normal">Hain tarihi onu sırtından itiverecekti kuyuya. Masadaki herkesin ağır sessizliğini dinledi bir süre, Rızvan Efendi'ye baktı tekrar. Onu alt edebilirdi. "Söyle Solmaz Hanım'ın kızının adını, hadi şimdi burada söyle," diyebilirdi. Demedi, diyemedi. Belki Rızvan Efendi de haklıydı.</p>

  <p class="normal">Onu itemezdi kendi kuyusunun içine... Herkesin kuyusu çok derindi. Geçmiş yıllar unutulmamıştı ama Adalet Hanım unutulmuştu kuyunun en derininde...</p>

  <p class="normal">Şimdi oyunu unutturma zamanıydı. "Ahh kalbim," diyerek elini göğsüne götürdü yalancıktan. Bu sefer Rızvan Efendi'den önce davranmıştı. "Kalbim sıkıştı Rızvan Bey, bir bardak su..."</p>

  <p class="normal"><span class="ideitalik">Oyun mu dediniz? Hepimiz oynuyorduk. Bacak kadar olan ben dahil oynuyorduk işte ölesiye. En ustamız babaannemdi. Ne zaman bana kızsa, "Ah kalbim, ah yüreğim," diye inler ve her seferinde halam Yurdanur'dan bir bardak su isterdi.</span></p>

  <p class="normal"><span class="ideitalik">Babaannem öyle yapmacık "Kalbim, kalbim," diye inlerken halam da bana göz kırparsa, anlardım ki; babaannem numara yapıyor.</span></p>

  <p class="normal"><span class="ideitalik">Bir gün babaannem bazı huylarımın soyu sopu belli olmayan anneme benzediğini söyleyip bana kızdı ve yine "Ahh kalbim," diye numara yaparak odasına çekildi. Onu kızdırmayı seviyordum ve bir gün gerçekten kalbinin benim yüzümden durmasını diliyordum ama o gün yine başaramamıştım.</span></p>

  <p class="normal"><span class="ideitalik">Adalet teyzemden izin alıp bahçeye çınar ağacımın yanına gittim. Siyah bir kedi ağacımın dalındaki kapkara Kuzgun'u gözüne kestirmişti. Uzun bir süre birbirleriyle bakışmalarını izledim. Kedi arada tıslıyor, Kuzgun komik sesler çıkarıyor bense hangisinin önce hamle yapacağını merakla bekliyordum.</span></p>

  <p class="normal"><span class="ideitalik">(Kedi mi Kuzgun'u, Kuzgun mu kediyi?)</span></p>

  <p class="normal"><span class="ideitalik">Onlara baktıkça birini kendime, birini babaanneme benzetiyordum. Onlar öyle birbirlerine bakarken dedem bahçeden içeri girdi. Kedi, Kuzgun ve ben onun ağır adımlarını hiç ses çıkarmadan izledik.</span></p>

  <p class="normal"><span class="ideitalik">Yorgun adımlarla çınar ağacımın yanına geldi. Ağacın altındaki sandalyeye oturdu, kollarıyla kavrayıp dizlerine oturttu beni.</span></p>

  <p class="normal"><span class="ideitalik">(Kedi mi Kuzgun'u, Kuzgun mu kediyi?)</span></p>

  <p class="normal"><span class="ideitalik">Babamın beni kucağına alması gelmişti aklıma. Kucağına alıp çınar ağacına uzatırdı güçlü kollarıyla. Özlemiştim, evet kızgındım ama bir o kadar da özlemiştim onu. Üstelik beni onsuz bırakan dedemin bana dokunmasını istemiyordum.</span></p>

  <p class="normal"><span class="ideitalik">Onun istediği hiçbir şeyi istemiyordum.</span></p>

  <p class="normal"><span class="ideitalik">(Kedi mi Kuzgun'u, Kuzgun mu kediyi?)</span></p>

  <p class="normal"><span class="ideitalik">"İndir beni," diye bağırdım. Babamın ona söylediği şeyleri söyledim. "Faşistsin sen," dedim, kedi şaşırdı. "Satılmışsın, katilsin," dedim, Kuzgun güldü. "Sosyalizm," dedim, "Emperyalizmin ahtapot kolları," dedim, "Köylülerin parçalanmış elleri," dedim, "Faşizmin kan kusan dişli çarkları," dedim... (Kedi miydim, Kuzgun mu?)</span></p>

  <p class="normal"><span class="ideitalik">Ama aslında bilmiyordum ne dediğimi, bilmiyordum söylediklerimin anlamlarını, bilmiyordum dedem ne istiyor, babam ne istemiyor ama diyordum işte! Babam gibi tükürüyordum zehrimi. Annem gibi ufalıyordum dedemin haşmetli bakışları altında...</span></p>

  <p class="normal"><span class="ideitalik">Donup kalmıştı dedem. Kaşları çatılmış, elleri ve dudakları titremeye başlamıştı.</span></p>

  <p class="normal"><span class="ideitalik">Benim gibi yetiştirilmiş soylu bir küçük hanımdan bu sözleri duymak kötü bir kâbus olmalıydı. Öldüren bir kâbus hem de... Ölüm evet, tanıştık. İlk o zaman, o büyük evde...</span></p>

  <p class="normal"><span class="ideitalik">Dedem çınar ağacımın büyük gövdesine yaslandı, elini göğsünün üstüne koydu, "Kalbim," dedi titreye titreye...</span></p>

  <p class="normal"><span class="ideitalik">Ne de güzel bir sesti o; titrek titrek. Titreye titreye ölüyordu belki...</span></p>

  <p class="normal"><span class="ideitalik">Sonra yavaşça yere doğru indi bedeni, gökyüzünden toprak anasına ayak basmaya hasret çekip süzülen bir kuş gibi...</span></p>

  <p class="normal"><span class="ideitalik">Çınar ağacının toprağa kavuştuğu yere yığıldı titreyen sesiyle birlikte o çaresiz bedeni... Çaresizliğin ne olduğunu o da öğreniyordu işte.</span></p>

  <p class="normal"><span class="ideitalik">Darlaşmış nefesiyle "Selvi, kızım, babaanneni çağır..." dedi.</span></p>

  <p class="normal"><span class="ideitalik">Kedi kaçtı, Kuzgun "Kooork," dedi. Şahit olmak istemediler belki de dedemin kalışına...</span></p>

  <p class="normal"><span class="ideitalik">Çınar ağacımın yanındaki bisikletime binip arka tarafta duran küçük havuzun yanına giderken "Selviii..." diyen boğuk ve titrek sesini duydum.</span></p>

  <p class="normal"><span class="ideitalik">Bu onun sesini son duyuşumdu. Arkama bile bakmadım...</span></p>

  <p class="normal"><span class="ideitalik">Gitmiştim; kalmıştı.</span></p>

  <p class="normal"><span class="ideitalik">Aynı annemle babamın gidişinin ardından benim kalışım gibi...</span></p>

  <p class="normal"><span class="ideitalik">Aynı Adalet teyzemin söylediği; "</span>Ö<span class="ideitalik">lümün tek nedeninin yaşam olması," gibi...</span></p>

  <p class="normal"><span class="ideitalik">Gitmiştim,</span></p>

  <p class="normal"><span class="ideitalik">Kalmıştı.</span></p>

  <p class="normal"><span class="ideitalik">Yaşamıştı,</span></p>

  <p class="normal"><span class="ideitalik">Ölmüştü.</span></p>

  <p class="normal"><span class="ideitalik">Artık onlar gibi olmuştum; giden ve öldüren...</span></p>

  <p class="normal">Selvi, koltuğa kıvrılmış bedeninin ağrısıyla uyandığında çoktan sabah olmuştu. Üst kata çıkmak için merdivenin başına giderken kapının altından atılmış kâğıdı gördü.</p>

  <p class="normal">Selvi abla,</p>

  <p class="normal">Bu akşam hepimiz Lerna Hanım'ın evine akşam yemeğine davetliyiz.</p>

  <p class="normal">Ben geçerken uğrar, seni alırım.</p>

  <p class="sagnormal">Çilem</p>

  <p class="normal"><span class="ideitalik">Dedemin cenazesinde hepimiz siyah elbiseler giyip, siyah şapkalar taktık. Çok kalabalık bir törendi. Onu benim öldürdüğümü kimse bilmiyordu. Annem ve babam cami avlusundaki aile eşrafının yanında durduğunda, babaannem babamın kulağına, "Sen ve senin uğursuz karın yüzünden öldü," diyor, bir yandan gelen geçenin elini sıkıyor, "Dostlar sağ olsun," diye sayıklıyordu. Cami avlusu ülkenin önemli insanları ve gazetecilerle doluydu. Annemle babam tedirgindi, görünmemek için sürekli arka sıralarda duruyorlar ve sürekli birbirlerine bir şeyler söylüyorlardı.</span></p>

  <p class="normal"><span class="ideitalik">Ertesi gün, ilk defa dedemin istediği gibi "</span>önemli biri<span class="ideitalik">" olarak gazetelerde fotoğrafımı gördüm.</span></p>

  <p class="normal"><span class="ideitalik">Dedemi öldürdüğüm için üzgün müydüm? Hayır değildim, aksine çok mutluydum. Onun ölümüne neden olan, kurtaracakken kurtarmayan sevinçli bir çocuktum. Atmıştım kalbine çimdiği, üstelik tam da onun istediği gibi önemli biri olarak çıkmıştı gazetede fotoğrafım. Amacına ulaşmıştı işte dedem. Şimdi mutlu olabilirdi. Çünkü ben önemli önemli gülümsüyordum fotoğraflarda... Herhalde görenler "Zavallı küçük hanım hiçbir şeyden habersiz masumca gülümsüyor," diyorlardı. Komikti...</span></p>

  <p class="normal"><span class="ideitalik">Ne acıydı bana bakıp masum demeleri. Ama dedemin ölüsünün inadına hem masum hem de önemliydim işte. Sayemde hepimizi yeni bir hayat bekliyordu.</span></p>

  <p class="normal"><span class="ideitalik">Zavallı ve artık daha zengin olan dul babaannem, dedemin ölümünden sonra bütün aileyi Adalet teyzeye emanet ederek, İzmir'e yeğenlerinin yanına gitti. O gidince evde yaşayan herkes huzura kavuşmuştu. Annem ve babam babaannem gelene kadar büyük evde kalmaya karar vermiş, halam Yurdanur aynı okuduğu romanlardaki kadın gibi âşık olmuş, Cevdet ve Cemil amcam daha fazla para harcamaya başlamışlardı.</span></p>

  <p class="normal"><span class="ideitalik">Ama aslında hiçbiri umurumda değildi. Adalet teyzemle, babaannemin yokluğundan istifade ediyor, parkları çarşıları geziyor, vapurlara biniyorduk. Deniz kenarındaki banklarda oturduğumuzda bana her gün yeni bir hikâye anlatıyordu Adalet teyze. Bazen sokak satıcılarını izliyor, şen şakrak balıkçılara gülüyor, çiçek satan Çingenelerle konuşuyorduk. Köklü bir İstanbul ailesinin torunu olarak İstanbul'u ilk defa bu kadar çok geziyor, yüzlerce insan görüyor, onlarla konuşabiliyordum.</span></p>

  <p class="normal"><span class="ideitalik">O günlerin birinde, Adalet teyzem beni güzelce giydirip, çocukluğunun geçtiği sokağa ve orada yaşayan komşusuna yemeğe gideceğimizi söyledi. Komşusu her ayın yedisinde sadece sevgili dostlarına yemek veriyordu. Adalet teyzemin komşusunun dostu olacağım için mutluydum. İkimiz de en sevdiğimiz pabuçlarımızı giyip yola çıktık. Dimdik bir yokuşu çıkıp, çıkmaz bir sokağa girdik.</span></p>

  <div class="calibre1" id="calibre_pb_14"></div>
</body>
</html>
