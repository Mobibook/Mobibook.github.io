<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>zayi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <h1 class="sagbaslik" id="calibre_toc_18"> "Bana ceviz tabut al." </h1>

    <p class="normal">"Ben öleceğim. Geriye kalan sensin Selvi..."</p>

    <p class="normal">"Hii, Allah korusun," diye sehpaya vurdu Emine.</p>

    <p class="normal">"Allah korusaydı şimdiye kadar, korurdu onca kötülükten, acıdan... Sofie'yi de korusaydı ya! Allah'mış!.. Öleceğim yahu, bırakın, gidin başımdan Selvi'yle yalnız bırakın beni..."</p>

    <p class="normal">Rızvan Efendi, Lerna Hanım'a baka baka yine keçileri kaçırdı diye içinden geçirirken Ayhan mobilyalara çarpa çarpa salonun kapısından içeri girdi ve kucakladığı tabutu salonun ortasına koyarak, "Bu olur mu?" diye sordu koltukta yatan Lerna Hanım'a.</p>

    <p class="normal">"Olmaz. Bu sunta! Ben ceviz istiyorum. Hem bu annenin tabutu yahu! İstemem ben başkasının tabutunu. Git onu yerine koy, bana ceviz tabut al."</p>

    <p class="normal">"Yahu hasta değilsin, turp gibisin, öleceğim diye tutturdun," diyen Rızvan Efendi'yi bir gülme tutmuştu. Ayhan çekinerek de olsa "Tamam, o zaman ben ceviz tabut alayım, nerden alınır tabut? Selvi sen de gelsene hem anneme de uğrarız, seni soruyordu ne zamandır?" dedi.</p>

    <p class="normal">Selvi fotoğraf albümünü masanın üzerine koyup yerinden kalktı, Lerna Hanım'ın tüylü yanağına bir öpücük kondurup Ayhan'ın adımlarını takip etti. Sokağın sakinlerinin yapıp etmeleri, dedikleri diyemedikleri yazarını da şaşırtmıyordu artık.</p>

    <p class="normal">Selvi o muazzam sakinliğiyle deli güzel Ayhan'la büyük caddeleri aşıp mezarlığa vardığında Ayhan annesinin mezarını gösterdi:</p>

    <p class="normal">"İşte burada yaşıyor..."</p>

    <p class="normal">Selvi, Feride Hanım'ın mezarı üstündeki kurumuş otları temizlemeye koyuldu, ardından da yanına oturdu mezar taşının.</p>

    <p class="normal">"Bak anne sana Selvi'yi getirdim. Hani Solmaz teyzenin kızı Adalet'in evinde kalan Suna ile Cevher vardı ya, bir ara bizim oradaki yeşil evde oturuyorlardı. Onun kızı işte. Nasıl da büyümüş değil mi? Valla ilk gördüğümde ben de tanımadım. Ama gözlerinin rengi hiç değişmemiş. Bal gibi bal..." dedi ve mezarın yanında oturan Selvi'nin dizlerinin önüne çömelip utangaç yüzüyle "Hatırlamadı, ihtiyar işte unutuyor artık," dedi.</p>

    <p class="normal">Selvi, Ayhan'ın tüysüz yanağında gezdirdi beyaz ellerini. Ayhan'ın içi kaynamışken, gözleri kapalı, derisi tutuşmuşken, Selvi mezarın yanından kalkıp diğer mezarlar arasında yürümeye başladı. Ayhan şaşkın ama sorusuz, Selvi'nin peşinden gidiyor, bir yandan da geride kalan annesinin mezarına bakıp "Bir dakika anne, hemen geliyorum," diyordu.</p>

    <p class="normal">Yürüdüler mezarlar arasında. Taşlardaki isimlere baka baka, isimleri akıllarında tuta tuta. Mezarlar arasında dolaştıktan sonra semtlerinin marangozuna girdiler. Ayhan, sandalye zımparalayan Muammer Usta'ya "Bize bir ceviz tabut yapabilir misin?" diye sordu.</p>

    <p class="normal">Kırışmış yüzündeki şaşkınlığı gizlemeden: "Ne yapacaksın lan tabutu? Ne işler çeviriyorsun dingil?"</p>

    <p class="normal">Ayhan kekeleyerek, "Lerna Hanım istiyor, illa ceviz tabut diyor," dedi.</p>

    <p class="normal">Yerinden kalkan Muammer Usta "Lerna Hanım da kim?" diye sordu ve Selvi'ye dönüp "Sen anlat bu işin aslını kızım, bu deli ne işler döndürüyor yine?"</p>

    <p class="normal">Selvi az ileride gördüğü masanın üzerindeki kalemle kâğıdı alıp yazdı ve Muammer Usta'ya uzattı: "Lerna benim. Bizde adettir tabutlarımızı önceden alırız. Yapar mısınız?"</p>

    <p class="normal">Şaşkınlıktan ne diyeceğini bilemiyordu Muammer Usta "Ben hiç tabut yapmadım ama... Memleket neresi ki sizin?"</p>

    <p class="normal">Selvi yazdı: "İstanbul."</p>

    <p class="normal">"Haa... Öyle adet de hiç duymamıştım ama yaparım, tamam. Allah uzun ömür verir inşallah..."</p>

    <p class="normal">Selvi ve Ayhan kıkırdayarak caddeden yokuşa, yokuştan çıkmaz sokağa doğru yürürken Muammer Usta olan biteni çarşı esnafına çoktan yetiştirmişti. 20 gün sonra ceviz tabut bitmiş, Lerna Hanım'ın salonundaki yerini almıştı.</p>

    <p class="normal1">Sonra mı?</p>

    <p class="normal1">Sonra, Marika'nın bakkal dükkânına telefon geldi ve ertesi gün İstanbul'a döndük. Yurdanur halam âşık olduğu adamla evlenmek istemiş, babaannemin evlilik kararına karşı gelmesine dayanamayıp intihar etmiş, babaannemin kalbi dayanamayıp durmuş.</p>

    <p class="normal1">Bu kadardı işte. Bu kadar basitti. Yurdanur halam ölmüştü. Onu dedemin hayaleti, babaannemin soy sop, kök saplantısı öldürmüştü. Ve kendini öldürürken nereden bilsin güzelim Yurdanur halam, katilini de öldüreceğini... Oysa ölmek değil de öldürmek çok güzeldi o büyük evde...</p>

    <p class="normal1">Keşke halam Yurdanur da ölmeyip öldürseydi babaannemi. Ama olmamıştı işte. Babaannemin ölmesi için kendini de feda etmişti sanki. Tam üç ölü çıkmıştı o evden. Birini ben, ikisini Yurdanur halam öldürmüştü...</p>

    <p class="normal1">Ağlamıştım, çok ağlamıştım ama özen göstermiştim dökülen gözyaşlarımın adı sadece Yurdanur olsun diye... İki ölüm haberinden birine üzülüp diğerine sevinmek tuhaftı ama alışmıştım işte. Başka bir insan olmaya başlamıştım. Masallarda var mıydı benim gibiler? Onları bilmiyordum, hiç masal bilmiyordum ama Adalet annemin anlattığı hikâyelerde yoktu benim gibi biri. Ne biçim bir hikâyeydi benimki ya da ne biçim bir kahramandım ben...</p>

    <p class="normal1">Bir ölüme feryatlar yakıp ötekine coşku dolu gözlerle bakıyordum. Günlerce ağladım... Servilere, mezarlara, süt bardağıma, halamın roman kahramanlarına, sedef işli tarağına bakıp bakıp ağladım. Halamın ölümüne neden olan babaannemin de ölümüne "oh" çektim. Oysa böyle öğretmemişti Adalet annem bana. Babaannemi de anlayabilmemi istiyordu ama anlamıyordum, anlamak da istemiyordum işte. Nihayet numara yapmasına gerek kalmadan sıkışıp duruvermişti kalbi ve o leş kokuşmuş nefretli ruhu. Kurtulmuştu dünya ondan.</p>

    <p class="normal1">Bu arada ülke yine savaşıyordu, insanlar yine yaşıyordu. Sokaklarda çatışmalar bitmiyordu. Yolda yürürken bile ölebilirdi çocuklar. İki taraf vardı ve birinden birini seçmek zorunda kalıyordu insanlar. Ortada kalan her iki karşı tarafın arasında vurulabilirdi.</p>

    <p class="normal1">Ülke de tuhaf bir hikâyenin içindeydi işte. Yurdanur halamın ve babaannemin cenazesini kaldırdığımız günden bir hafta sonra insanlar birbirlerinin yüzüne sağlı sollu tokatlar patlattı sertçe. Tokat delisi oldular. Bu tokatlaşma dedemin "en kötüsü" dediği savaşlardan biriydi. Yani; iç.</p>

    <p class="normal1">Yani; içerde.</p>

    <p class="normal1">Kendi içlerinde.</p>

    <p class="normal1">İç savaş olduğu için dışarı, sokağa çıkmak yasaktı.</p>

    <p class="normal1">Sadece köpeklere izin verdiler.</p>
  </div>
</body>
</html>
