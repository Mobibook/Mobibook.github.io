<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>zayi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="sagbaslik" id="calibre_toc_3"> "Dilsizmiş Selvi." </h1>

  <p class="normal">Öğle vaktinin güneşi cumbadan kahverengi tozlu salona dolmuş, sabahın tazeliği günü terk edivermişti korkuyla. Mutfağın penceresinden salona puf böreği kokusu gelmiş, masanın üzerindeki beyaz üstüne mavi çiçekler işlenmiş mendil, hazırdı artık Selvi'nin ıslanmış göz çukurlarında yol almak için. Silmedi Selvi gözlerinden akan yaşları. Bu eve geleli bir ayı geçmiş olmasına rağmen bavullarını açmamıştı. İki üç elbiseyle idare ediyor, sokağa hiç çıkmıyordu.</p>

  <p class="normal">Sokak çıkmazdı...</p>

  <p class="normal">Lerna Hanım, Rızvan Efendi, Emine ve Ayhan da çıkmazdı. Sanki biri bilerek bu insanları bu sokağa tepiştirmiş, bir de metruk bina dikivermişti karşılarına ayna gibi. Hem de bir mezarlığın üstüne, iki servi ağacının koynuna... Bakıp bakıp yalnızlıklarını, içlerindeki yaraları, kırık kollarını, aksak ayaklarını görsünler diye... Fırtınalı gecelerde metruk binanın pencere kanatları birbirine çarpsın, faniler seslerden korksun, sokağın sakinleri ise onların korkularına gülüp geçsin ama sıra kendi korkularına gelince hüngür hüngür ağlasınlar diye... Metruk binaya bakıp bakıp o korkunç anılarıyla, o karanlık ve utanç verici tarihleriyle yüzleşsinler diye...</p>

  <p class="normal">Aslında sokağın en eskisi Lerna Hanım'a göre hepsi birbirinin kaderiydi. Diğerleriyse düşünmezdi ne sokağı, ne metruk binayı, ne de kendilerini. Onlar metruk binayı bile sokağa taşındıktan çok sonra görmüşlerdi. Öyle kaçmışlar, öyle kör sağır gelmişlerdi sokağa...</p>

  <p class="normal">Selvi tüm bunları düşünürken küçük pencereden sokağın kasvetine dalan gözlerini ovuşturdu, ekru renkli koltuktan kalkıp yanından geçtiği tüm eşya ve duvarlara dokundu. Keşke konuşsalardı dokunduğu her eşya. Anlatsalardı yıllardır çektikleri kederleri, yalnızlıkları ve o iç burkan anıları. Şu ekru renkli tekli koltuk anlatsaydı ya Adalet'in hikâyelerini. Ya da şu ceviz yemek masası yeniden dillendirseydi o güzel çocukların hayallerini. Dizilselerdi yine masanın etrafına, önlerinde demli çayları, diğeri sönmeden yaktıkları ikinci sigaraları ve o sönmeyen hayalleriyle...</p>

  <p class="normal">Fotoğraflar... Selvi duvarda yıllardır tutunmaya çalışan tozlu çerçevelerin içindeki fotoğraflara baktı. Hepsi de nasıl gelecekten umutlu birer hayalperestti. Ama ölmüşlerdi. Bir şekilde, evet bir şekilde ölmüşlerdi. Birinin dudakları, birinin hayalleri, birinin aklı ölüvermişti. Ölmek basitti, çok basit. Bir sinek yahut bir kumru gibi basitçe ölebilirdi insanlar. Ama konuşmuyordu hiçbir eşya. İnsanlar öyle basit ve küçük ölürken, öldürürken, arkalarında taşınmaz acıların ayaklara dolandığı anıları miras bırakırken konuşmuyorlardı inatla.</p>

  <p class="normal">Dudakları hareketlendi Selvi'nin. Islanmış kirpiklerini kuruladı beyaz elleriyle, ahşap merdivenleri yavaşça çıkıp yatak odasına girdi, kırmızı deri bavulu yatağın üstüne boşalttı. İşte! Konuşuyordu kırmızı deri bavul... Arkası önü yazılı kâğıt parçaları, elbiseler, eskiden kalma eskimiş, yorulmuş birkaç eşyayı hiç yüzlerine bakmadan, görmek istemezcesine yataktan aşağı sürdü. Eski moda bluzlar, kloş etekler, kâğıtlar ve fotoğraflar kâğıdı erimiş duvarın soğuk yüzüne sessizce çarptı Selvi'nin küskünlüğüne gücenmeyerek. Gazete kupürlerinin, geçmişin yükünü taşımaktan yorulmuş mektup zarflarının ve fotoğrafların gırtlağını sıkarcasına avuçlayıp, ceviz şifonyerin çekmecesine defnetti. Konuşuyordu hâlâ kırmızı deri bavul. Anıra anıra, böğüre böğüre konuşuyordu.</p>

  <p class="normal">Sonra?..</p>

  <p class="normal">Sonra yine hiç bakmadan ve görmeden, önce duvara sessizce çarpan kıyafetleri, boğazlarını sıkıp çekmeceye defnettiği kupür, fotoğraf ve mektup zarflarını kırmızı bavula doldurdu. Bavulu aldığı yere koydu ve pencerenin önünde duran diğer büyük kahverengi bavulu açıp içindeki kıyafetleri gömme dolaba yerleştirdi. Kırmızı deri bavul sanki yaralı bir hayvan gibi inliyor, kanıyla birlikte sürüne sürüne gözlerini takip ediyor ve nereye bakarsa baksın sanki orada duruyordu. Nefesini tuttu Selvi. Yüzünü avuçlarına alarak gözlerini kapadığında evin ahşap kapısının tokmak sesi üst kata varmıştı. Yavaşça ayağa kalktı, kahverengi tozlu perdeyi aralayıp pencereden aşağı baktı. Siyah saçlı bir kadın kapısının önündeydi. Aşağıya indi, kapıyı açtı.</p>

  <p class="normal">"Merhaba komşu... Ben Emine... Hemen yan tarafta oturuyorum..."</p>

  <p class="normal">"..."</p>

  <p class="normal">"Taşındığınızı görmedim, hiç haberimiz olmadı, bilseydik yardıma gelirdik..."</p>

  <p class="normal">"..."</p>

  <p class="normal">"Pencereyi açık görünce şaşırdım. Hoş geldine geldim. Rahatsız etmedim inşallah?"</p>

  <p class="normal">Selvi aynalı konsolun üstündeki kâğıtla kurşunkalemi eline aldı ve yazdı tek bir satıra sığdırabildiği susuşunu. Emine küçük gözleriyle okuduğu kâğıda baktı ve bir adım geri gitti... Zoraki de olsa, buyurun dercesine ahşap kapıyı sonuna kadar açtı Selvi. Emine tedirgin adımlar, meraklı bakışlar ve elinde emaye kâseyle salondan içeri girdiğinde şaşkınlığı sürüyordu ama şimdi bir de korku eklenmişti pusuda bekleyen. Ne diyecekti şimdi? Yıllardır kimse taşınmamıştı sokağa. Kimdi, nereden ve niye gelmişti? Soramıyordu hiçbir şey. Sorsa ne olacaktı? <span class="ideitalik">Dilsiz herhalde,</span> diye düşündü.</p>

  <p class="normal">Kendini toparlamaya çalışırken kaçamak bakışlarla evin köşelerinde geziyordu gözleri telaşla. Ev tozluydu, ev küsmüştü, pis bir gidiş, sorulu bir geliş kokuyordu. Ne biçim bir evdi bu, mezar gibi! Ağır bir hava duvarlardan Emine'nin yüzüne tokat gibi çarpıyordu. Düşüp bayılacaktı, dizlerinin bağından oluk oluk akıyordu ılık sular. Bir anda göz göze geldiği çok güzel bir hayalet gibiydi karşısında duran ve adının Selvi olduğunu yazan kadın. Besbelli yaşı da ondan gençti ama bir şey vardı yüzünde. Bir karanlık inmişti sanki dudakları ile gözleri arasına ama yine de saydamdı elleri, kulakları, çene kemiği ve omuzlarından dökülen kahverengi saçları. Donukluğunun, hareketsizliğinin inadına nefesinden başka ama çok başka bir şey hissediyordu Emine...</p>

  <p class="normal">Toparladı kendini, Selvi belli belirsiz tebessüm etmese yığılır kalırdı belki o tozlu salonda.</p>

  <p class="normal">"Kusura bakmayın Selvi Hanım... Ben bilmiyordum. Duyuyorsunuz ama değil mi?.."</p>

  <p class="normal">Selvi başını öne eğdi. Emine hayatı boyunca alacağı en ağır yanıtı almıştı. Şimdi o da duyuyor ama konuşamıyordu. Tedirgin bakışlarla tozlu salonu izliyordu ama hem arkasına bakmadan evden çıkmak, hem de saatlerce Selvi'nin yüzüne bakmak istiyordu. Sanki yüzüne baktığı o saatlerde dile gelecekti Selvi.</p>

  <p class="normal">Titrek dudaklarıyla "Ayhan var," dedi, "Sokağın başında Kumru bakkal var ya, bir eksiğiniz olduğunda yazıp ona verin. Dükkânda öyle çok şey yok ama caddedeki Seyfullah'tan getirir." Zorlanıyor, korkuyordu. Ama yine de çılgınlar gibi merak ediyordu Selvi'nin kim olduğunu. Ahh bir konuşabilseydi, belki Emine de konuşabilirdi. Hiçbir şey soramıyordu, tedirgin bakışlarıyla salonun içinde gezinirken. Selvi de gözlerini ondan ayırmıyordu. Yüzü yandı sanki Emine'nin. Kaçması gerekiyordu, arkasına bakmadan kaçması ve bir daha da kapıdan içeri girmemesi belki de...</p>

  <p class="normal">"Neyse ben kalkayım, Çilem, benim kızım, evde bekliyor..." diyerek buz kesmiş elleri, titreyen dizleriyle sehpanın üzerine koyduğu emaye kâsenin kapağını açtı: "Puf böreği yaptım, mutfak penceresinden kokmuştur, komşu hakkıdır, buyurun."</p>

  <p class="normal"><span class="ideitalik">Bizim hiç komşumuz olmadı. Babaannemin komik şapkalı, eldivenli arkadaşları gelirdi bazen ellerinde süslü pastane kutularıyla. Büyük salonda oturur, fısıldayarak sohbet ederlerdi. Ben akşam yemekleri dışında büyük salona giremezdim. Yalnızca akşam yemeklerinde girebildiğim büyük salonda ne iç savaş konuşulurdu, ne önemli kararlar, ne de gazeteler. O büyük salonda toplandığımız zaman ya ailemizin itibarı ya da benim onlara kazandıracağım itibar konuşulurdu. Annemle babam susardı. Cevdet ve Cemil amcam, Yurdanur halam susardı. Ben de susardım. Hep dedemle babaannem konuşurdu... Konuşmamak ve susmak ayrı şeylerdi. Bana konuşmamayı babaannem öğretti. "Küçük kızlar büyüklerinin yanında söz verilmezse konuşmazlar," derdi. Ama ben sadece susardım, konuşmamazlık etmezdim. Adalet teyze de susardı.</span></p>

  <p class="normal"><span class="ideitalik">Adalet... İsmi bile ne kadar güven vericiydi o yıllarda. Tüm zamanımı onunla geçirmek isterdim. Bu yüzden öğle saatlerini hiç sevmezdim. Kocaman mavi patlak gözleri, incecik kaşları ve kocaman poposu olan öğretmen Şennur Hanım gelir, üç saat boyunca bana kitap okutup, güzel yazı öğretirdi. O ürkütücü ders saatlerinde büyük evin koridorunda Adalet teyzenin ayak seslerini duymazsam gözlerim dolar, boğazıma sert bir yumru yerleşirdi. O ise sırf o seslerle beni sakinleştirmek için saatler boyu koridorda volta atardı. Aramızda sevgiden, bağlılıktan çok başka, isimsiz, tanımsız bir şey vardı.</span></p>

  <p class="normal"><span class="ideitalik">Adalet teyze; babaanneme göre hizmetli, dedeme göre bakıcı, Yurdanur halama göre sırdaş, annemle babama göre yoldaş, Cevdet ve Cemil amcamlara göre aşçıydı.</span></p>

  <p class="normal"><span class="ideitalik">Benimse her şeyim...</span></p>

  <p class="normal"><span class="ideitalik">Sokağa ya da parka gitmem yasaktı, en fazla bahçeye inebilirdim. Çocukların sokaklarda arkadaşlarıyla oynayabildiğini bile çok sonraları öğrendim. O yıllarda konuşan bir arkadaşım yoktu ama yaşayan arkadaşım çoktu. Mesela çınar ağacı vardı. Babam ve amcamlar, dedemden gizli onun altında içerdi rakılarını. Annem ve halam çocukluk anılarını birbirlerine anlatırken okşarlardı gövdesini. Ben bazen onun sırtına yaslanıp kendi uydurduğum şarkıları mırıldanır, arada bahçeye kediler gelirse onları izlerdim. Bazen hiç kedi gelmez, bense bahçenin demir parmaklıklarına tırmanır onları çağırırdım. Yine de gelmezlerdi. Onlar da tuhaftı. Sadece kendi istedikleri zaman gelir, çınar ağacının yakınlarında uyurlardı. Adalet teyzem, canları isteyince gelen bencil kediler ve çınar ağacımdan başka o evde kimsem yoktu sanki...</span></p>

  <p class="normal"><span class="ideitalik">Zaten o büyük evde hiç ortak acılar yaşamadık. Kimse diğerinin gerçek hikâyesini bilmezdi. Kediler bile uzaktı bize. Sanki yalancı ve yabancıydık. Her birimizin yüzü sabaha yabancı, sırlı bir gece gibiydi. Ben en çok Adalet teyzemi ve halam Yurdanur'u severdim. Onların geceleri diğerlerinden farklıydı.</span></p>

  <p class="normal"><span class="ideitalik">Ve onlar bana gizlice anlattıkları bazı hikâyelerde sus kuşlarından, kuzgunlardan ve "ötekiler"den bahsederlerdi. Adalet teyze onları kadar çok anlatırdı ki; sanki bir süre sonra bizimle birlikte yaşamaya başlamışlardı sırlı gecelerin sığındığı belleğimde...</span></p>
</body>
</html>
