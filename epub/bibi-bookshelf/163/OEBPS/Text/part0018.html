<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="kisim_adi" style="text-align: center;">ISSIZ DALGALAR</p>

  <p class="kisim_adi" style="text-align: center;">1</p>

  <p class="calibre11" style="text-align: justify;">Tatyana eve geri döndü; yatağa yattı ve kalkmadı.</p>

  <p class="calibre11" style="text-align: justify;">Yarı bilinçli uykusu sırasında dört yaşlı kadının seslerini duydu. Üzerindeki battaniyeyi düzeltirken, başının altına yastık koyarken ve saçlarını okşarken fısıldamıyorlardı.</p>

  <p class="calibre11" style="text-align: justify;">Dusia, "Tanrı'ya güvenmesi gerekiyor. Onu bu dertten ancak Tanrı kurtarır," dedi.</p>

  <p class="calibre11" style="text-align: justify;">Nayra, "Ben bir askere âşık olmanın hiç de iyi bir fikir olmadığını söylemiştim. Tek yaptıkları insanın kalbini kırmak," dedi.</p>

  <p class="calibre11" style="text-align: justify;">Raysa titreyerek, "Bence sorun asker olması değil; Tatyana'nın onu bu kadar çok sevmesi," diye ekledi.</p>

  <p class="calibre11" style="text-align: justify;">Aksinya, Tatyana'nın sırtını okşayarak, "Şanslı kız," diye fısıldadı.</p>

  <p class="calibre11" style="text-align: justify;">"Şans bunun neresinde?" dedi Nayra kızgın bir halde. "Eğer bizi dinleyip yanımızda kalsaydı, bunların hiçbiri olmayacaktı."</p>

  <p class="calibre11" style="text-align: justify;">"Eğer benimle kiliseye daha sık gelseydi, Tanrı'nın elçisi onu rahatlatırdı," dedi Dusia.</p>

  <p class="calibre11" style="text-align: justify;">Aksinya, Tatyana'nın yanına yaklaşarak, "Ne düşünüyorsun Taneçka?" diye sordu. "Sence Tanrı'nın elçisi seni şu anda rahatlatabilir mi?"</p>

  <p class="calibre11" style="text-align: justify;">"Bu iyi değil. Ona yardımcı olmuyoruz," dedi Nayra.</p>

  <p class="calibre11" style="text-align: justify;">"O adamı hiç sevmedim," dedi Dusia.</p>

  <p class="calibre11" style="text-align: justify;">"Ben de öyle. Tatyana onda ne buldu bilmiyorum," dedi Nayra.</p>

  <p class="calibre11" style="text-align: justify;">"Tatyana onun için çok fazla," dedi Raysa.</p>

  <p class="calibre11" style="text-align: justify;">"O herkes için çok fazla," dedi Nayra.</p>

  <p class="calibre11" style="text-align: justify;">"Tanrı'ya yakın olması onu iyileştirir," dedi Dusia.</p>

  <p class="calibre11" style="text-align: justify;">"Vova kibar bir çocuk. Ona değer veriyor," dedi Nayra.</p>

  <p class="calibre11" style="text-align: justify;">"Eminim Aleksandr ona geri dönmeyecek. Onu burada kaderine terk etti," dedi Raysa.</p>

  <p class="calibre11" style="text-align: justify;">"Kesinlikle haklısın. Onunla evlenme sebebi..." dedi Nayra.</p>

  <p class="calibre11" style="text-align: justify;">"Onu kirletmek," dedi Dusia.</p>

  <p class="calibre11" style="text-align: justify;">"Ve başından atmak," diye ekledi Raysa.</p>

  <p class="calibre11" style="text-align: justify;">"Onun Tanrı'ya inancından hep şüphe duydum," dedi Dusia.</p>

  <p class="calibre11" style="text-align: justify;">Aksinya, Tatyana'ya, "Onu uzaklaştıracak tek şey ölüm," diye fısıldadı.</p>

  <p class="calibre11" style="text-align: justify;">Tatyana gözlerini açıp yataktan kalktı ve Aksinya'ya bunu söylediği için içinden ondan nefret etti. En korktuğu şey Aleksandr'ın ölmesiydi.</p>

  <p class="calibre11" style="text-align: justify;">Yaşlı kadınlar Tatyana'yı yanlarına dönmesi için ikna etmekte pek fazla zorlanmadılar. Vova, sandığını ve dikiş makinesini Nayra'nin evine taşımasına yardım etti.</p>

  <p class="calibre11" style="text-align: justify;">Tatyana öncelikle günlük işlerini yapabilmek için psikolojisini düzeltmeye çalıştı. Huzuru yoktu ve bunun farkındaydı, içindeki karanlıktan kaçacağı hiçbir yer yoktu. Anılarını düşünemiyor; fıkra anlatamıyor ve müzik dinleyemiyordu. Vücuduna her dokunuşunda içi ürperiyordu. Nereye baksa Aleksandr'ı görüyordu.</p>

  <p class="calibre11" style="text-align: justify;">Bu kez acısını hafifletmek için bir çaba harcamıyordu. Ciğerlerinde mikrop yoktu. Her sabah omuzlarına kovaları yüklüyor; keçiden süt sağıp kendi işini yapamayan Raysa'ya içiriyor ve çamaşırları asıyordu. Yaşlı kadınlar da her gece Tatyana'nın astığı çamaşırların ne kadar güzel koktuğundan bahsediyordu.</p>

  <p class="calibre11" style="text-align: justify;">Tatyana kendine ve onlara elbiseler dikiyor; kitap okuyor; onları banyoya götürüyor; bahçelerine ve tavuklarına bakıyor; ağaçtan elma toplayıp kovalara dolduruyordu. Tatyana yine herkesin bütün işlerini görmeye başlamıştı ve içi rahattı.</p>

  <p class="calibre11" style="text-align: justify;">Önceden olduğu gibi.</p>

  <p class="kisim_adi" style="text-align: justify;">2</p>

  <p class="calibre11" style="text-align: justify;">İki hafta sonra Aleksandr'ın ilk mektubu geldi.</p>

  <p class="calibre10" style="text-align: justify;"> </p>

  <p class="calibre11" style="text-align: justify;"><i class="calibre2">Tatişya</i>,</p>

  <p class="calibre11" style="text-align: justify;"><i class="calibre2">Bundan daha zor bir şey olabilir mi? Senin özlemin sabahın erken saatlerinde vücudumda bir ağrıyla başlıyor ve gözlerimi tekrar kapayana kadar geçmiyor.</i></p>

  <p class="calibre11" style="text-align: justify;"><i class="calibre2">Bu boş yaz günlerinde tek tesellim senin güvende, sağlıklı ve hayatta olduğunu bilmek. En kötü olanı ise o dört yaşlı kadına kölelik yapmak zorunda kalman.</i></p>

  <p class="calibre11" style="text-align: justify;"><i class="calibre2">Ön taraftaki küçük odunlar şimdi yakman için. Diğerlerini kışın kullan. Onları taşımak için yardıma ihtiyacın olursa, Vova dan rica et. Kendini incitme. Su kovalarını da ağzına kadar doldurma. Çok ağır oluyorlar.</i></p>

  <p class="calibre11" style="text-align: justify;"><i class="calibre2">Geri dönüş zor oldu. Gelir gelmez Nevaya gönderildim. Altı gün saldırıyı planladıktan sonra botlarla nehrin karşısına geçtik ve tam bir bozguna uğradık. Hiç şansımız yoktu. Almanlar botları roketatarlarla vurdu ve bütün botlar battı. Bin askerimiz öldü ve nehrin karşısına geçme umudumuz kalmadı. Şimdi gidebileceğimiz başka yerleri gözden geçiriyoruz. On gündür hiç durmadan yağmur yağdığı için çamura bulanmış durumdayım; ama bunun dışında iyiyim. Çamur dışında uyuyabilecek bir yer yok. Paltolarımızı üzerimize giydik; yağmurun dinmesini umut ediyoruz. Kapkara ve ıslak bir haldeyken kendime acıyorum; ama sonra senin kuşatma sırasında çektiklerini hatırlıyorum.</i></p>

  <p class="calibre11" style="text-align: justify;"><i class="calibre2">Bundan sonra böyle yapmaya karar verdim. Güç durumda olduğumu her düşündüğümde, kız kardeşini Ladoga nehrine gömdüğünü hatırlayacağım.</i></p>

  <p class="calibre11" style="text-align: justify;"><i class="calibre2">Hayatını Leningrad'dakinden çok daha iyi bir şekilde devam ettirmeni diliyorum.</i></p>

  <p class="calibre11" style="text-align: justify;"><i class="calibre2">Yeniden toplanana kadar, birkaç hafta sakin geçecek. Dün komutanın sığınağına bir bomba atıldı. Kumandan o sırada içeride değildi. Ama yine de bu olay gerginlik yarattı. Aynı şey bir daha ne zaman tekrarlanacak?</i></p>

  <p class="calibre11" style="text-align: justify;"><i class="calibre2">Kâğıt ve futbol oynuyorum. Sigara içiyor ve seni düşünüyorum.</i></p>

  <p class="calibre11" style="text-align: justify;"><i class="calibre2">Sana para gönderdim. Ağustos sonunda Molotov'a git.</i></p>

  <p class="calibre11" style="text-align: justify;"><i class="calibre2">Yemeğini güzel yemeyi unutma sıcak kurabiyem, gece güneşim. Avuç içini benim için öp ve kalbinin üzerine bastır.</i></p>

  <p class="calibre11" style="text-align: justify;"><i class="calibre2">Aleksandr</i></p>

  <p class="calibre10" style="text-align: justify;"> </p>

  <p class="calibre11" style="text-align: justify;">Tatyana, Aleksandr'ın mektubunu yüz kez okuyarak her kelimesini ezberledi. Yüzünü mektuba yaslayarak uyudu ve bu ona güç verdi.</p>

  <p class="calibre10" style="text-align: justify;"> </p>

  <p class="calibre11" style="text-align: justify;"><i class="calibre2">Aşkım, sevgilim Şura,</i></p>

  <p class="calibre11" style="text-align: justify;"><i class="calibre2">Beni boş ver. Önce kendi omuzlarına aldığın yüke dikkat et.</i></p>

  <p class="calibre11" style="text-align: justify;"><i class="calibre2">Geçen kış nasıl hayatta kalabildim? Bunu bilmiyorum; ama şimdi bu konuyu daha çok düşünüyorum. Çünkü içimde bir kıpırtı vardı. Yalan söyleyecek, Daşa'ya rol yapacak ve onu yaşatacak enerjim vardı. Ayaktaydım. Annem yanımdaydı ve ölemeyecek kadar meşguldüm. Sana olan aşkımı saklamakla meşguldüm.</i></p>

  <p class="calibre11" style="text-align: justify;"><i class="calibre2">Ama şimdi uyandığımda günün nasıl geçeceğini düşünüyorum.</i></p>

  <p class="calibre11" style="text-align: justify;"><i class="calibre2">Hayata yeniden uyum sağlayabilmek için kendimi köylülere adadım. Bunun önceden kötü olduğunu düşünüyordun. Sabahtan akşama kadar, Molotov'da enfeksiyon kaptığı için bacağı kesilen İrim Persikova'ya yardım ediyorum. Sanırım annemle adaş olduğu için onu bu kadar seviyorum.</i></p>

  <p class="calibre11" style="text-align: justify;"><i class="calibre2">Daşa'yı düşünüyorum ve onun için üzülüyorum.</i></p>

  <p class="calibre11" style="text-align: justify;"><i class="calibre2">Ama uyumadan önce gördüğüm en son yüz onun değil; senin yüzün.</i></p>

  <p class="calibre11" style="text-align: justify;"><i class="calibre2">Sen benim el bombam, top ateşimsin. Kalbimin yerine kendini koydun.</i></p>

  <p class="calibre11" style="text-align: justify;"><i class="calibre2">Elinde tüfeğin varken beni düşünüyor musun?</i></p>

  <p class="calibre11" style="text-align: justify;"><i class="calibre2">Ne yapıyoruz? Seni ölümden nasıl koruyoruz? Uyanık olduğum her an bunları düşünüyorum. Seni yaşatmak için ne yapabilirim?</i></p>

  <p class="calibre11" style="text-align: justify;"><i class="calibre2">Ölü veya yaralı, o Sovyet askerleri seni cephede bırakacak.</i></p>

  <p class="calibre11" style="text-align: justify;"><i class="calibre2">Eğer yere yığılırsan seni kim iyileştirecek?</i></p>

  <p class="calibre11" style="text-align: justify;"><i class="calibre2">Eğer ölürsen seni kim gömecek? Layık olduğun gibi, bir kahraman gibi...</i></p>

  <p class="calibre11" style="text-align: justify;"><i class="calibre2">Senin Tatya'an,</i></p>

  <p class="calibre10" style="text-align: justify;"> </p>

  <p class="calibre11" style="text-align: justify;"><i class="calibre2">Tatya,</i></p>

  <p class="calibre11" style="text-align: justify;"><i class="calibre2">Bana nasıl hayatta kaldığımı sormuşsun. Bu çok güç oluyor. Ama yine de İvan Petrenko'dan daha iyi durumdayım.</i></p>

  <p class="calibre11" style="text-align: justify;"><i class="calibre2">Kumandanım benden en iyi adamımı seçmemi istiyor. Emrini yerine getiriyorum ve adamım ölüyor. Bu beni nasıl etkiliyor bilemezsin.</i></p>

  <p class="calibre11" style="text-align: justify;"><i class="calibre2">Bugün düşman ateşinin altında en savunmasız halimizdeydik. Hayatta olduğuma ve sana bu kelimeleri yazdığıma inanamıyorum. Nehrin karşı tarafındaki Nevski Patch'de asker topluyoruz. Botlarla nehrin diğer tarafına yiyecek, cephanelik ve asker taşıyoruz. Ama Almanlar Sinyavino dağlarındaki saldırılarında dur durak bilmiyor ve onları aşamıyoruz. Dağda akbaba gibi oturuyor ve bize bomba fırlatıyorlar. Ben genellikle gitmiyorum. Bu intihar görevlerine benim gibi az sayıda olan yüksek rütbelileri göndermiyorlar. Ama artık botları kullanacak yeterince askerimiz kalmadı.</i></p>

  <p class="calibre11" style="text-align: justify;"><i class="calibre2">Petrenko öldü. Botla kendi tarafımıza dönerken bir top ateşi ona isabet etti. Kolu koptu. Onu sırtıma bindirdim ve kopan kolunu almak için eğildim. Kolu alınca Petrenko sırtımdan düştü. Botta boylu boyunca yatarken ona baktım ve bu kolu kimin dikeceğini düşündüm.</i></p>

  <p class="calibre11" style="text-align: justify;"><i class="calibre2">İstediğim şeyin kolunu dikmek değil; onu koluyla birlikte gömmek olduğunu fark ettim. Onu kolu olmadan gömmek saygısızlık olacaktı. Ruhun bedeni bulması için birlikte gömülmeleri gerekiyordu. Onu ve kolunu ormandaki küçük bir huş ağacının yanına gömdüm. Bir keresinde bana huş ağacını çok sevdiğini söylemişti. Silahımız az olduğu için tüfeğini almak zorunda kaldım; ama kaskını başında bıraktım.</i></p>

  <p class="calibre11" style="text-align: justify;"><i class="calibre2">Onu seviyordum. Petrenko gibi iyi bir asker ölürken, Dimitri gibi güçsüz ve topal bir adam yaşıyordu. Adalet bunun neresindeydi?</i></p>

  <p class="calibre11" style="text-align: justify;"><i class="calibre2">O botta ne düşündüğümü bilmek ister misin?</i></p>

  <p class="calibre11" style="text-align: justify;"><i class="calibre2">Yaşamam gerektiğini düşündüm. Yoksa beni asla affetmeyecektin.</i></p>

  <p class="calibre11" style="text-align: justify;"><i class="calibre2">Ama gördüğün gibi bu savaş adil değil. İyi bir adamın da ölme şansı kötü bir adamınki kadar yüksek. Belki daha bile fazla.</i></p>

  <p class="calibre11" style="text-align: justify;"><i class="calibre2">Şunu bilmeni isterim ki; eğer bana bir şey olursa cesetim için endişelenme. Ruhum ne bedenime, ne de Tanrı'ya geri dönecek. Doğruca senin yanına, Lazarevo'ya uçacak. Ben kahramanca gömülmek değil; İlmen nehrinin kraliçesinin yanında kalmak istiyorum.</i></p>

  <p class="calibre11" style="text-align: justify;"><i class="calibre2">Aleksandr</i></p>

  <p class="kisim_adi" style="text-align: justify;">3</p>

  <p class="calibre11" style="text-align: justify;">Aleksandr'dan başka mektup gelmedi.</p>

  <p class="calibre11" style="text-align: justify;">Ağustos bitip eylül geldi; ama hâlâ mektup yoktu. Tatyana elinden geleni yaparak kendini, dört yaşlı kadınla, köylülerle, kitaplarıyla, İngilizce çalışmakla, ormanda yüksek sesle okuduğu ve neredeyse çoğunu anladığı John Stuart Mill kitabıyla oyaladı.</p>

  <p class="calibre11" style="text-align: justify;">Ondan hâlâ haber yoktu ve içi rahat değildi.</p>

  <p class="calibre11" style="text-align: justify;">Bir cuma günü dikiş kursundayken Tatyana, Aleksandr için diktiği kazakla uğraşırken, İrina Persikova mektup gelip gelmediğini sordu.</p>

  <p class="calibre11" style="text-align: justify;">"Mektup almayalı bir ay oldu," dedi Nayra. "Şişşşt. O konuda konuşmuyoruz. Molotov'daki Sovyet bürosunun da bilgisi yok. Her hafta oraya giderek mektup gelip gelmediğine bakıyor."</p>

  <p class="calibre11" style="text-align: justify;">"Ne olursa olsun Tanrı onunla," dedi Dusya.</p>

  <p class="calibre11" style="text-align: justify;">Aksinya iyimser bir şekilde, "Endişelenme Taneçka. Posta servisi çok kötü. Bunu biliyorsun. Mektupların gelmesi uzun zaman alıyor," dedi.</p>

  <p class="calibre11" style="text-align: justify;">"Biliyorum Aksinya," dedi Tatyana örgü şişlerine bakarak. "Endişelenmiyorum."</p>

  <p class="calibre11" style="text-align: justify;">"Sana kendini iyi hissedeceğin bir hikâye anlatacağım. Bu köyde sen gelmeden önce Olga adında bir kadın yaşıyordu. Onun kocası da cephedeydi. Ondan mektup bekliyordu. Hiçbir haber gelmedi. Senin gibi üzüntü içinde beklemeye devam etti. Sonra bir seferde on mektup birden aldı!"</p>

  <p class="calibre11" style="text-align: justify;">Tatyana gülümsedi. "Aleksandr'dan bir seferinde on mektup almak harika olmaz mıydı?"</p>

  <p class="calibre11" style="text-align: justify;">"Kesinlikle canım," diyerek gülümsedi Aksinya. "Bu yüzden endişelenme."</p>

  <p class="calibre11" style="text-align: justify;">Dusya, "Evet bu doğru. Olga mektupları tarihlerine göre sıraya dizdi ve okumaya başladı. Dokuz tanesi kocasındandı. Onuncusu ise kumandandan geliyordu ve kocasının cephede öldüğünü yazmıştı."</p>

  <p class="calibre11" style="text-align: justify;">Tatyana'nın yüzü sapsarı oldu. Sadece, "Yaaa," diyebildi.</p>

  <p class="calibre11" style="text-align: justify;">"Dusia!" diye bağırdı Aksinya. "Tanrı aşkına, bu kadar duygusuz musun? Sonra da ona Olga'nın Kama nehrinde nasıl intihar ettiğini mi anlatacaksın?"</p>

  <p class="calibre11" style="text-align: justify;">Tatyana örgü şişlerini elinden bıraktı. "Siz işinize bensiz devam edin, olur mu? Gidip akşam yemeğini hazırlamaya başlayacağım. Lahanalı börek yapacağım."</p>

  <p class="calibre11" style="text-align: justify;">Sendeleyerek eve gitti ve hemen sandıktaki Puşkin'in kitabını çıkardı. Aleksandr ona parayı eski yerine koyduğunu söylemişti. Tatyana kitabın kapağına bakarak derin bir nefes aldı ve bıçakla kesti. Para oradaydı. İç geçirerek parayı eline aldı.</p>

  <p class="calibre11" style="text-align: justify;">Sonra saymaya başladı.</p>

  <p class="calibre11" style="text-align: justify;">Beş bin dolar.</p>

  <p class="calibre11" style="text-align: justify;">Dehşete kapılmadan parayı tek tek ayırarak yeniden saymaya başladı. On tane yüz dolar, dört tane bin dolar vardı.</p>

  <p class="calibre11" style="text-align: justify;">Toplam beş bin dolar ediyordu.</p>

  <p class="calibre11" style="text-align: justify;">Tekrar saydı.</p>

  <p class="calibre11" style="text-align: justify;">Beş bin dolar.</p>

  <p class="calibre11" style="text-align: justify;">Tatyana kendinden şüphe etmeye başladı. Belki de hep beş bin dolar vardı ve o miktarı yanlış hatırlıyordu.</p>

  <p class="calibre11" style="text-align: justify;">Ama Aleksandr'ın bir gece gaz lambası ışığında söylediği sözler aklından çıkmıyordu: <i class="calibre2">Bu annemin tutuklanmadan birkaç hafta önce bana bıraktığı son şeydi... Parayı birlikte sakladık. On bin Amerikan doları... dört bin ruble.</i></p>

  <p class="calibre11" style="text-align: justify;">Tatyana yatağa çıkarak sırtüstü yattı ve gözlerini tavana dikti.</p>

  <p class="calibre11" style="text-align: justify;">Aleksandr, bütün parasını ona bıraktığını söylemişti.</p>

  <p class="calibre11" style="text-align: justify;">Hayır öyle söylememişti. <i class="calibre2">Sana para bırakıyorum,</i> demişti. Kapağı yapıştırırken onu seyretmişti.</p>

  <p class="calibre11" style="text-align: justify;">Yanına neden sadece beş bin dolar almış olabilirdi?</p>

  <p class="calibre11" style="text-align: justify;">Onu uyandırmamak için mi? Endişelenip olay çıkarmasın diye mi? Leningrad'a onunla gitmemesi için mi?</p>

  <p class="calibre11" style="text-align: justify;">Parayı göğsüne yasladı ve Aleksandr'ın kalbinden geçenleri anlamaya çalıştı.</p>

  <p class="calibre11" style="text-align: justify;">O özgürlüğüne, Amerika'ya birkaç metre uzaklıktayken, hayatı boyunca kurduğu hayallere sırtını dönen bir adamdı. Tek bir yol seçmişti. Aleksandr Amerika'ya gitmeyi çok istemiş olabilirdi; ama kendine olan inancı ve Tatyana'ya olan aşkı her şeyden büyüktü. Aleksandr kim olduğunu biliyordu.</p>

  <p class="calibre11" style="text-align: justify;">O sözünü tutan bir adamdı.</p>

  <p class="calibre11" style="text-align: justify;">Ve Dimitri'ye söz vermişti.</p>
</body>
</html>
