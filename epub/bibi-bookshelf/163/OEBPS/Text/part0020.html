<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="kisim_numara" style="text-align: center;">Dördüncü Kısım</p>

  <p class="b_sayfa_y_resim" style="text-align: center;">HAYAT MÜCADELESİ</p>

  <p class="kisim_adi" style="text-align: center;">YIPRATAN KORKU VE KUŞKU</p>

  <p class="kisim_adi" style="text-align: center;">1</p>

  <p class="calibre11" style="text-align: justify;">Tatyana, Lazarevo'da bir dakika daha duramayacaktı.</p>

  <p class="calibre11" style="text-align: justify;">Aleksandr'ı rahatlatmak için on tane mektup yazdı ve verdiği haberleri tarihsel olarak sıraya dizdi. Nayra'ya bunların sırasını gösterdi ve her hafta bir tanesini postalamasını istedi.</p>

  <p class="calibre11" style="text-align: justify;">Yaşlı kadınlara haber vermeden giderse, onların Aleksandr'a mektup yazıp ya da daha kötüsünü yaparak telgraf çekip gittiğinden bahsedeceklerini; bunu duyan Aleksandr'ın da kontrolünü kaybederek hayatına mal olacak şeyler yapacağını biliyordu. Bu yüzden Tatyana, köydeki çoğu insan gibi balıkçılık yapmak yerine, Molotov'a giderek oradaki hastanede çalışacağını söyledi. Tatyana hiçbir tartışmaya fırsat vermedi ve Dusia'nın birkaç sorusu dışında onu yargılayan olmadı.</p>

  <p class="calibre11" style="text-align: justify;">Nayra Mikhailovna neden mektupları Molotov'dan kendisinin göndermediğini merak etti. Tatyana ise Aleksandr'ın Lazarevo'dan ayrılmasını istemediğini ve kasabada çalıştığını öğrenirse üzüleceğini söyledi. Savaştayken onun canını sıkmak istemiyordu. "Onun ne kadar korumacı bir ruha sahip olduğunu biliyorsun Nayra Mikhailovna."</p>

  <p class="calibre11" style="text-align: justify;">"Korumacı ve mantıksız," dedi Nayra başını sallayarak. Mektupları göndermeyi kabul etti.</p>

  <p class="calibre11" style="text-align: justify;">Tatyana kendine diktiği yeni elbiseleri, votka şişelerini ve domuz eti konservelerini çantasına koyduktan sonra bir sabah erken saatlerde dört yaşlı kadınla vedalaşarak yola koyuldu. Dusia arkasından dua okumuş; Nayra ağlamış; Raysa hem ağlamış hem titremiş; Aksinya ise ona doğru eğilerek kulağına, "Sen delisin," diye fısıldamıştı.</p>

  <p class="calibre11" style="text-align: justify;">Tatyana, Aleksandr için deli olduğunu düşündü. Üzerinde koyu kahverengi pantolon, kahverengi çorap, kahverengi bot ve kahverengi bir mont vardı. Sarı saçlarını da kahverengi bir bandana ile toplamıştı. Mümkün olduğunca az dikkat çekmek istiyordu. Dolarları, pantolonunun içine diktiği keseye koydu. Evden ayrılmadan önce parmağındaki yüzüğü çıkardı ve bir iple boynuna taktı. İpi tişörtünün içine sokmadan önce yüzüğü öperek, "Bu şekilde kalbime daha yakınsın Şura," dedi.</p>

  <p class="calibre11" style="text-align: justify;">Ormandan yürüyüp Lazarevo'dan çıkarken, kulübelerine giden patikaya saptı. Durarak nehrin yanına gitmeyi ve oraya son bir kez bakmayı düşündü. Bunun düşüncesini bile kaldıramıyordu. Yürümeye devam etti.</p>

  <p class="calibre11" style="text-align: justify;">Yapamadığı bazı şeyler vardı.</p>

  <p class="calibre11" style="text-align: justify;">Aleksandr'ın ona kaçamak bir bakış fırlattığını görmüştü; ama bunu kendi yapamamıştı. Vova iki ay önce kulübedeki sandığını taşıdıktan sonra, Tatyana Aleksandr ile yaşadığı o yere gidememişti. Vova camlara tahta çakmış; kapıya asma kilit takmış ve Aleksandr'ın kestiği bütün odunları Nayra'nın evine taşımıştı.</p>

  <p class="calibre11" style="text-align: justify;">Tatyana, Molotov'a gider gitmez ilk olarak Sovyet bürosuna uğradı ve eylül ayında Aleksandr'dan para gelip gelmediğini sordu.</p>

  <p class="calibre11" style="text-align: justify;">Para gelmişti!</p>

  <p class="calibre11" style="text-align: justify;">Parayla birlikte mektup ya da telgraf gelip gelmediğini de sordu. Gelmemişti.</p>

  <p class="calibre11" style="text-align: justify;">Hâlâ asker maaşı alıyorsa, bu ölmediğini ve firar etmediğini gösteriyordu. Bin beş yüz rubleyi alan Tatyana, para gönderebilen Aleksandr'ın niçin mektup yazmadığını merak etti. Ondan sonra büyükannesinin mektuplarının Leningrad'a ulaşmasının aylar aldığını hatırladı. Aleksandr'dan eylül ayının her günü için bir tane olmak üzere otuz mektup birden alsa da razıydı.</p>

  <p class="calibre11" style="text-align: justify;">Molotov tren istasyonunda, pasaport kontrolcüsüne Leningrad'da savaş ve açlık yüzünden hemşireye ihtiyaç duyduklarını ve onun için gittiğini söyledi. Ona pasaportundaki Greçeski hastanesi damgasını gösterdi. Görevli, orada tuvalet temizleyip bulaşık yıkadığını ve cesetlerin kefenlerini diktiğini bilemezdi. Tatyana bu yardımından dolayı ona bir şişe votka hediye etti.</p>

  <p class="calibre11" style="text-align: justify;">Görevli, hastanenin onu Leningrad'a davet eden mektubunu görmek istedi. Tatyana mektubun yandığını; ancak Kirov ile Greçeski hastanesinden verilen güven belgelerinin ve orduya gönüllü olarak çağırıldığı celpnamenin yanında olduğunu söyleyerek ona bir şişe daha votka verdi.</p>

  <p class="calibre11" style="text-align: justify;">Görevli pasaportunu damgaladı ve Tatyana biletini aldı. Tatyana trene binmeden önce inanılmaz derecede yavaş olan Sofia'nın yanına gitti ve onu beklerken yaşlandığını hissetti. Tatyana treni kaçıracağını düşünürken, Sofia en sonunda Aleksandr ile Tatyana'nın düğün günlerinde St. Seraphim'in merdivenlerinde çekilmiş iki fotoğrafını çıkardı. Tatyana bunları sırt çantasına koydu ve trene yetişmek için koştu.</p>

  <p class="calibre11" style="text-align: justify;">Bindiği tren buraya geldiği trenden çok daha iyiydi. Yolcu trenine benziyordu ve güneybatıdan Kazan'a gidiyordu. Kuzeye giden Tatyana için güneybatı yanlış istikametti. Ama Kazan büyük bir şehirdi ve orada başka bir tren bulabilirdi. Planı bir şekilde Kobona'ya gitmek ve Ladoga nehrinden Kokkorevo'ya geçmekti.</p>

  <p class="calibre11" style="text-align: justify;">Tren hareket ederken Tatyana uzaktaki Kama nehrine, çam ve huş ağaçlarına bakarak Lazarevo'yu tekrar görüp göremeyeceğini düşündü.</p>

  <p class="calibre11" style="text-align: justify;">Göreceğini hiç sanmıyordu.</p>

  <p class="calibre10" style="text-align: justify;"> </p>

  <p class="calibre11" style="text-align: justify;">Tatyana, Kazan'da Nizhny Novrogod'a -Paşa ile çocukluklarını geçirdikleri Novrogod'dan farklı bir yerdi burası- giden trene bindi. Moskova'nın üç yüz kilometre doğusuna ulaştı. Başka bir yük trenine binerek kuzeybatıdan Yaroslavl'a, oradan da otobüsle Volodga'ya gitti.</p>

  <p class="calibre11" style="text-align: justify;">Tatyana Volodga'ya gidince, oradan Tikvin trenine bineceğim; ancak Tikvin'in Alman ateşi altında olduğunu öğrendi. Tikvin'den Kobona'ya gitmek ise imkânsızdı. Trenler ölüleri ve yiyecekleri taşıdığı için günde üç dört saat yolcu almıyorlardı. Tanrı'ya şükürler olsun ki tren müfettişi Tatyana'ya bilet sattı ve büyük bir istek içinde onunla muhabbet etmeye başladı.</p>

  <p class="calibre11" style="text-align: justify;">Tatyana müfettişe, Kobona yolu Almanlar tarafından kuşatıldıysa Leningrad'a nasıl yiyecek ulaştırıldığını sordu.</p>

  <p class="calibre11" style="text-align: justify;">Cevabını öğrendikten sonra yemek taşıyan trenleri takip etmeye karar verdi. Volodga'dan Petrozavodsk'a giden bir trene bindi. Oneg gölünün batı kıyısında, Podporozhye'de trenden indi ve elli kilometre yürüyerek Lodeinoye gitti. Burası Ladoga gölü kıyılarına on kilometre uzaklıktaydı.</p>

  <p class="calibre11" style="text-align: justify;">Tatyana Lodeinoye vardığında ayağının altındaki topraktan gelen sesleri hissetti ve yaklaştığını fark etti.</p>

  <p class="calibre11" style="text-align: justify;">Çorba içmek için bir kantine giren Tatyana, yan masada dört şoförün konuştuğunu duydu. Anladığı kadarıyla Almanlar Leningrad'ı bombalamayı bırakmış; bütün hava güçlerini ve toplarını Tatyana'nın gittiği Volkhov sınırına yöneltmişlerdi. Sovyet general Meretskov'un ikinci ordusu Neva'dan sadece dört kilometre uzaklıktaydı ve Alman mareşali Manstein, Meretskov'un askerlerini nehir kıyısına yerleştirmesini engellemeye kararlıydı. Tatyana adamlardan birinin, "861. bölük hakkında söylenenlerden haberiniz var mı? Artık Almanlara saldıramıyorlarmış. Bütün gün düşman ateşi altındalarmış. Askerlerden yüzde 65'i, kumandanların ise hepsi ölmüş," dediğini duydu.</p>

  <p class="calibre11" style="text-align: justify;">"Bu hiçbir şey!" dedi bir diğeri. "Meretskov'un ağustos ile eylül aylarında Volkhov'da ne kadar askerini kaybettiğinden haberiniz var mı? Kaçı öldü, kaçı yaralandı? Yüz otuz bin!"</p>

  <p class="calibre11" style="text-align: justify;">"O da bir şey mi?" dedi bir başka adam. "Moskova'da..."</p>

  <p class="calibre11" style="text-align: justify;">"Yüz elli binden fazla asker!"</p>

  <p class="calibre11" style="text-align: justify;">Tatyana başkalarının konuşmalarını dinlemekten pek hoşlanmazdı; ama biraz daha bilgiye ihtiyacı vardı. Kamyon şoförlerinin konuşmasına kulak kabarttıktan sonra yiyeceklerin Ladoga gölünün güneyindeki küçük bir kasaba olan Syastroy'a götürüldüğünü ve buranın da Volkhov sınırına on kilometre uzaklıkta bulunduğunu öğrendi. Syastroy Tatyana'nın o anda olduğu yerin yüz kilometre güneyindeydi.</p>

  <p class="calibre11" style="text-align: justify;">Tatyana adamlardan onu da yanlarında götürmelerini isteyecekti; ama konuşmalarından pek hoşlanmamıştı. Gece Lodeinoye'de kalacaklardı ve ona bakışları hiç de iyi değildi.</p>

  <p class="calibre11" style="text-align: justify;">Ağzını sildi ve onlara teşekkür ederek oradan ayrıldı. Aleksandr'ın verdiği P-38 marka silahın yanında olduğunu bilmek onu rahatlatıyordu.</p>

  <p class="calibre11" style="text-align: justify;">Tatyana'nın Syastroy'a kadar yüz kilometre yürümesi üç gününü aldı. Ekimin başlarıydı ve hava soğuktu. Ama ilk kar yağmamıştı ve yollar açıktı. Yanından bir sürü insan -köylüler, göçmenler, çiftçiler ve cepheden dönen askerler- yürüyordu. Yarım gün boyunca izinden dönen bir askerin yanından yürüdü. Aleksandr gibi o da çok üzgün görünüyordu. Sonra bir asker kamyonuna bindi ama Tatyana yürümeye devam etti.</p>

  <p class="calibre11" style="text-align: justify;">Yakınında patlayan bombaların sesini duyuyordu ve ayaklarının altındaki toprak yürürken sallanıyordu. Başı öndeydi. Ne kadar kötü bir durumda olursa olsun, bu Luga'daki patates tarlalarında koşmaktan daha iyiydi. Luga'daki tren istasyonunda oturup Almanların onu öldürmeden gitmeyeceklerini bilmek kadar da berbat olamazdı. Başı önünde yürümeye devam etti.</p>

  <p class="calibre11" style="text-align: justify;">Gece bile yürümeye devam etti. Geceleri ortalık daha sakin oluyordu ve saat 23:00'ten sonra bombardıman duruyordu. Birkaç saat daha yürüyecek ve sonra uyuyacak bir ahır bulacaktı. Bir gece ona yemek ve en büyük oğullarını sunan bir ailenin yanında kaldı. Yemeği yedi ve oğulları ile birlikte olmak yerine onlara para teklif etti. Kabullendiler.</p>

  <p class="calibre11" style="text-align: justify;">Tatyana, Syastroy'un on kilometre batısındaki Volkhov nehrinde küçük bir kayık gördü. Gemi işçisi halatı çözüyordu. Kayığın hareket edeceği sırada adamın yanına gitti ve savaşa destek vermek için yiyecek getirdiğini söyleyerek beş tane jambon konservesi ile bir şişe votka çıkardı. Adam votkaya uzun uzun baktı. Tatyana votkayı kendisine almasını ve onun Leningrad'a giderek ölüm döşeğinde olan annesini görmesine izin vermesini istedi. Tatyana oradaki insanların çok kötü günler geçirdiğini biliyordu. Leningrad'da yaşayanların çoğu ya ölmüştü; ya da ölüm döşeğindeydi. Adam votkayı büyük bir zevkle kabul etti ve Tatyana'yı kayığa bindirdi. "Sizi yine de uyarıyorum. İyi bir yolculuk olmayacak. Suyun üzerinde uzun bir yolumuz var ve Almanlar kayıkları sürekli bombalıyor."</p>

  <p class="calibre11" style="text-align: justify;">"Biliyorum. Buna hazırım," dedi. Neyse ki karşıya kazasız belasız geçti.</p>

  <p class="calibre11" style="text-align: justify;">Kayık Kokkorevo'nun kuzeyindeki Osinovets'e yanaştı. Tatyana, geri kalan dört domuz eti konservesi ile bir şişe votkayı da Leningrad'a yiyecek taşıyan kamyon şoförüne verdi. Ön tarafa, kendi yanına oturmasına izin verdi ve yolda onunla ekmeğini bile paylaştı.</p>

  <p class="calibre11" style="text-align: justify;">Leningrad'a geri dönmek nasıl olacaktı?</p>

  <p class="calibre11" style="text-align: justify;">Bir anda ürperdi. Bunu düşünmek istemiyordu. Şoför onu şehrin kuzeyindeki Finlandiya istasyonunda bıraktı. Nevski Prospekt'e gitmek için tramvaya bindi ve Insurrectin meydanından eve kadar yürüdü.</p>

  <p class="calibre11" style="text-align: justify;">Leningrad sessiz ve boştu. Geceydi ve sokaklarda çok az ışık vardı. En azından elektrikler kesilmemişti. Tatyana iyi zamanda gelmiş olmalıydı; çünkü etraf sessizdi ve bombardıman yoktu. Fakat yürürken pencereleri ve kapıları kül olmuş evler gördü.</p>

  <p class="calibre11" style="text-align: justify;">Beşinci bölgedeki evinin hâlâ sağlam olduğunu umut etti.</p>

  <p class="calibre11" style="text-align: justify;">Sağlamdı. Hâlâ yeşil, hâlâ donuk ve hâlâ pisti.</p>

  <p class="calibre11" style="text-align: justify;">Tatyana birkaç dakika giriş kapısının önünde durdu. Aleksandr'ın cesaret dediği hissin gelmesini bekliyordu.</p>

  <p class="calibre11" style="text-align: justify;">Bir zamanlar altı kalbin attığı o boş iki odaya çıkacak cesaret. Fıkralarla, votkayla, akşam yemekleriyle, küçük hayallerle ve hayatla dolu odalar...</p>

  <p class="calibre11" style="text-align: justify;">Sokağa baktı. Greçeski kilisesi hâlâ duruyordu ve bombalanmamıştı. Başını Suvorovski tarafına çevirdi ve işten gelen birkaç kişinin binalarına girdiğini gördü. İki üç kişi ancak vardı. Sokaklar temiz ve kuruydu. Soğuk hava burnunu acıtıyordu.</p>

  <p class="calibre11" style="text-align: justify;">Bunu onun için yapıyordu.</p>

  <p class="calibre11" style="text-align: justify;">Aleksandr'ın kalbi hâlâ atıyordu ve onu buraya çağırmıştı.</p>

  <p class="calibre11" style="text-align: justify;">Ona cesaret verecekti.</p>

  <p class="calibre11" style="text-align: justify;">Başını salladı ve kapının tokmağını çevirdi. Karanlık hol sidik kokuyordu. Parmaklıklara tutunarak üç kat çıktı ve dairesine geldi.</p>

  <p class="calibre11" style="text-align: justify;">Kahverengi parlak kapının deliğine anahtarını soktu.</p>

  <p class="calibre11" style="text-align: justify;">Apartman sessizdi. Ön taraftaki mutfakta kimse yoktu ve diğer odaların kapıları kapalıydı. Sadece Slavin'in kapısı açıktı. Tatyana kapıyı çalarak içeri baktı.</p>

  <p class="calibre11" style="text-align: justify;">Slavin yerde radyo dinliyordu.</p>

  <p class="calibre11" style="text-align: justify;">"Sen kimsin?" dedi tiz bir sesle.</p>

  <p class="calibre11" style="text-align: justify;">"Tatya Metanova, hatırladın mı? Nasılsın?" Gülümsedi. Bazı şeyler hiç değişmiyordu.</p>

  <p class="calibre11" style="text-align: justify;">"1905 savaşı sırasında burada mıydın?" Radyoyu işaret etti. "İyi dinle."</p>

  <p class="calibre11" style="text-align: justify;">Sadece radyonun saat tıkırtısı duyuluyordu.</p>

  <p class="calibre11" style="text-align: justify;">Yavaşça geri çekildi. Ruslar o savaşı kaybetmişti. Slavin başını kaldırarak ona bakarak, "Geçen ay gelmeliydin Taneçka. Geçen ay Leningrad'a sadece yedi bomba fırlatıldı. Daha güvende olurdun."</p>

  <p class="calibre11" style="text-align: justify;">"Merak etme," dedi. "Eğer bir şeye ihtiyacın olursa, ben koridorun sonundayım."</p>

  <p class="calibre11" style="text-align: justify;">Mutfağında da hiç kimse yoktu. Holünün ve iki odasının kilidinin açık olmasına şaşırdı. Holdeki koltukta yabancı bir kadınla adamın çay içtiğini gördü.</p>

  <p class="calibre11" style="text-align: justify;">Tatyana bir süre ayakta durarak onlara baktı. "Siz kimsiniz?" dedi en sonunda.</p>

  <p class="calibre11" style="text-align: justify;">İnga ve Stanislav Krakov olduklarını söylediler. İkisi de kırklı yaşlarlaydılar. Adam göbekli ve kel; kadın ise ufak tefekti ve yüzü kırış kırıştı.</p>

  <p class="calibre11" style="text-align: justify;">"Ama kimsiniz?" diye sordu tekrar.</p>

  <p class="calibre11" style="text-align: justify;">"Sen kimsin?" dedi Stanislav yüzüne bile bakmadan.</p>

  <p class="calibre11" style="text-align: justify;">Tatyana çantasını yere bıraktı. "Bunlar benim odam," dedi. "Koltuğumda oturuyorsunuz."</p>

  <p class="calibre11" style="text-align: justify;">İnga hemen 7. bölgede ve Suvorovski'de kaldıklarını söyledi. "Kendimize ait güzel bir dairemiz vardı," dedi. "Kendi yatak odamız, mutfağımız ve banyomuz vardı." Görünüşe göre apartmanları ağustosta bombalanarak yerle bir olmuştu. Leningrad'daki birçok bina yıkıldığı için, Sovyet bürosu İnga ve Stanislav'ın Metanov ailesinin boş olan evine yerleştirmişti. "Merak etme," dedi İnga. "Bize çok yakında bir ev bulacaklar. Belki iki yatak odası olan bir evimiz bile olabilir. Öyle değil mi Stan?"</p>

  <p class="calibre11" style="text-align: justify;">"Ama ben geri döndüm," dedi Tatyana. "Artık bu odalar sahipsiz değil." Koridora göz gezdirdi. Aleksandr'ın evi ne kadar güzel temizlemiş olduğunu üzüntü içinde fark etti.</p>

  <p class="calibre11" style="text-align: justify;">"Peki biz nereye gideceğiz?" diye sordu Stan. "Burada kalmak için Sovyet bürosuna kayıt yaptırdık."</p>

  <p class="calibre11" style="text-align: justify;">"Başka oda yok mu?" diye sordu Tatyana. Başka odalarda kalan insanlardan da ölenler olmuştu.</p>

  <p class="calibre11" style="text-align: justify;">"Hepsi dolu," dedi Stan. "Bak, neden hâlâ bu konuyu konuşuyoruz? Burada yeterince yer var. Tek başına kalabileceğin bir oda var. Neden şikâyet ediyorsun?"</p>

  <p class="calibre11" style="text-align: justify;">"Çünkü bu odaların ikisi de bana ait," dedi Tatyana.</p>

  <p class="calibre11" style="text-align: justify;">"Artık değil," dedi Stan çayını içmeye devam ederek "Odaların ikisi de devlete ait. Devlet de savaşta." Gülmeye başladı. "Sen iyi bir işçi partili değilsin bayan."</p>

  <p class="calibre11" style="text-align: justify;">"Stan ve ben Leningrad'daki mühendisler odasına üyeyiz," dedi İnga.</p>

  <p class="calibre11" style="text-align: justify;">"Bu harika," dedi Tatyana kendini bir anda çok yorgun hissederek. "Hangi odayı alabilirim?"</p>

  <p class="calibre11" style="text-align: justify;">İnga ve Stan, bir zamanlar Daşa, annesi, babası ve Paşa ile uyudukları odaya yerleşmişti. Burası ısınan tek odaydı. Büyükannesiyle büyükbabasının eski odasında bozuk bir soba vardı.</p>

  <p class="calibre11" style="text-align: justify;">Soba bozuk olmasa bile, Tatyana'nın bunun içine atacak odunu yoktu.</p>

  <p class="calibre11" style="text-align: justify;">"En azından elektrikli sobamı geri alabilir miyim?" diye sordu Tatyana.</p>

  <p class="calibre11" style="text-align: justify;">"Biz ne kullanacağız?" dedi Stan.</p>

  <p class="calibre11" style="text-align: justify;">"Bu arada adın ne?" dedi İnga.</p>

  <p class="calibre11" style="text-align: justify;">"Tatya."</p>

  <p class="calibre11" style="text-align: justify;">İnga çekine çekine, "Tatya, yatağını bizim odamızdaki sobanın durduğu duvara doğru yanaştırsan nasıl olur? Duvar sıcak. Stan'ın sana yardım etmesini ister misin?"</p>

  <p class="calibre11" style="text-align: justify;">"İnga, kes şunu. Sırtımın ne kadar ağrıdığını biliyorsun," diye bağırdı Stan. "Yatağını kendi taşıyabilir."</p>

  <p class="calibre11" style="text-align: justify;">"Evet," dedi Tatyana. Büyükbabasının koltuğunu mümkün olduğunca öne çekerek Paşa'nın karyolasını koltukla duvar arasına sıkıştırdı.</p>

  <p class="calibre11" style="text-align: justify;">Duvar sıcaktı.</p>

  <p class="calibre11" style="text-align: justify;">Tatyana üzerine paltosunu ve üç battaniye örterek on yedi saat uyudu.</p>

  <p class="calibre11" style="text-align: justify;">Uyandıktan sonra Sovyet bürosuna gitti ve kendini yeniden Leningrad vatandaşı olarak kaydettirdi. Masanın arkasındaki kadın kayıt için gerekli evrakları doldururken ona, "Neden geri döndün?' diye sordu. "Biliyorsun hâlâ kuşatma altındayız."</p>

  <p class="calibre11" style="text-align: justify;">"Biliyorum," dedi Tatyana. "Ama hemşireye ihtiyaç var. Savaş hâlâ devam ediyor." Bir an duraksadı. "Birinin askerlere bakması gerekiyor, öyle değil mi?"</p>

  <p class="calibre11" style="text-align: justify;">Yaşlı kadın gözlerini evraklardan ayırmadan omuz silkti. Tatyana bu şehirde bir kişinin başını kaldırıp yüzüne bakıp bakmayacağını merak etti. "Yazın her şey daha iyiydi," dedi kadın. "Daha çok yemek vardı. Şimdi patates bulamayacaksın."</p>

  <p class="calibre11" style="text-align: justify;">"Önemli değil," dedi Tatyana. Aleksandr'ın Lazarevo'da onun için yaptığı patates tezgâhını büyük bir acı içinde hatırladı.</p>

  <p class="calibre11" style="text-align: justify;">Elindeki yemek kartıyla Nevski'deki Elisey dükkânına gitti. Bir yıl önce ailesine yiyecek aldığı Fontanka ve Nekrasova'daki dükkanlara gidecek gücü yoktu. Elisey'e gittiğinde ekmek kalmadığını gördü; ama süt, fasulye, soğan ve dört çay kaşığı yağ aldı. Yüz ruble karşılığında da bir tane domuz eti konservesi aldı. Çalışmadığı için ekmek payı 350 gramdı. Ancak çalışanların payı 700 grama yükseltilmişti. Tatyana bir işe girmeyi planladı.</p>

  <p class="calibre11" style="text-align: justify;">Tatyana elektrikli soba baktı; ama hiç şansı yoktu. Elisey'in karşısındaki Gostiny Dover alışveriş merkezine bile gitti; ama hiçbir şey bulamadı. Aleksandr'ın verdiği paradan üç bin ruble kalmıştı ve ısınmak için bunun yarısını seve seve sobaya yatırabilirdi. Ama bulamadı. Tatyana elinde yiyecek torbasıyla Avrupa Oteli'nin ve Mikhailovskaya Ulitsa'nın önünden geçerek yolun karşı tarafındaki İtalyan bahçelerine gidip Aleksandr'ın ona Amerika'dan bahsettiği banka oturdu.</p>

  <p class="calibre11" style="text-align: justify;">Bombardıman başladığında ve Mikhailovskaya ile Nevski'ye düşen bombaları gördükten sonra bile yerinden kıpırdamadı. Bir bombanın kaldırıma düşüşünü ve siyah alevlerle patlayışını izledi. Tatyana, Aleksandr'ın orada olduğunu öğrenince çok kızacağını düşündü. En sonunda ayağa kalkarak eve doğru gitmeye başladı. Tek istediği Aleksandr'ın hayatta olmasıydı. Onu öldürüp öldürmemesi umurunda değildi. Aleksandr'ın sinirli halini görmüştü. Lazarevo'da yaşadıkları son birkaç günde aklını kaybetmişti. Aleksandr'ın ondan ayrıldıktan sonra delirip delirmediğini bilemiyordu.</p>

  <p class="calibre11" style="text-align: justify;">Greçeski hastanesindeki işine geri döndü. Haklıydı. Hastanede yardıma ihtiyaç vardı. İdaredeki görevli, önceden Greçeski'de çalıştığını gösteren damgayı görünce hemşire olup olmadığını sordu. Tatyana ise bir hemşirenin yardımcısı olduğunu ve kısa sürede her şeyi hatırlayabileceğini söyledi. Yoğun bakım ünitesinde çalışmak istediğini söyledi. Beyaz bir üniforma verdiler ve ilk dokuz saatlik görevi için hemşire Elizaveta'nın, diğer dokuz saatlik görevi için ise hemşire Maria'nın yanına gönderildi. Hemşireler Tatyana'nın yüzüne bakmıyordu.</p>

  <p class="calibre11" style="text-align: justify;">Ama hastalar bakıyordu.</p>

  <p class="calibre11" style="text-align: justify;">Tatyana iki hafta boyunca on sekiz saat çalıştıktan sonra tek başına tedaviye gitmeye başladı ve pazar öğleden sonralarında izinli oldu, pavlov kışlasına gitmek için cesaretini topladı.</p>

  <p class="kisim_adi" style="text-align: justify;">2</p>

  <p class="calibre11" style="text-align: justify;">Tatyana sadece Aleksandr'ın hayatta olduğunu duymak ve nerede olduğunu öğrenmek istiyordu.</p>

  <p class="calibre11" style="text-align: justify;">Kapıdaki görevli tanımadığı biriydi ve adı Viktor Bureniç idi. Genç asker dost canlısıydı ve yardım etmeye meraklıydı. Bu Tatyana'nın hoşuna gitti. Görevli, kışladaki askerlerin listesine baktı ve Aleksandr Belov'un orada olmadığını söyledi. Tatyana, yüzbaşının nerede olduğunu bilip bilmediğini sordu. Görevli gülümseyerek bilmediğini söyledi. "Peki bildiğiniz kadarıyla iyi mi?" diye sordu Tatyana.</p>

  <p class="calibre11" style="text-align: justify;">Görevli omuz silkti. "Sanırım. Ama bana bu tür şeyleri söylemezler."</p>

  <p class="calibre11" style="text-align: justify;">Tatyana nefesini tutarak Dimitri Çemenko'nun hayatta olup olmadığını sordu.</p>

  <p class="calibre11" style="text-align: justify;">Yaşıyordu. Tatyana nefesini bıraktı. Bureniç, Çemenko'nun şu anda kışlada olmadığını; ama ara ara gelip ihtiyaçlarını aldığını söyledi.</p>

  <p class="calibre11" style="text-align: justify;">Tatyana başka kimleri tanıdığını hatırlamaya başladı. "Anatoli Marazov burada mı?" diye sordu.</p>

  <p class="calibre11" style="text-align: justify;">Şansına oradaydı.</p>

  <p class="calibre11" style="text-align: justify;">Tatyana beş dakika sonra Marazov'u kapıda gördü.</p>

  <p class="calibre11" style="text-align: justify;">"Tatyana!" Onu gördüğüne çok sevinmiş gibiydi. "Seni burada görmek ne büyük bir sürpriz. Aleksandr bana ablanla birlikte şehri terk ettiğini söylemişti." Bir an duraksadı. "Ablan için üzgünüm."</p>

  <p class="calibre11" style="text-align: justify;">"Teşekkürler teğmen," dedi. Çok rahatlamıştı. Marazov, Aleksandr'dan bu kadar rahat bahsedebildiğine göre, hâlâ hayattaydı.</p>

  <p class="calibre11" style="text-align: justify;">"Seni üzmek istemedim, Tatya," dedi Marazov.</p>

  <p class="calibre11" style="text-align: justify;">"Hayır, beni üzmediniz." Giriş kapısında durdular.</p>

  <p class="calibre11" style="text-align: justify;">"Kışlanın etrafında dolaşmak ister misin?" diye sordu Marazov. "Birkaç dakikam var."</p>

  <p class="calibre11" style="text-align: justify;">Meydanın etrafında dolandılar.</p>

  <p class="calibre11" style="text-align: justify;">"Dimitri'yi görmek için mi geldin? Artık benim bölüğümde değil."</p>

  <p class="calibre11" style="text-align: justify;">"Biliyorum," dedi kekeleyerek. Söylediği bütün yalanları akimda tutabilir miydi? Dimitri hakkındaki bilgileri nereden öğrenmiş olabilirdi? "Yaralandığını biliyorum. Onu birkaç ay önce Kobona'da gördüm." Buraya Dimitri'yi görmek için gelmediyse, neden gelmişti?</p>

  <p class="calibre11" style="text-align: justify;">"Evet, şu anda o bölgede. Koşuşturup duruyor. Bundan pek memnun değil. Savaştan ne beklediğini bilmiyorum."</p>

  <p class="calibre11" style="text-align: justify;">"Hâlâ... Aleksandr ile birlikte mi çalışıyorsunuz?"</p>

  <p class="calibre11" style="text-align: justify;">"Hayır. Aleksandr'ın artık bir birliği yok. O yaralandı..." Marazov, Tatyana'nın tökezlediğini görünce sözünü yarım kesti. "İyi misin?"</p>

  <p class="calibre11" style="text-align: justify;">"Özür dilerim. Elbette iyiyim. Ayağım takıldı," dedi kollarını kavuşturarak. Her an bayılacakmış gibi hissediyordu. Ne olursa olsun kendine hâkim olması gerekiyordu. Buna mecburdu. "Ona ne oldu?"</p>

  <p class="calibre11" style="text-align: justify;">"Eylüldeki bir saldırıda elleri yandı."</p>

  <p class="calibre11" style="text-align: justify;">"Elleri mi?" <i class="calibre2">Elleri.</i></p>

  <p class="calibre11" style="text-align: justify;">"Evet. İkinci derece yanık. Haftalarca su bardağını bile tutamadı. Şimdi daha iyi."</p>

  <p class="calibre11" style="text-align: justify;">"Nerede şimdi?"</p>

  <p class="calibre11" style="text-align: justify;">"Cepheye döndü."</p>

  <p class="calibre11" style="text-align: justify;">Tatyana daha fazla devam edemedi. "Teğmen belki de dönsek iyi olacak. Benim gitmem gerekiyor."</p>

  <p class="calibre11" style="text-align: justify;">"Pekâlâ," dedi Marazov şaşkın halde. "Bu arada Leningrad'a neden geri döndün?"</p>

  <p class="calibre11" style="text-align: justify;">"Hemşireye ihtiyaç vardı. Hemşirelik yapmak için geldim." Adımlarını hızlandırdı. "Shlisselburg'a mı atandınız?"</p>

  <p class="calibre11" style="text-align: justify;">"Evet. Leningrad cephesi için Morozovo'da yeni bir üs..."</p>

  <p class="calibre11" style="text-align: justify;">"Morozovo mu? İyi olmanıza sevindim. Bundan sonra nereye gideceksiniz?"</p>

  <p class="calibre11" style="text-align: justify;">Marazov başını salladı. "Kuşatmayı kaldırmaya çalışırken çok fazla askerimizi kaybettik. Yeniden toplanmaya çalışıyoruz. Ama bir dahaki görevde sanırım yine Aleksandr ile birlikte olacağım."</p>

  <p class="calibre11" style="text-align: justify;">"Öyle mi?" dedi. Bacakları tutmuyordu. "Şey, umarım öyle olur. Sizi görmem çok iyi oldu."</p>

  <p class="calibre11" style="text-align: justify;">"Tatya, sen iyi misin?" Marazov üzgün gözlerle ona baktı. Tatyana geçen yıl eylül ayında ilk kez karşılaştıkları zamanki yüz ifadesini hatırladı. Onu daha önceden tanıyormuş gibi bakmıştı.</p>

  <p class="calibre11" style="text-align: justify;">Zoraki bir tebessüm takındı. "Elbette. İyiyim." Yanına yaklaştı ve koluna dokunarak, "Teşekkürler teğmen," dedi.</p>

  <p class="calibre11" style="text-align: justify;">"Dimitri'ye buraya geldiğini söyleyeyim mi?"</p>

  <p class="calibre11" style="text-align: justify;">"Hayır! Lütfen söylemeyin."</p>

  <p class="calibre11" style="text-align: justify;">Marazov başını salladı. Tatyana neredeyse sokağa vardığında arkasından, "Aleksandr'a söyleyeyim mi?" diye bağırdığını duydu.</p>

  <p class="calibre11" style="text-align: justify;">Tatyana arkasına döndü. "Lütfen söylemeyin."</p>

  <p class="calibre11" style="text-align: justify;">Ertesi gece Tatyana hastaneden döndüğünde Dimitri'yi koridorda Stan ve İnga ile beklerken buldu.</p>

  <p class="calibre11" style="text-align: justify;">"Dimitri, dedi şok içinde. "Burada ne arıyorsun?" Stan ile İnga'ya baktı.</p>

  <p class="calibre11" style="text-align: justify;">"Onu içeriye biz aldık Taneçka," dedi inga. "Bize geçen yıl sık sık görüştüğünüzü söyledi."</p>

  <p class="calibre11" style="text-align: justify;">Dimitri, Tatyana'nın yanına geldi ve ona sarıldı. Tatyana kollarını yanda tuttu. Beni sormaya geldiğini duydum," dedi. "Çok etkilendim. Odana gidelim mi?"</p>

  <p class="calibre11" style="text-align: justify;">"Seni görmeye geldiğimi kim söyledi?"</p>

  <p class="calibre11" style="text-align: justify;">"Girişteki görevli Bureniç. Genç bir kızın beni sormak için uğradığını söyledi. Adını bırakmamışsın; ama seni tarif etti. Çok etkilendim Tatya. Çok zor aylar geçiriyorum."</p>

  <p class="calibre11" style="text-align: justify;">Gözlerinin altı çökmüştü.</p>

  <p class="calibre11" style="text-align: justify;">"Dimitri, şu an benim için uygun bir zaman değil," dedi Stan ve İnga'ya kızgın bir bakış fırlatarak. Başını çevirdi. "Yorgunum."</p>

  <p class="calibre11" style="text-align: justify;">"Aç olmalısın. Yemek yemek ister misin?"</p>

  <p class="calibre11" style="text-align: justify;">"Hastanede yedim," diyerek yalan attı. "Ayrıca burada neredeyse yiyecek hiçbir şey yok." Onu buradan nasıl gönderecekti? "Yarın sabah 5:00'te kalkmam gerekiyor. Arka arkaya dokuzar saatlik iki vardiyam var. Bütün gün ayakta oluyorum. Belki başka bir zaman, olur mu?"</p>

  <p class="calibre11" style="text-align: justify;">"Hayır Tatya. Başka bir zaman olup olmayacağını bilmiyorum," dedi Dimitri. "Haydi. Belki bana biraz çay yaparsın. Biraz da olsa yiyecek bir şey yok mu? Eski günlerdeki kadar."</p>

  <p class="calibre11" style="text-align: justify;">Tatyana, Aleksandr'ın, Dimitri ile aynı odada olduğunu öğrendiğinde nasıl bir tepki vereceğini hayal bile edemiyordu. Onunla karşılaşacağı aklının ucundan bile geçmemişti. Dimitri konusunda ne yapacağını bilmiyordu. Ancak daha sonra Aleksandr'ın onunla hâlâ yüz yüze bakmak zorunda olduğunu hatırladı. Bu durumda o da aynı şeyi yapmalıydı. Artık tek bedendiler.</p>

  <p class="calibre11" style="text-align: justify;">Tatyana, Slavin için yaptığı yemekler karşılığında aldığı fasulyeyi ocakta pişirdi. İçine birkaç havuç ve bir tane soğan da koydu. Yemeğin yanında bir parça siyah ekmek ve bir çay kaşığı tereyağı da verdi. Dimitri votka istediğinde, Tatyana kalmadığını söyledi. Onunla yalnızken sarhoş olmasını istemiyordu. Oda gaz lambasıyla aydınlanıyordu. Elektrikler vardı; ama Tatyana ampul bulamamıştı.</p>

  <p class="calibre11" style="text-align: justify;">Dimitri tabağı kucağına koyarak yemeğini yedi. Tatyana koltuğun diğer ucuna oturdu ve üzerindeki paltoyu hâlâ çıkarmamış olduğunu fark etti. Paltosunu çıkardı ve Dimitri yemeğini yerken gidip kendine çay hazırladı.</p>

  <p class="calibre11" style="text-align: justify;">"Bu oda neden bu kadar soğuk?" diye sordu Dimitri.</p>

  <p class="calibre11" style="text-align: justify;">"Isıtma yok," dedi Tatyana. Üzerinde hâlâ hemşire üniforması vardı ve saçları hemşire kepiyle örtülüydü.</p>

  <p class="calibre11" style="text-align: justify;">"Anlat bakalım Tatya, neler yaptın? Çok iyi görünüyorsun," dedi Dimitri. "Artık kız çocuğu gibi görünmüyorsun," diyerek gülümsedi. "Genç bir kadın gibisin. Daha büyük görünüyorsun."</p>

  <p class="calibre11" style="text-align: justify;">"Yeterince şey yaşadım ve hiçbirinin olmasını engelleyemedim," dedi Tatyana.</p>

  <p class="calibre11" style="text-align: justify;">"Çok iyi görünüyorsun. Savaş sana yaramış," diyerek gülümsedi Dimitri. "Seni en son gördüğümden beri kilo almışsın..."</p>

  <p class="calibre11" style="text-align: justify;">Tatyana ona bir bakış fırlatınca Dimitri sözünü tamamlayamadı. "Dimitri beni en son Kobona'da gördün. Senden ablamı gömmek için yardım istemiştim. Belki sen bunu unuttun; ama ben unutmadım."</p>

  <p class="calibre11" style="text-align: justify;">"Tatya biliyorum," dedi. "İletişimimiz tamamen koptu. Ama sen aklımdan hiç çıkmadın. Kobona'dan kurtulmana sevindim. Birçok insan bunu başaramadı."</p>

  <p class="calibre11" style="text-align: justify;">"Ablam da onlardan biriydi." Tatyana, Aleksandr'ın yüzüne baka baka Daşa hakkında nasıl yalan söylediğini sormak istedi; ama Dimitri'nin önünde kocasının ismini söyleyecek gücü yoktu.</p>

  <p class="calibre11" style="text-align: justify;">"Ablan için üzgünüm," dedi Dimitri. "Benim ailem de öldü. Bu yüzden neler hissettiğini anlıyorum." Dimitri duraksadı. Tatyana da, yemeğini bitirmesini ve bir an önce gitmesini bekledi.</p>

  <p class="calibre11" style="text-align: justify;">"Leningrad'a nasıl döndün?" diye sordu Dimitri.</p>

  <p class="calibre11" style="text-align: justify;">Tatyana anlattı.</p>

  <p class="calibre11" style="text-align: justify;">Ama kendi hakkında konuşmak istemiyordu. Daha doğrusu hiçbir şey hakkında konuşmak istemiyordu. Daşa, Aleksandr, annesi ve babası neredeydi? Niçin onu Dimitri ile yalnız bırakmışlardı?</p>

  <p class="calibre11" style="text-align: justify;">Tatyana derin bir nefes alarak onun hayatının nasıl gittiğini sordu.</p>

  <p class="calibre11" style="text-align: justify;">"Ben koşucuyum. Bunun ne olduğunu biliyor musun?" diye sordu.</p>

  <p class="calibre11" style="text-align: justify;">Tatyana koşucunun ne demek olduğunu biliyordu. Ama başını salladı. Kendinden bahsederse, ona soru sormazdı.</p>

  <p class="calibre11" style="text-align: justify;">"Ön cepheyle arka cephedekiler için uçaklardan, gemilerden ve kamyonlardan erzak alıyorum; sonra da bunları dağıtıyorum."</p>

  <p class="calibre11" style="text-align: justify;">"Bunları nerede dağıtıyorsun? Burada Leningrad'da mı?" diye sordu.</p>

  <p class="calibre11" style="text-align: justify;">"Evet burada. Neva tarafındaki bazı bölgelere ve Finlandiya yakınındaki Karelian bölgesine de dağıtım yapıyorum." Tatyana'ya bakarak, "Neden bu kadar mutsuz olduğumu biliyor musun?"</p>

  <p class="calibre11" style="text-align: justify;">"Elbette," dedi Tatyana. "Savaş tehlikeli. Bunun içinde olmak istemiyorsun."</p>

  <p class="calibre11" style="text-align: justify;">"Ben bu ülkede olmak istemiyorum," diye mırıldandı Dimitri.</p>

  <p class="calibre11" style="text-align: justify;">"Finlandiya sınırında erzak dağıttığını mı söyledin?" dedi Tatyana.</p>

  <p class="calibre11" style="text-align: justify;">"Evet. Karelian Isthmus'daki sınır askerlerine. Neva'daki operasyonlar için Morozovo'da yeni kurulan karargâhlara da dağıtım yapıyorum. Biliyor musun Tatya, generallere bile erzak taşıyorum!" dedi kaşını kaldırarak.</p>

  <p class="calibre11" style="text-align: justify;">"Öyle mi?" dedi Tatyana. "Aralarında ilginç biri var mı?"</p>

  <p class="calibre11" style="text-align: justify;">Dimitri sesini alçaltarak, "General Mekhlis ile oldukça samimiyim," dedi ve memnuniyet dolu bir kahkaha fırlattı. "Ona kâğıt, kalem ve ayrıca ekstra bir şey alırsam -anlarsın işte- götürüyorum. Ondan asla para istemiyorum. Sigaralar, votkalar taşıyorum. Benim gitmemi sabırsızlıkla bekliyor."</p>

  <p class="calibre11" style="text-align: justify;">"Öyle mi?" dedi Tatyana. Mekhlis'in kim olduğu hakkında en ufak bir fikri yoktu. "Mekhlis... hangi ordunun başında?"</p>

  <p class="calibre11" style="text-align: justify;">"Tatya, dalga mı geçiyorsun?"</p>

  <p class="calibre11" style="text-align: justify;">"Hayır. Neden dalga geçeyim?" Tatyana çok yorgundu.</p>

  <p class="calibre11" style="text-align: justify;">Dimitri neşeli bir fısıltıyla, "Mekhlis NVKD ordusunun başında!" dedi. Sesini biraz daha alçaltarak, "Beria'nın sağ kolu!" diye ekledi. Lavrenti Beria, Stalin'in NVKD'deki adamlarının başındaydı.</p>

  <p class="calibre11" style="text-align: justify;">Tatyana bir zamanlar bombalardan, açlıktan ve ölümden korkuyordu. Ormanda kaybolmaktan endişeleniyordu. Ona sebepsiz yere kötülük yapacak insan oğlundan korkuyordu.</p>

  <p class="calibre11" style="text-align: justify;">Tatyana bu gece kendi için korkmuyordu.</p>

  <p class="calibre11" style="text-align: justify;">Ama Dimitri'nin imalı sözlerini duyup yüz ifadesini gördükten sonra Aleksandr için korkmaya başlamıştı.</p>

  <p class="calibre11" style="text-align: justify;">O geceye kadar kocasına Lazarevo'da kalacağına dair verdiği sözü tutmadığı için vicdan azabı duymuştu; ama şimdi Aleksandr'ın ona her zamankinden daha çok ihtiyacı olduğunu görmüştü.</p>

  <p class="calibre11" style="text-align: justify;">Biri Aleksandr'ı korumalıydı. Düşman tarafından rasgele öldürülmesinden değil; ona kasıtlı bir şekilde zarar verilmesinden korkuyordu.</p>

  <p class="calibre11" style="text-align: justify;">Tatyana kıpırdamadan, geri çekilmeden ve gözünü kırpmadan Dimitri'yi inceledi.</p>

  <p class="calibre11" style="text-align: justify;">Dimitri'nin fincanını elinden bırakışını ve koltukta yanına biraz daha yaklaşışını izledi. Sonra kendine geldi ve kafasındaki düşüncelerden sıyrıldı. "Ne yapıyorsun?"</p>

  <p class="calibre11" style="text-align: justify;">"Tatya, artık çocuk değilsin," dedi Dimitri.</p>

  <p class="calibre11" style="text-align: justify;">Dimitri yaklaşırken, Tatyana biraz olsun kıpırdamadı.</p>

  <p class="calibre11" style="text-align: justify;">"İnga ve Stan bana çok fazla çalıştığını ve bu yüzden hastaneden bir doktorla flört ettiğini düşündüklerini söyledi. Bu doğru mu?"</p>

  <p class="calibre11" style="text-align: justify;">"Eğer Stan ve İnga öyle diyorsa, doğrudur," dedi Tatyana.</p>

  <p class="calibre11" style="text-align: justify;">"Komünistler asla yalan söylemez Dimitri." Dimitri başını sallayarak ona biraz daha yaklaştı.</p>

  <p class="calibre11" style="text-align: justify;">"Ne yapıyorsun?" Tatyana koltuktan kalktı. "Geç oldu."</p>

  <p class="calibre11" style="text-align: justify;">"Tatya, haydi ama. İkimiz de yalnızız. Hayatımın her gününden ayrı ayrı nefret ediyorum. Sen de bazen böyle hissediyor musun?"</p>

  <p class="calibre11" style="text-align: justify;">Tatyana sadece o gece böyle hissediyordu. "Hayır Dima. Ben iyiyim. Güzel bir hayatım var ve her şey yolunda. Çalışıyorum. Hastanenin ve hastaların bana ihtiyacı var. Hayattayım ve yiyeceğim var."</p>

  <p class="calibre11" style="text-align: justify;">"Tatya ama çok yalnız olmalısın."</p>

  <p class="calibre11" style="text-align: justify;">"Nasıl yalnız olabilirim?" dedi. "Etrafımda bir sürü insan var. Ayrıca ben bir doktorla flört etmiyor muydum? Bak bu konuyu kapatalım artık. Geç oldu."</p>

  <p class="calibre11" style="text-align: justify;">Dimitri ayağa kalktı ve ona doğru yürüdü. Tatyana elini uzatarak onu engelledi. "Dimitri her şey bitti. Ben sana göre değilim." Sert gözlerle ona baktı. "Bunu baştan beri bilmene rağmen hep üstüme geldin. Neden?"</p>

  <p class="calibre11" style="text-align: justify;">Dimitri gülümseyerek, "Belki de senin gibi iyi kalpli genç bir kadının sevgisinin benim gibi ahlaksız bir adamı kurtaracağını umdum Tatya," dedi.</p>

  <p class="calibre11" style="text-align: justify;">Tatyana ona soğuk bir bakış fırlattı. "Kurtulmanın ötesinde bir şey istememiş olmana sevindim."</p>

  <p class="calibre11" style="text-align: justify;">Dimitri yeniden güldü. "İstedim Tatya," dedi. "İstedim; çünkü senin gibi iyi kalpli genç bir kadın tarafından hiç sevilmedim." Gülmeyi keserek bakışlarını ona yöneltti. "Peki bu sevgine kim sahip oldu?"</p>

  <p class="calibre11" style="text-align: justify;">Tatyana cevap vermedi ve Aleksandr'ın Daşa ile ocakta yakmaları için parçaladığı yemek masasının eski yerinde öylece durdu. Küçük, karanlık odada bir sürü ruh vardı. Oda hâlâ duygu, istek ve açlıkla dolu gibiydi.</p>

  <p class="calibre11" style="text-align: justify;">Dimitri'nin gözlerinden alevler çıktı. "Anlamıyorum," dedi yüksek bir sesle. "Neden kışlaya beni sormaya geldin? Benimle olmak istediğini düşündüm. Beni idare etmek mi istiyorsun? Benimle dalga mı geçiyorsun?" Ses tonunu duvarlardan dışarı sızacak kadar çok yükseltmişti. Ona daha çok yaklaştı. "Orduda bizimle dalga geçen kızlara bir isim takarız," diyerek güldü. "Onlara anne deriz."</p>

  <p class="calibre11" style="text-align: justify;">"Dima seninle dalga geçtiğimi mi düşünüyorsun? Bir şey isterken, başka bir şey istiyormuş numarası yapan kızlardan mıyım ben?"</p>

  <p class="calibre11" style="text-align: justify;">Dimitri cevap vermeden homurdandı.</p>

  <p class="calibre11" style="text-align: justify;">"Senin hakkında hiç yanılmadığımı bir kez daha görüyorum. Kışlaya seni ve Marazov'u sormaya geldim; çünkü tanıdık bir yüz görmek istedim." Tatyana her ne kadar ona karşı nefret duyuyor olsa da kontrolünü kaybetmeyecekti.</p>

  <p class="calibre11" style="text-align: justify;">"Belki Aleksandr'ı da sormuşsundur, öyle değil mi?" diye sordu Dimitri. "Bunu yaptıysan, onu kışlada bulamamışsındır. Aleksandr göreve çıktıysa Morozovo'dadır. Görevde değilse de Leningrad'da bir eğlence yerinde sürtüyordur."</p>

  <p class="calibre11" style="text-align: justify;">Bir anda bütün vücudu titremeye başlayan Tatyana, Dimitri'nin ses tonundan bir şey anlamamasını umut etti. "Tanıdığım herkesi sordum."</p>

  <p class="calibre11" style="text-align: justify;">"Petrenko dışında herkesi," dedi Dimitri biliyormuş gibi. "Onunla çok yakındın. Niçin arkadaşın İvan Petrenko'nun nasıl olduğunu sormadın? Ölmeden önce bana, seninle bazen yiyecek almaya gittiğini söylemişti. Tabi yüzbaşı Belov'un emri üzerine. Sana ve ailene yardımları oldu. Neden onun nasıl olduğunu sormadın?"</p>

  <p class="calibre11" style="text-align: justify;">Tatyana şaşırmıştı. Odasında duran ve ne cevap vereceğini bilemediği bu adama karşı onu koruması için Aleksandr'a inanılmaz ihtiyaç duyuyordu.</p>

  <p class="calibre11" style="text-align: justify;">Tatyana, Petrenko'yu sormamıştı; çünkü onun öldüğünü biliyordu. Ama bunu Aleksandr'ın mektuplarından öğrenmişti ve bunu Dimitri'ye açıklayamazdı.</p>

  <p class="calibre11" style="text-align: justify;">Bütün hayatını sarıp sarmalayan bu iğrenç yalana son vermek için ne yapması gerekiyordu?</p>

  <p class="calibre11" style="text-align: justify;">Tatyana o kadar sinirli, yorgun ve umutsuzdu ki; neredeyse ağzını açacak ve Dimitri'ye Aleksandr'dan bahsedecekti. Doğruyu söylemek bu durumdan daha iyiydi. Her şeyi anlatır ve sonuçlarına katlanırdı.</p>

  <p class="calibre11" style="text-align: justify;">Onu durduran bunun sonuçları oldu.</p>

  <p class="calibre11" style="text-align: justify;">Tatyana sırtını dikleştirip soğuk bir şekilde Dimitri'ye bakarak, "Dimitri, ağzımdan ne almaya çalışıyorsun? Beni sorularınla şaşırtmaya çalışmaktan vazgeç. Ya öğrenmek istediğin şeyi açıkça sor; ya da sus. Senin oyunlarınla uğraşamayacak kadar yorgunum. Ne öğrenmek istiyorsun? Neden Petrenko'yu sormadığımı mı? Çünkü ondan önce Marazov'a sordum ve onun kışlada olduğunu öğrenince başka soru sormadım. Artık yeter!"</p>

  <p class="calibre11" style="text-align: justify;">Dimitri şaşkınlık içinde yüzüne baktı.</p>

  <p class="calibre11" style="text-align: justify;">Kapı çaldı. Gelen İnga idi. Üzerinde gri geceliğiyle, uykulu bir halde, "Neler oluyor?" diye sordu. "Çok gürültü duydum. Her şey yolunda mı?"</p>

  <p class="calibre11" style="text-align: justify;">"Evet. Teşekkürler İnga," dedi Tatyana kapıyı çarparak. İnga ile daha sonra meşgul olacaktı.</p>

  <p class="calibre11" style="text-align: justify;">Dimitri yanına yaklaşarak, "Özür dilerim Tatya. Seni üzmek istemedim. Sadece yaptıklarını yanlış anlamışım," dedi.</p>

  <p class="calibre11" style="text-align: justify;">"Sorun değil Dimitri. Geç oldu. Haydi artık birbirimize iyi geceler dileyelim."</p>

  <p class="calibre11" style="text-align: justify;">Dimitri ona yaklaşmaya çalıştı; ama Tatyana geri çekildi.</p>

  <p class="calibre11" style="text-align: justify;">Dimitri de geri çekilerek omuz silkti. "Hep iyi bir ilişkimizin olmasını umut ettim Tatya."</p>

  <p class="calibre11" style="text-align: justify;">"Öyle mi Dimitri?" dedi Tatyana.</p>

  <p class="calibre11" style="text-align: justify;">"Elbette."</p>

  <p class="calibre11" style="text-align: justify;">"Dimitri! Nasıl?" diye bağırdı Tatyana ve sözünü yarım bıraktı.</p>

  <p class="calibre11" style="text-align: justify;">Dimitri bir zamanlar çoğu gece yemek yiyip içki içtiği odada durdu. Tatyana'nın, onu evlerine davet eden ve onu hayatlarının bir parçası yapan ailesiyle burada oturmuştu. Bir saattir buradaydı. Kendi hakkında rahatlıkla konuşmuş ve Tatyana'yı gereksiz yere suçlamıştı. Ona, kulağa yalan gibi gelen şeyler söylemişti. Yapmadığı tek şey ise ona, bir zamanlar bu odada yaşayan altı insanın ne olduğunu sormaktı. Annesini, babasını, büyükanneyle büyükbabasını, Marina'yı ya da anneannesini merak etmemişti. Ne ocak ayında Kobona'da karşılaştıklarında, ne de şimdi ailesinden hiç bahsetmemişti. Onun acısını paylaşmamıştı. Dimitri kendinden başka kimseyi düşünmezken, Tatyana ile bir ilişki yaşayabileceğini nasıl umut etmişti? Tatyana, ailesini sormamış olmasını umursamıyordu. Ondan tek istediği, ona rol yapmaması ve ona doğruyu bilmiyormuş gibi davranmamasıydı.</p>

  <p class="calibre11" style="text-align: justify;">Tatyana bunu Dimitri'ye söylemek istedi; ama değmezdi.</p>

  <p class="calibre11" style="text-align: justify;">Yine de bakışlarıyla her şeyi belli ettiğini düşündü; çünkü Dimitri başına önüne eğerek, "Ne diyeceğimi bilemiyorum," diye kekeledi.</p>

  <p class="calibre11" style="text-align: justify;">"Birbirimize iyi geceler diyeceğiz," dedi Tatyana. Bu söylenecek en doğru sözdü.</p>

  <p class="calibre11" style="text-align: justify;">Dimitri kapıya doğru yürüdü ve Tatyana onu takip etti. "Tatya, sanırım bu bir veda. Birbirimizi bir daha göreceğimizi sanmıyorum."</p>

  <p class="calibre11" style="text-align: justify;">"Görmemiz gerekirse, görürüz," dedi Tatyana yutkunarak.</p>

  <p class="calibre11" style="text-align: justify;">Dimitri sesini alçaltarak, "Ben gidiyorum Tatyana. Beni bir daha asla görmeyeceksin."</p>

  <p class="calibre11" style="text-align: justify;">"Öyle mi?" dedi. Bütün gücünü yitirmişti.</p>

  <p class="calibre11" style="text-align: justify;">Dimitri arkasında bir sürü soru işareti bırakarak gitti. Tatyana koltukla duvar arasındaki karyolasına uzanarak üzerinde giysileri ve göğsüne değen evlilik yüzüğü ile sabaha kadar gözünü kırpmadı.</p>

  <p class="kisim_adi" style="text-align: justify;">3</p>

  <p class="calibre11" style="text-align: justify;">Dimitri elinde sigara ve votka ile içeri girdiğinde, Aleksandr Morozovo'daki çadırındaki masada oturuyordu. Üzerinde paltosu vardı ve yanık elleri soğuktan acıyordu. Karavana çadırına gidip biraz ısınmak ve yiyecek almak istiyordu; ama dışarı çıkamıyordu. Günlerden cumaydı ve bir saat sonra General Govorov ile nehrin karşı tarafındaki Almanlara yapacakları saldırı hakkında konuşacaktı.</p>

  <p class="calibre11" style="text-align: justify;">Aylardan kasımdı ve Neva'da yapılan dört başarısız saldırıdan sonra, 67. Ordu sabırsızlıkla nehrin donmasını bekliyordu. Leningrad kumandanı en sonunda botlarla saldırmaktansa, donan nehrin üzerinde yürüyerek ilerlemenin daha kolay olacağına karar vermişti.</p>

  <p class="calibre11" style="text-align: justify;">Dimitri votkayı ve sigaraları masanın üzerine bıraktı. Dimitri'nin çıkmasını istiyordu; çünkü o sırada aklı karışık bir halde Tatyana'nın yazdığı mektubu okuyordu. Elleri yandığı için ona birkaç haftadır mektup yazamıyordu. Hemşireye yazdırma fırsatı olmasına rağmen bunu yapmamıştı. Aleksandr, Tatyana'nın başkasının el yazısını görünce çok ağır yaralandığını düşünerek deliye döneceğini düşünmüştü. Onu endişelendirmek istemediği için eylül ayında para göndermiş ve eline kalem alabileceği zaman gelene kadar beklemişti.</p>

  <p class="calibre11" style="text-align: justify;">Mektubunda, Tanrının ellerini yakarak onu korumaya çalıştığını yazmıştı. Aleksandr silah tutamadığı için, eylül ayında Neva'da yapılan ve sonu felaketle biten iki saldırıya katılmamıştı. Bu saldırıda askerlerin çoğu hayatını kaybetmişti ve Leningrad garnizonundaki yedek güçler çağırılmıştı. Volkhov cephesi Leningrad cephesinde asker bulunmasından memnun olacaktı; ama maalesef yeterince asker yoktu. Hitler, Manstein'e Neva'yı elinde tutma ve Leningrad'ı kuşatma emri verince, Meretskov'un Volkhov'daki ikinci ordusunda neredeyse hiç asker kalmamıştı.</p>

  <p class="calibre11" style="text-align: justify;">Diğer yandan Stalingrad yerle bir olmuştu. Ukrayna Hitler'in elindeydi. Leningrad'da kaybedilmek üzereydi. Kızıl Ordu tamamen güçsüzleşmişti. Govorov, Neva'nın karşı tarafındaki Almanlar için yeni bir saldırı planlıyordu. Aleksandr ise masasının başında oturmuş ve karısının neyi olduğunu düşünüyordu.</p>

  <p class="calibre11" style="text-align: justify;">Aylardan kasımdı ve düzenli olarak gelen mektuplarının hiçbirinde Aleksandr'ın yaralarından bahsetmiyordu. Dimitri elinde erzakla içeri girdiğinde, Aleksandr, Tatyana'nın yazdığı mektupları satır satır okuyarak anlamaya çalışıyordu. Dimitri'nin ise çadırdan çıkmaya niyeti yoktu.</p>

  <p class="calibre11" style="text-align: justify;">"Aleksandr, eski günlerin hatırına bana bir bardak içki koyar mısın?"</p>

  <p class="calibre11" style="text-align: justify;">Aleksandr, Dimitri'ye bir bardak içki doldurdu. Kendine de küçük bir bardağa koydu. Aleksandr masasında, Dimitri ise karşısındaki sandalyede oturuyordu. Yaklaşan istiladan ve Nevanın karşı kıyısında Volkhov tarafında bulunan Almanlarla yapılan savaşlardan bahsettiler.</p>

  <p class="calibre11" style="text-align: justify;">"Aleksandr, başına gelecekleri bile bile, nasıl bu kadar sakin bir şekilde burada oturuyorsun? Neva'nın karşı kıyısına dört saldırı gerçekleştirildi ve askerlerimizin çoğu öldü. Duyduğuma göre nehir donduğunda beşinci ve son saldırı yapılacak; kuşatma kaldırılmadan da tek bir asker bile geri dönemeyecekmiş. Bunu da biliyor musun?" dedi Dimitri.</p>

  <p class="calibre11" style="text-align: justify;">"Evet, o konuda bir şeyler duydum."</p>

  <p class="calibre11" style="text-align: justify;">"Burada daha fazla duramam. Daha dün Nevski Patch askerleri için Neva'da erzak dağıtıyordum. Sinyavino'dan nehrin karşına bir bomba fırlatıldı ve saldırıya hazırlanan bir süvari bölüğünü paramparça elti. Ben de patlamanın olduğu yere yüz metre uzaklıktaydım. Ama bak, bitmiyor." Aleksandr'a yüzündeki kesikleri gösterdi.</p>

  <p class="calibre11" style="text-align: justify;">"Evet Dimitri, bitmiyor."</p>

  <p class="calibre11" style="text-align: justify;">Dimitri sesini alçaltarak, "Aleksandr, Lisiy Nos bölgesinin şu anda ne kadar savunmasız bir halde olduğuna inanamazsın! Oradaki sınır askerlerine erzak taşıyorum ve ormandaki Finlandiyalıları görüyorum. Toplaşan ancak on asker çıkar. Onları çok dikkatli kullanıyorlar. Benimle birlikte yiyecek kamyonunla gelebilirsin. Sınıra gelmeden önce kamyondan atlarız ve sonra..."</p>

  <p class="calibre11" style="text-align: justify;">"Dima!" diye fısıldadı Aleksandr. "Kamyondan atlamak mı? Haline bir bak. Düz yolda zor yürüyorsun. Haziran ayında bu konuyu konuşmuştuk."</p>

  <p class="calibre11" style="text-align: justify;">"Sadece haziranda değil. Bunu sürekli konuşuyoruz. Artık sıkıldım. Beklemekten yoruldum. Daha fazla sabredemeyeceğim. Haydi gidelim ve şansımızı deneyelim. Başaramazsak bizi vururlar. Şu andaki durumumuzdan farklı bir şey olmaz. En azından bu şekilde şansımızı denemiş oluruz."</p>

  <p class="calibre11" style="text-align: justify;">"Beni dinle," dedi Aleksandr masasından kalkarak.</p>

  <p class="calibre11" style="text-align: justify;">"Hayır, sen beni dinle. Bu savaş beni değiştirdi..."</p>

  <p class="calibre11" style="text-align: justify;">"Öyle mi?"</p>

  <p class="calibre11" style="text-align: justify;">"Evet!" dedi Dimitri. "Kurtulmak için kendi hayatım uğruna savaşmam gerektiğini gösterdi bana. Elimden gelen her şeyi yapmam gerekiyor. Şimdiye kadar yaptıklarım işe yaramadı. Ne bölük bölük dolaşmam, ne ayağımdan yaralanmam, ne hastanede aylarca yatmam ne de Kobona'da geçirdiğim dinlenme süresi işe yaradı. Tekrar harekete geçeceğimiz zaman gelene kadar hayatta kalma mücadelesi veriyorum. Ama Almanlar beni öldürmekte kararlı. Ben de onlara izin vermeme konusunda azimliyim." Dimitri duraksayarak sesini alçalttı. "Geçmişe bakıp Yuri Stepanov'u kurtardığımız günü hatırladıkça çileden çıkıyorum. O öldü ve biz hala buradayız. Onu geri götürmek istediğin için oldu bunlar. Eğer o şekilde davranmasaydın, şimdi Amerika'da olacaktık."</p>

  <p class="calibre11" style="text-align: justify;">Aleksandr kendini kontrol etmek için büyük bir çaba harcayarak masanın etrafından dolaşarak Dimitri'nin yanına geldi ve dişlerini sıkarak "Sana o zamanda aynı şeyi söyledim; şimdi de söylüyorum. Git buradan! Haydi durma. Sana paramın yarısını vereceğim. Helsinki ve Stockholm'a nasıl gideceğini biliyorsun. Neden duruyorsun?" dedi.</p>

  <p class="calibre11" style="text-align: justify;">Dimitri geri çekildi. Tek başıma gidemeyeceğimi çok iyi biliyorsun. Tek kelime İngilizce konuşamıyorum."</p>

  <p class="calibre11" style="text-align: justify;">"İngilizce konuşmana gerek yok! Stockholm'a git ve mülteci olarak kayıt yaptır. Seni İngilizcen olmasa da kabul ederler Dimitri," dedi Aleksandr soğuk bir tavırla.</p>

  <p class="calibre11" style="text-align: justify;">"Şimdi bir de bacağım..."</p>

  <p class="calibre11" style="text-align: justify;">"Bacağını boş ver. Zorda kalırsan arkana saklarsın. Sana paranın yarısını vereceğim."</p>

  <p class="calibre11" style="text-align: justify;">"Bana paranın yarısını mı vereceksin? Sen neden bahsediyorsun? Beraber gidecektik, unuttun mu? Planımız buydu. Yalnız hiçbir yere gitmiyorum!"</p>

  <p class="calibre11" style="text-align: justify;">"Yalnız gitmiyorsan, sana doğru zamanın geldiğini söyleyene kadar beklemen gerekiyor," dedi Aleksandr. "Şu anda uygun zaman değil. İlkbahar gelince..."</p>

  <p class="calibre11" style="text-align: justify;">"İlkbahara kadar bekleyemem!"</p>

  <p class="calibre11" style="text-align: justify;">"Başka şansın var mı? Başarılı olmak mı; yoksa acele ettiğin için yarı yolda kalmak mı istiyorsun? NKVD sınır askerlerinin firarileri vurduğunu biliyorsun."</p>

  <p class="calibre11" style="text-align: justify;">"İlkbahara kadar ölmüş olacağım," dedi Dimitri sandalyeden kalkarak. "Sen de o zamana kadar öleceksin. Derdin ne? Senin içine ne girdi? Artık kaçmak istemiyor musun? Ölümü mü tercih ediyorsun?"</p>

  <p class="calibre11" style="text-align: justify;">Aleksandr gözlerindeki acıyı gizlemeye çalışarak sessiz kaldı.</p>

  <p class="calibre11" style="text-align: justify;">Dimitri bakışlarını ona dikti. "Beş yıl önce, kimsen yokken ve yardımıma ihtiyaç duyarken sana bir iyilik yaptım Kızıl Ordu yüzbaşısı."</p>

  <p class="calibre11" style="text-align: justify;">Aleksandr bir adım atarak Dimitri'nin tam önünde durdu ve Dimitri sandalyenin üzerine düşerek öfke içinde Aleksandr'a baktı.</p>

  <p class="calibre11" style="text-align: justify;">"Evet bir iyilik yaptın," dedi Aleksandr. "Ve ben bunu hiç unutmadım."</p>

  <p class="calibre11" style="text-align: justify;">"Pekâlâ," dedi Dimitri. "Şimdi bütün bu..."</p>

  <p class="calibre11" style="text-align: justify;">"Beni anladın mı? Doğru zamanı bekleyeceğiz."</p>

  <p class="calibre11" style="text-align: justify;">"Ama Lisiy Nos'daki sınır şu anda savunmasız durumda!" diye haykırdı Dimitri. "Neden bekliyoruz? Gitmek için çok uygun bir zaman. Bir süre sonra Sovyetler ve Finlandiyalılar içeriye daha çok asker alacaklar; savaş orada devam edecek. Leningrad'daki savaşta ölmeden önce gidelim derim."</p>

  <p class="calibre11" style="text-align: justify;">"Seni kim tutuyor?" dedi Aleksandr. "Haydi git!"</p>

  <p class="calibre11" style="text-align: justify;">"Aleksandr," dedi Dimitri. "Bunu son kez söylüyorum. Sensiz hiçbir yere gitmem."</p>

  <p class="calibre11" style="text-align: justify;">"Dimitri," dedi Aleksandr. "Ben de son kez söylüyorum. Şu anda hiçbir yere gitmiyorum."</p>

  <p class="calibre11" style="text-align: justify;">"Peki ne zaman gideceksin?"</p>

  <p class="calibre11" style="text-align: justify;">"Sana zamanı gelince söyleyeceğim. Önce kuşatmayı kaldıracağız. Bu elimizdeki her şeyi kaybetmemize sebep olacak; ama başaracağız. Sonra ilkbaharda..."</p>

  <p class="calibre11" style="text-align: justify;">Dimitri kıkır kıkır gülmeye başladı. "Belki de Tatya'nın bunu yapmasına izin vermeliyiz."</p>

  <p class="calibre11" style="text-align: justify;">Aleksandr bir an için yanlış işittiğini düşündü.</p>

  <p class="calibre11" style="text-align: justify;">Dimitri az önce Tatyana'dan mı bahsetmişti?</p>

  <p class="calibre11" style="text-align: justify;">"Az önce ne dedin?" diye sordu sakin bir şekilde.</p>

  <p class="calibre11" style="text-align: justify;">"Tatya'yı gönderebileceğimizi söyledim. O da erzak dağıtıcısı gibi."</p>

  <p class="calibre11" style="text-align: justify;">"Sen neden bahsediyorsun?"</p>

  <p class="calibre11" style="text-align: justify;">"O kızın eğer canı isterse tek başına Avustralya'ya gidebileceğine eminim," dedi hayranlık içinde. Sonra başını arkaya attı. "Bizden habersiz, Molotov ile Leningrad arasında yiyecek taşımaya başlamış."</p>

  <p class="calibre11" style="text-align: justify;">"Sen neden bahsediyorsun?"</p>

  <p class="calibre11" style="text-align: justify;">"Sana söylüyorum işte Aleksandr," diye devam etti Dimitri. "İki yüz bin adamımızı boşa harcayacağımıza, kuşatmayı kaldırması için Tatyana Metanova'yı gönderebiliriz."</p>

  <p class="calibre11" style="text-align: justify;">Aleksandr sigarasını söndürerek, "Neden bahsettiğini anlamıyorum," dedi. Dimitri'nin fark etmemesini umut ederek sandalyesine sıkıca tutundu.</p>

  <p class="calibre11" style="text-align: justify;">"Ona, 'Tatya, sen asker olmalısın. Kısa sürede generalliğe yükselirsin,' dedim. O da orduya katılmayı düşündüğünü söyledi."</p>

  <p class="calibre11" style="text-align: justify;">"Ne demek istiyorsun..." Aleksandr bir an için devam edecek gücü bulamadı. "Onunla konuştuğunu mu söylüyorsun?"</p>

  <p class="calibre11" style="text-align: justify;">"Bir hafta önce bana evinde yemek pişirdi. Boruları en sonunda onarılmış. Daire iyi; ama yanında iki yabancı yaşıyor," diyerek gülümsedi. "Ama iyi bir aşçı olmuş."</p>

  <p class="calibre11" style="text-align: justify;">Aleksandr umursamaz görünmek için elinden geleni yaptı.</p>

  <p class="calibre11" style="text-align: justify;">"İyi misin?" diye sordu Dimitri mutlu bir yüz ifadesiyle.</p>

  <p class="calibre11" style="text-align: justify;">"Ben iyiyim. Ama sen neden bahsediyorsun Dima? Bu beyaz yalanlarından biri mi? Tatyana Leningrad'da değil."</p>

  <p class="calibre11" style="text-align: justify;">"Aleksandr bana inan. Tatya'yı nerede görsem tanırım." Gülümsedi. "İyi görünüyor. Bana bir doktorla flört ettiğini söyledi." Bir kahkaha kopardı. "Buna inanabiliyor musun? Bizim küçük Taneçka. O aileden sadece onun hayatta kalabileceğini kim düşünürdü?"</p>

  <p class="calibre11" style="text-align: justify;">Aleksandr, <i class="calibre2">kes sesini</i> demek istedi; ama ses tonunu kontrol edememekten korktu. Sandalyeye sımsıkı tutunarak hiçbir şey söylemedi.</p>

  <p class="calibre11" style="text-align: justify;">Ondan daha dün bir mektup almıştı. Mektup!</p>

  <p class="calibre11" style="text-align: justify;">"Tatya beni görmek için kışlaya gelmiş. Bana akşam yemeği hazırladı. Ekim ortasından beri Leningrad'da olduğunu söyledi. Oraya nasıl gittiğini de anlattı!" Dimitri gülmeye başladı. "Manstein ve bin kiloluk bombaları hiç yokmuş gibi, Volkhov sınırını yürüyerek geçmiş." Dimitri başını salladı. "İyi bir savaşa girdiğimde, onu da yanımda istiyorum."</p>

  <p class="calibre11" style="text-align: justify;">Aleksandr kontrolünü kaybetmemeye çalışarak, "Ne zaman iyi bir savaşa girebileceğini düşünüyorsun Dimitri?"</p>

  <p class="calibre11" style="text-align: justify;">"Çok akıllıca..."</p>

  <p class="calibre11" style="text-align: justify;">"Dimitri, umurumda değil. Bunun bir önemi yok. Geç kaldığımı fark etlim. Beş dakika sonra General Govorov ile toplantım var. Beni mazur gör."</p>

  <p class="calibre11" style="text-align: justify;">Dimitri gittikten sonra Aleksandr kendini çok kötü hissetti ve o sinirle üzerinde oturduğu sandalyeyi parçaladı.</p>

  <p class="calibre11" style="text-align: justify;">Şimdi mektuplarındaki tuhaflığın nedenini anlamıştı. Aleksandr çok öfkeliydi ve Govorov ile yapacağı toplantı için sakinleşecek zamanı yoktu. Kızgınlığı mantıklı düşünmesine engel oluyordu. Toplantıdan sonra Albay Stepanov'un yanına gitti.</p>

  <p class="calibre11" style="text-align: justify;">"Yoo, hayır," dedi Stepanov masasını ön tarafına gelerek. "Gözlerindeki bu bakışı çok iyi biliyorum Yüzbaşı Belov;" diyerek gülümsedi.</p>

  <p class="calibre11" style="text-align: justify;">Şapkasını elinde tutan Aleksandr başını sallayarak, "Efendim, bana karşı her zaman çok anlayışlı oldunuz. Temmuzda geri döndüğümden beri hiç izin kullanmadım."</p>

  <p class="calibre11" style="text-align: justify;">"Ama Belov, beş haftadan fazla izin kullandın!"</p>

  <p class="calibre11" style="text-align: justify;">"Sadece birkaç gün istiyorum efendim. İsterseniz Leningrad'a giden bir yiyecek kamyonunu kullanabilirim. Böylece ordunun işini de görmüş olurum."</p>

  <p class="calibre11" style="text-align: justify;">"Neler oluyor Aleksandr?" dedi Stepanov yanına yaklaşıp ses tonunu alçaltarak.</p>

  <p class="calibre11" style="text-align: justify;">Aleksandr başını hafifçe sallayarak, "Her şey yolunda," dedi.</p>

  <p class="calibre11" style="text-align: justify;">Stepanov onu inceledi. "Bu her ay Molotov'a gönderdiğin para ile alakalı bir şey mi?"</p>

  <p class="calibre11" style="text-align: justify;">"Haklısınız efendim. Molotov'a para göndermeyi kessek iyi olur."</p>

  <p class="calibre11" style="text-align: justify;">Stepanov ses tonunu biraz daha alçalttı. "Bu senin pasaportunda gördüğüm Molotov evlendirme dairesi damgası ile ilgili bir şey mi?"</p>

  <p class="calibre11" style="text-align: justify;">Aleksandr sessiz kaldı. "Efendim, acilen Leningrad'a gitmem gerekiyor." Duraksayarak kendini toparlamaya çalıştı. "Sadece birkaç günlüğüne."</p>

  <p class="calibre11" style="text-align: justify;">Stepanov derin bir iç geçirdi. "Pazar günü saat 22:00'de burada olmazsan...."</p>

  <p class="calibre11" style="text-align: justify;">"Burada olacağım efendim. Bu istediğimden de fazla bir süre. Teşekkürler. Bu iyiliğinizi asla unutmayacağım."</p>

  <p class="calibre11" style="text-align: justify;">Aleksandr giderken Stepanov sakin bir sesle konuştu: "Özel işlerini hallet oğlum. Erzak işini boş ver. Kuşatmayı kaldırana kadar bir daha özel işlerinle ilgilenme fırsatın olmayacak."</p>

  <p class="kisim_adi" style="text-align: justify;">4</p>

  <p class="calibre11" style="text-align: justify;">Tatyana ayaklarını sürüyerek yürüyordu. Çıkma saati çoktan geçmiş olmasına rağmen son hastalarıyla ilgileniyordu. Biraz açtı; ama kendi için yemek pişirmekten zevk almıyordu. Yaralı hastalar gibi serumla beslenmeyi isterdi. Ağır yaralı erkek ve kadınlarla ilgilenmek, odasında tek başına olmaktan daha iyiydi.</p>

  <p class="calibre11" style="text-align: justify;">En sonunda hastaneden çıktı ve başı önünde eve doğru yürümeye başladı.</p>

  <p class="calibre11" style="text-align: justify;">Apartmanlarına girdi. İnga, holdeki koltukta oturmuş çay içiyordu. Neden Tatyana'nın evindeydi? Stan ile onun burada kalması çok garibine gidiyordu. Tatyana yorgun bir halde paltosunu çıkarırken, "Merhaba İnga," dedi.</p>

  <p class="calibre11" style="text-align: justify;">"Şey. Seni görmeye biri geldi."</p>

  <p class="calibre11" style="text-align: justify;">"Sana içeriye kimseyi almamanı söylememiş miydim?"</p>

  <p class="calibre11" style="text-align: justify;">"Dediğini yaptım," dedi inga. "Ama buna pek memnun olmadı. Bir başka asker..."</p>

  <p class="calibre11" style="text-align: justify;">"Ne askeri?"</p>

  <p class="calibre11" style="text-align: justify;">"Bilmiyorum."</p>

  <p class="calibre11" style="text-align: justify;">İnga'nın yanına gidip sesini alçalttı. "Kimdi? Geçen günkü asker değildi, öyle..."</p>

  <p class="calibre11" style="text-align: justify;">"Hayır. Farklı biriydi. Uzun boyluydu."</p>

  <p class="calibre11" style="text-align: justify;">Tatyana'nın kalbi yerinden fırlayacak gibi oldu. Uzun boylu!</p>

  <p class="calibre11" style="text-align: justify;">"Nereye?" diye kekeledi. "Nereye gitti?"</p>

  <p class="calibre11" style="text-align: justify;">"Bilmiyorum. Ona içeri giremeyeceğini söyledim. Bunu söyledikten sonra gerisini dinlemedi. Etrafında dolaşan çok fazla asker olmalı, öyle değil mi?"</p>

  <p class="calibre11" style="text-align: justify;">Tatyana paltosunu bile giymeden arkasına döndü ve kapıyı açınca karşısında Aleksandr'ı buldu.</p>

  <p class="calibre11" style="text-align: justify;">"Aaaa," dedi dizleri titreyerek. "Aman Tanrım!" Bakışlarını görünce neler hissettiğini anladı. Umursamadı. Yaşlı gözlerle başını göğsüne yasladı.</p>

  <p class="calibre11" style="text-align: justify;">Aleksandr ona sarılmamıştı bile. "Haydi," dedi soğuk bir tavırla kolundan tutarak. "İçeriye girelim."</p>

  <p class="calibre11" style="text-align: justify;">İnga, "Tatya bana kimseyi içeri almamamı söyledi yüzbaşı. Tatya bizi tanıştırmayacak mısın?" dedi. Elindeki fincanı bırakmıştı.</p>

  <p class="calibre11" style="text-align: justify;">"Hayır," dedi Aleksandr, Tatyana'yı odaya sokup kapıyı kapatarak. Tatyana hemen yanına yaklaşarak titreyen kollarını açtı. Duygularına hâkim olamadığı için ismini güçlükle söyledi. "Şura..."</p>

  <p class="calibre11" style="text-align: justify;">Aleksandr onu itti. "Bana yaklaşma."</p>

  <p class="calibre11" style="text-align: justify;">Tatyana onu dinlemeyerek yanına yaklaştı. "Şura seni gördüğüm için çok mutluyum. Ellerin nasıl?" dedi.</p>

  <p class="calibre11" style="text-align: justify;">Onu sert bir şekilde iterek, "Hayır Tatyana! Benden uzak dur," dedi.</p>

  <p class="calibre11" style="text-align: justify;">Pencerenin yanına gitti. Camdan soğuk geliyordu. Tatyana yanına gitti. Ellerini ona değdirmeyi ve Aleksandr'ın ona dokunmasını o kadar çok istiyordu ki... Dimitri'nin ziyaretinden sonra, beş bin doların eksik olduğunu öğrendikten sonra ve karmaşık duyguları yüzünden hissettiği acıyı unutmuştu. "Şura," dedi titreyen bir ses tonuyla. "Beni neden itiyorsun?"</p>

  <p class="calibre11" style="text-align: justify;">"Sen ne yaptın?" Aleksandr'ın gözlerinde öfke vardı. "Neden buradasın?"</p>

  <p class="calibre11" style="text-align: justify;">"Neden burada olduğumu biliyorsun," dedi Tatyana. "Bana ihtiyacın olduğu için geldim."</p>

  <p class="calibre11" style="text-align: justify;">"Sana burada ihtiyacım yok!" diye bağırdı. Tatyana ürktü; ama kendini geri çekmedi. "Sana burada ihtiyacım yok," diye tekrarladı. "Tek istediğim güvende olman."</p>

  <p class="calibre11" style="text-align: justify;">"Biliyorum," dedi. "Lütfen sana dokunmama izin ver."</p>

  <p class="calibre11" style="text-align: justify;">"Benden uzak dur."</p>

  <p class="calibre11" style="text-align: justify;">"Şura, sana söyledim. Senden uzak duramıyorum. Lazarevo'dayken beni hissetmediğini düşündüm. Sana yakın olmama ihtiyaç duyuyorsun."</p>

  <p class="calibre11" style="text-align: justify;">"Bana yakın olmak mı? Hayır Tatyana, bana yakın değilsin," dedi pencerenin kenarında durarak. Oda karanlıktı ve sadece sokaktan gelen ışıkla aydınlanıyordu. Aleksandr'ın yüzü ve gözleri karanlıktı.</p>

  <p class="calibre11" style="text-align: justify;">"Sen neden bahsediyorsun?" derken sesi titriyordu. "Elbette sana yakınım. Başka kime yakın olacağım?"</p>

  <p class="calibre11" style="text-align: justify;">"Kışlaya gidip Dimitri'yi sorarken aklından neler geçiyordu?" diye bağırdı.</p>

  <p class="calibre11" style="text-align: justify;">"Ben Dimitri'yi sormadım!" diye bağırdı. "Seni aramaya gittim. Sana ne olduğunu bilmiyordum. Bana mektup yazmadın."</p>

  <p class="calibre11" style="text-align: justify;">"Sen bana altı ay yazmadın!" diye bağırdı. "İki hafta bekleyemedin mi?"</p>

  <p class="calibre11" style="text-align: justify;">"Bir aydan fazla olmuştu. Ayrıca bekleyemezdim," dedi. "Şura, senin için buradayım." Ona biraz daha yaklaştı. "Senin için. Bana hep sana bakmamı söylemiştin. Buradayım. Gözlerime bak ve bana ne hissettiğimi söyle." Yalvarırcasına ellerini ona açtı. "Ne hissediyorum Şura?"</p>

  <p class="calibre11" style="text-align: justify;">Aleksandr dişlerini sıkarak, "Gözlerime bak ve ne hissettiğimi söyle Tatyana," dedi.</p>

  <p class="calibre11" style="text-align: justify;">Ellerini kavuşturdu.</p>

  <p class="calibre11" style="text-align: justify;">"Bana söz verdin!" dedi Aleksandr. "Bana söz verdin!"</p>

  <p class="calibre11" style="text-align: justify;">Tatyana verdiği sözü hatırladı. Yüzüne baktı. Çok savunmasızdı ve onu deliler gibi istiyordu. Aleksandr'ın da ona ihtiyaç duyduğunu görebiliyordu. Sadece her zamanki gibi öfkesini engelleyemiyordu. "Aleksandr, kocacığım, benim. Senin Tatya'n." Ona ellerini uzatırken neredeyse ağlayacaktı. "Şura, lütfen...."</p>

  <p class="calibre11" style="text-align: justify;">Aleksandr cevap vermeyince Tatyana ayakkabılarını çıkardı ve önünde durdu. Beyaz üniformasıyla karşısında dururken kendini her zamankinden daha savunmasız hissediyordu. "Lütfen kavga etmeyelim. Seni gördüğüm için çok mutluyum. Sadece...." Gözlerini ondan kaçırmayacaktı. "Şura," dedi titreyerek. "Beni itme."</p>

  <p class="calibre11" style="text-align: justify;">Aleksandr yüzünü çevirdi. Tatyana üniformasının düğmelerini açtı ve Aleksandr'ın elini tuttu. "Bana, <i class="calibre2">Avuç içini öp ve kalbine bastır,</i> yazmıştın," diye fısıldadı ve Aleksandr'ın avuç içini öperek çıplak göğsünün üzerine koydu. Sonra da gözlerini kapayarak inlemeye başladı.</p>

  <p class="calibre11" style="text-align: justify;">"Aman Tanrım, Tatyana..." dedi Aleksandr onu kendine çekerek. Onu koltuğa ittirdi. Dudakları dudaklarında, elleri ise saçlarındaydı. "Benden ne istiyorsun?" diye sorarak üniformasını ve iç çamaşırlarını çıkardı. Çıplak bacaklarını okşayarak, "Tatya, benden ne istiyorsun?" diye fısıldadı.</p>

  <p class="calibre11" style="text-align: justify;">Tatyana cevap bile veremedi. Aleksandr'ın altında olmak dilinin tutulmasına sebep olmuştu.</p>

  <p class="calibre11" style="text-align: justify;">"Sana kızgınım." Onu deli gibi öpüyordu. "Sana kızgın olmamı umursamıyor musun?"</p>

  <p class="calibre11" style="text-align: justify;">"Umursamıyorum.... öfkeni benden çıkar," dedi Tatyana. "Haydi Şura durma, hemen şimdi çıkar benden öfkeni."</p>

  <p class="calibre11" style="text-align: justify;">Aleksandr birkaç saniye sonra içindeydi.</p>

  <p class="calibre11" style="text-align: justify;">Tatyana, Aleksandr'ın başını sıkıca tutarak, "Ağzımı kapa," diye fısıldadı. Neredeyse çığlık atacaktı.</p>

  <p class="calibre11" style="text-align: justify;">Aleksandr ne paltosunu ne de botlarını çıkarmıştı.</p>

  <p class="calibre11" style="text-align: justify;">Kapı çalındı. "Tatya iyi misin?" diye sordu İnga.</p>

  <p class="calibre11" style="text-align: justify;">Eliyle Tatyana'nın ağzını kapayan Aleksandr, "Defol git kapıdan!" diye bağırdı.</p>

  <p class="calibre11" style="text-align: justify;">"Ağzımı kapa Şura," diye fısıldadı Tatyana mutluluktan ağlayarak. "Tanrım, kapat ağzımı."</p>

  <p class="calibre11" style="text-align: justify;">Paltosuna ve başına sıkı sıkı tutunarak, "Lütfen inme üstümden," diye fısıldadı. "Ellerin nasıl?" Karanlıkta göremiyordu; ama üzerindeki kabukları hissediyordu.</p>

  <p class="calibre11" style="text-align: justify;">"İyi"</p>

  <p class="calibre11" style="text-align: justify;">Tatyana dudaklarını, çenesini, kirli sakalını, gözlerini öpüyor ve başını kendine doğru çekiyordu. "Şura lütfen üstümden inme. Burada olmanı çok özledim. Olduğun yerde kal..." Tatyana kendini Aleksandr'a bastırdı. "Beni bırakma. Ne kadar sıcak olduğumu hissediyor musun? Beni soğuğun kollarına bırakma..." Altında yattı ve ağlamamak için kendini zor tuttu. Ama başaramadı. "Ellerin yaralı olduğu için mi bana yazmadın?"</p>

  <p class="calibre11" style="text-align: justify;">"Evet," dedi Aleksandr. "Seni endişelendirmek istemedim."</p>

  <p class="calibre11" style="text-align: justify;">"Senden mektup alamayınca çılgına döneceğimi düşünmedin mi?"</p>

  <p class="calibre11" style="text-align: justify;">Üzerinden kalkarak, "Bekleyeceğini umut etmiştim," dedi.</p>

  <p class="calibre11" style="text-align: justify;">"Sevgilim, kocacığım, aç mısın?" diye mırıldandı Tatyana. "Sana tekrar dokunabildiğime inanamıyorum. Bu kadar şanslı olamam. Senin için ne yapabilirim? Domuz eti ve patates var. Yemek ister misin?"</p>

  <p class="calibre11" style="text-align: justify;">"Hayır," dedi Aleksandr kalkmasına yardım ederek. "Burası neden bu kadar soğuk?"</p>

  <p class="calibre11" style="text-align: justify;">"Soba bozuldu. Elektrikli soba da diğer odada, unuttun mu? Slavin mutfakta ocağını kullanmama izin veriyor." Ellerini paltosunun üzerinde gezdirerek gülümsedi. "Şura, tatlım, sana çay yapmamı ister misin?"</p>

  <p class="calibre11" style="text-align: justify;">"Tatya, donacaksın. Giyecek başka bir şeyin var mı? Isıtacak bir şey."</p>

  <p class="calibre11" style="text-align: justify;">"Yanıyorum," dedi ellerini paltosunun üzerinden çekmeden. "Üşümüyorum." Ona sıkıca sarıldı.</p>

  <p class="calibre11" style="text-align: justify;">"Koltuk niçin odanın ortasında?"</p>

  <p class="calibre11" style="text-align: justify;">"Yatağım koltuğun arkasında."</p>

  <p class="calibre11" style="text-align: justify;">Aleksandr koltuğun arkasına bakınca Tatyana'nın yatağını gördü. Üzerindeki battaniyeyi alarak Tatyana'yı sardı. "Neden koltukla duvar arasında uyuyorsun?"</p>

  <p class="calibre11" style="text-align: justify;">Tatyana cevap vermeyince, Aleksandr elini uzatarak duvara dokundu. Birbirlerine baktılar. "Neden onlara sıcak odayı verdin Tatya?"</p>

  <p class="calibre11" style="text-align: justify;">"Ben vermedim; onlar aldı. Onlar iki kişi. Ben ise tekim. Onlar üzgün. Adamın sırtı kötü. Şura, sıcak bir banyoya ne dersin? Sana hemen hazırlarım."</p>

  <p class="calibre11" style="text-align: justify;">"Hayır. Hemen giyin." Aleksandr kemerini bağladı ve üzerindeki paltoyla odadan çıktı. Saçı başı dağınık olan ve düğmelerini doğru düzgün ilikleyemeyen Tatyana da arkasından gitti. Koridordaki İnga'nın önünden geçerek yatak odasına gitti ve gazete okuyan Stan'a, Tatyana ile odaları değiştirmelerini söyledi. Stan değiştirmeyeceğini söyledi. Aleksandr değiştireceğini söyledi ve Tatyana ile birlikte eşyaları taşımaya başladı.</p>

  <p class="calibre11" style="text-align: justify;">Tatyana, Stan'ın on beş dakika boyunca koridorda İnga'ya bir şeyler homurdandığını duydu. Yanından geçerken "Stanislav Stepaniç, lütfen sus. Onu kızdırma," diye fısıldadı.</p>

  <p class="calibre11" style="text-align: justify;">Stan bu uyarısını dinlemedi. Aleksandr elinden Stan'ın sandığıyla önünden geçerken, Stan, "Sen kim olduğunu sanıyorsun? Kiminle aşık attığından haberin yok. Bana bu şekilde davranmaya hakkın yok," dedi.</p>

  <p class="calibre11" style="text-align: justify;">Aleksandr sandığı bırakarak tüfeğini kaptı ve Stan'ı duvara yapıştırarak namluyu çenesine dayadı. "Sen kim olduğunu sanıyorsun Stan?" dedi bağırarak. "Sen kiminle aşık attığını bilmiyorsun asıl! Senin gibi bir heriften korkacağımı mı sanıyorsun? Yanlış adama çattın. Şimdi öbür odaya geç ve benimle uğraşma. Çünkü hiç o ruh halinde değilim." Dişlerini sıktı. "Ayrıca onu bir daha sakın üzme. Duydun mu?" Stan'ın çenesine bir kez daha vurarak geri çekildi ve sandığı tekmeledi. "Sandığını da kendin taşı."</p>

  <p class="calibre11" style="text-align: justify;">Tatyana, Aleksandr'ın Stan'a zarar verecek kadar kızgın olduğunu düşünmesine rağmen araya girmedi. İnga, "Seni görmeye gelen insanlar ne kadar hasta ruhlu Tatya? Haydi Stan, gidelim buradan," diye homurdandı.</p>

  <p class="calibre11" style="text-align: justify;">Stan boğazını ovuşturarak bir şeyler söylemeye başlayınca, İnga, "Haydi Stan, kapa çeneni de gidelim!" diye bağırdı.</p>

  <p class="calibre11" style="text-align: justify;">Tatyana sıcak odaya geçince hemen İnga ile Stan'ın nevresimlerini çıkararak koridora fırlattı ve yeni çarşaflar taktı.</p>

  <p class="calibre11" style="text-align: justify;">"Bu daha iyi oldu, öyle değil mi?" dedi Aleksandr koltuğa oturarak. Tatyana başını salladı. "Evet Aleksandr. Yiyecek bir şeyler ister misin?"</p>

  <p class="calibre11" style="text-align: justify;">"Daha sonra. Şimdi buraya gel."</p>

  <p class="calibre11" style="text-align: justify;">"Bu sefer paltonu çıkaracak mısın?"</p>

  <p class="calibre11" style="text-align: justify;">"Buraya gelirsen görürsün."</p>

  <p class="calibre11" style="text-align: justify;">Kollarına düştü. "Palton üzerinde kalsın. Hiçbir şeyini çıkarma." Tatyana, Aleksandr için sıcak bir banyo hazırladı. Onu küçük banyoya götürerek soydu ve sabunladı. Sonra da ağlayarak öpmeye başladı. "Zavallı ellerin," diyordu sürekli. Kırmızı parmakları Tatyana'ya çok kötü görünüyordu; ama Aleksandr kısa bir süre sonra hiç iz kalmayacağını söylüyordu. Onun evlenme yüzüğü de boynuna taktığı bir ipin ucunda duruyordu.</p>

  <p class="calibre11" style="text-align: justify;">"Suyun sıcaklığı iyi mi?"</p>

  <p class="calibre11" style="text-align: justify;">"İyi Tatya."</p>

  <p class="calibre11" style="text-align: justify;">"Bir tencere su daha kaynatabilirim," diyerek gülümsedi. "Sonra gelip kaynar suyu üstüne dökerim. Hatırladın mı?"</p>

  <p class="calibre11" style="text-align: justify;">"Hatırladım," dedi gülümsemeden.</p>

  <p class="calibre11" style="text-align: justify;">"Ahh Şura...." diye fısıldadı ıslak alnını öperek. "Oyun oynayabiliriz," dedi neşeli bir tavırla.</p>

  <p class="calibre11" style="text-align: justify;">"Şimdi oyun zamanı değil," dedi Aleksandr.</p>

  <p class="calibre11" style="text-align: justify;">"Bunu seveceksin," diye mırıldandı. "Lazarevo'da olduğumuzu hayal edelim. Ben de senim. Bulaşık leğeninin içindeki parmaklarını okşuyorum. Hatırladın mı?" Kolunu dirseklerine kadar sabunlu suyun içine soktu.</p>

  <p class="calibre11" style="text-align: justify;">"Hatırlıyorum," dedi Aleksandr gözlerini kapayıp gülümseyerek.</p>

  <p class="calibre11" style="text-align: justify;">Aleksandr kurulanıp giyinirken Tatyana mutfağa giderek ona yemek hazırladı. Ona ne kadar yiyeceği varsa -patates, havuç ve domuz eti- pişirdikten sonra yemeğini yatak odasına götürdü ve koltukta yanına oturarak yemeğini yiyişini izledi. "Ben aç değilim," dedi. "Hastanede yedim. Haydi sen ye sevgilim."</p>

  <p class="ceviri" style="text-align: justify;">* * *</p>

  <p class="calibre11" style="text-align: justify;">Bütün gece uyuyamadılar ve Tatyana, Aleksandr'a Dimitri'nin anlattıklarından -NKVD generali, Lisiy Nos ve diğer kinayeli laflardan- bahsetti. Aleksandr gözlerini tavana dikti. "Sen sormadan benim cevap vermemi mi istiyorsun?"</p>

  <p class="calibre11" style="text-align: justify;">"Hayır," dedi Tatyana. "Sana hiçbir şey sormuyorum." Kollarında yatıyor ve boynundaki evlenme yüzüğü ile oynuyordu.</p>

  <p class="calibre11" style="text-align: justify;">"Seninle burada Dimitri hakkında konuşmayacağım."</p>

  <p class="calibre11" style="text-align: justify;">"Bu güzel."</p>

  <p class="calibre11" style="text-align: justify;">"Çünkü duvarların kulağı var." Aleksandr duvara bir yumruk indirdi.</p>

  <p class="calibre11" style="text-align: justify;">"Zaten o gün her şeyi duydular."</p>

  <p class="calibre11" style="text-align: justify;">Aleksandr, Tatyana'nın alnından öptü. "Sana benim hakkımda söylediklerinin hiçbiri doğru değil."</p>

  <p class="calibre11" style="text-align: justify;">"Biliyorum," dedi neşeli bir şekilde. "Ama Şura söyle bana. Leningrad'da kaç tane adi eğlence merkezi var ve sen kaç tanesine gittin?"</p>

  <p class="calibre11" style="text-align: justify;">"Tatya, yüzüme bak."</p>

  <p class="calibre11" style="text-align: justify;">Ona baktı.</p>

  <p class="calibre11" style="text-align: justify;">"Bu doğru değil. Ben..."</p>

  <p class="calibre11" style="text-align: justify;">"Şura, sevgilim... Biliyorum." Göğsünü öptü ve üzerlerine iki tane pamuklu battaniye örttü. "Doğru olan tek bir şey var Aleksandr."</p>

  <p class="calibre11" style="text-align: justify;">"Sadece bir tane," dedi karanlıkta gözlerinin içine bakarak. "Ahh, Tatya."</p>

  <p class="calibre11" style="text-align: justify;">"Şişştt."</p>

  <p class="calibre11" style="text-align: justify;">"Burada resmin var mı? Yanımda götürebileceğim bir resim."</p>

  <p class="calibre11" style="text-align: justify;">"Yarın bir tane bulurum. Sormaya korkuyorum. Ne zaman gidiyorsun?"</p>

  <p class="calibre11" style="text-align: justify;">"Pazar günü."</p>

  <p class="calibre11" style="text-align: justify;">Kalbi sıkıştı. "Çok çabuk."</p>

  <p class="calibre11" style="text-align: justify;">"Kumandanım bana her özel izin verdiğinde hayatını tehlikeye atıyor."</p>

  <p class="calibre11" style="text-align: justify;">"O iyi bir adam. Ona benim yerime teşekkür et."</p>

  <p class="calibre11" style="text-align: justify;">"Tatyana, sana günün birinde verdiğin sözü tutmanın ne kadar önemli olduğunu anlatacağım. Söz verdiğin zaman bunu yerine getirmelisin." Saçlarını okşadı.</p>

  <p class="calibre11" style="text-align: justify;">"Ben sözünde durmanın ne demek olduğunu biliyorum."</p>

  <p class="calibre11" style="text-align: justify;">"Hayır. Sen sadece söz vermeyi biliyorsun," dedi Aleksandr. "Söz verme konusunda çok başarılısın. Senin sorunun sözünü tutamamak. Bana Lazarevo'da kalacağına dair söz vermiştin."</p>

  <p class="calibre11" style="text-align: justify;">Tatyana, "Söz verdim; çünkü benden istediğin buydu," dedi. Kolunu sıkıca tuttu. "Bana pek fazla seçme şansı vermedin." Yeterince yakınında uzanamıyordu. "Benden söz istediğin o anda, her şey için söz verecek durumdaydım." Üzerine yattı. "Ben de verdim." Onu yavaşça öptü. "Benden söz vermemi istedin; ben de yaptım. Benden istediğin şeyleri hep yaptım."</p>

  <p class="calibre11" style="text-align: justify;">Aleksandr ellerini sırtında gezdirerek, "Sen her zaman istediğin şeyleri yaptın. Söylediklerin doğruydu sadece."</p>

  <p class="calibre11" style="text-align: justify;">"Hımmm," dedi kendini ona sürterek.</p>

  <p class="calibre11" style="text-align: justify;">"Yaptığın buydu," dedi Aleksandr ellerini sırtında dolaştırmaya devam ederek. "Doğru şeyleri söyledin. Evet Şura; elbette Şura; söz veriyorum Şura; belki de, seni seviyorum Şura. Ama sonra yine bildiğini yaptın."</p>

  <p class="calibre11" style="text-align: justify;">"Seni seviyorum Şura," dedi Tatyana gözlerinden yaşlar süzülerek.</p>

  <p class="calibre10" style="text-align: justify;"> </p>

  <p class="calibre11" style="text-align: justify;">Tatyana, Aleksandr'a söyleyeceği acı dolu sözleri içinde sakladı ve Aleksandr'ın aynı şeyi yaparak kendini kontrol altında tuttuğunu şaşkınlık içinde fark etti. Oysa ona söyleyeceği çok şey vardı. Ama Leningrad'daki bu kasım gecesinin üzüntüye yer veremeyecek kadar kısa olduğunu biliyordu. Hissettikleri şeyler için yeterince zamanları yoktu. Aleksandr iniltilerini duymak istedi ve Tatyana yan odadaki Stan ile İnga'yı umursamadan onun için inledi. Tatyana elektrikli sobanın altında Aleksandr ile sevişti. Ona sıkıca sarıldı ve her orgazm oluşunda çığlıklarını engelleyemedi. Onunla güneye göç eden tarlakuşları gibi sevişti. O kuşlar da, ya öleceklerini ya da sıcağa kavuşacaklarını düşünürdü.</p>

  <p class="calibre11" style="text-align: justify;">Parmağındaki ve bileğindeki yaraları öperken, "Zavallı ellerin," diye fısıldıyordu. "Ellerin düzelecek, öyle değil mi Şura? Yaralar geçecek, değil mi?"</p>

  <p class="calibre11" style="text-align: justify;">"Senin ellerin düzeldi," dedi Aleksandr. "Hiç izi bile kalmadı."</p>

  <p class="calibre11" style="text-align: justify;">"Şey," dedi geçen yıl çatıda söndürdüğü yangını hatırlayarak. "Nasıl düzeldiler bilmiyorum."</p>

  <p class="calibre11" style="text-align: justify;">"Ben biliyorum," diye fısıldadı Aleksandr. "Onları sen iyileştirdin. Şimdi benimkileri de iyileştir Tatya."</p>

  <p class="calibre11" style="text-align: justify;">"Ah, asker." Tatyana üzerindeydi ve göğüslerini yüzüne bastırıyordu.</p>

  <p class="calibre11" style="text-align: justify;">"Nefes alamıyorum."</p>

  <p class="calibre11" style="text-align: justify;">Ona, Aleksandr'ın Lazarevo'da yaptığı gibi sarılıyordu. "Ağzını aç," dedi yüzüne doğru eğilerek. "Sana nefesimi vereceğim."</p>

  <p class="kisim_adi" style="text-align: justify;">5</p>

  <p class="calibre11" style="text-align: justify;">Ertesi sabah koridora çıkmadan önce Tatyana, Aleksandr'a sarılarak, "İyi davran," diyerek yatak odasının kapısını açtı.</p>

  <p class="calibre11" style="text-align: justify;">"Ben her zaman iyi davranırım," dedi Aleksandr.</p>

  <p class="calibre11" style="text-align: justify;">Stan ve İnga koridorda oturuyordu. Stan ayağa kalktı ve elini Aleksandr'a uzatarak kendini tanıttı. Sonra da bir önceki gün olanlar için özür dileyerek ona birlikte sigara içmeyi teklif etti. Aleksandr oturmadı; ama ikram ettiği sigarayı aldı.</p>

  <p class="calibre11" style="text-align: justify;">"Biliyorum, bu tür bir yaşam herkes için zor. Ama bu sonsuza kadar devam etmeyecek. Partinin ne dediğini biliyorsun yüzbaşı," dedi Stan yağ çekerek.</p>

  <p class="calibre11" style="text-align: justify;">"Hayır bilmiyorum. Ne diyormuş parti?" diye sordu Aleksandr yanında oturan ve elini tutan Tatyana'ya bakarak.</p>

  <p class="calibre11" style="text-align: justify;">"İnsan yaşadıkça bilinçlenir, öyle değil mi? Bu şekilde yeterince yaşadık ve buna hepimiz alışacağız. Kısa bir süre sonra hepimiz değişeceğiz."</p>

  <p class="calibre11" style="text-align: justify;">"Ama Stan," dedi İnga ağlamaklı bir şekilde. "Ben böyle yaşamak istemiyorum! Güzel bir evimiz vardı. Ben onu geri istiyorum."</p>

  <p class="calibre11" style="text-align: justify;">"Onu geri alacağız İnga. Konsey bize iki yatak odası sözü verdi."</p>

  <p class="calibre11" style="text-align: justify;">"Değişmek için daha ne kadar bu şekilde yaşamamız gerektiğini düşünüyorsun Stan? Peki bu değişim nasıl bir şey olacak?" diye sordu Aleksandr ve soğuk gözlerle Tatyana'ya baktı.</p>

  <p class="calibre11" style="text-align: justify;">"Şura, sana kahvaltı hazırlayayım mı?" diye sordu Tatyana. Aleksandr sigarayı kahvaltı niyetine içine çekerek başını salladı. Tatyana bakışlarından hiç hoşlanmamıştı.</p>

  <p class="calibre11" style="text-align: justify;">Kahvaltı ve bir fincan kahveyle içeri geldiğinde, Stan'ın Aleksandr'a, İnga ile yirmi yıldır evli olduklarını; mühendislik yaptıklarını ve Sovyetler Birliğindeki komünist partisine üye olduklarını anlatıyordu.</p>

  <p class="calibre11" style="text-align: justify;">Aleksandr izin isteyerek kahvaltısını etmek için yan odaya geçti ve Tatyana'dan onunla gelmesini bile istemedi.</p>

  <p class="calibre10" style="text-align: justify;"> </p>

  <p class="calibre11" style="text-align: justify;">Tatyana kahvaltısını İnga ve Stan ile yaptı ve İnga'nın Aleksandr hakkında sorduğu sorulara cevap vermedi. Sonra geceden kalan bulaşıkları yıkayarak mutfağı temizledi ve en sonunda isteksizce Aleksandr'ın yanına gitti. Tatyana kaçtığının farkındaydı. Aleksandr ile yalnız kalmak istemiyordu.</p>

  <p class="calibre11" style="text-align: justify;">Aleksandr, Tatyana'nın eşyalarını siyah sırt çantasına dolduruyordu. Yüzüne bakarak, "Bunun için mi geri dönmek istedin? Bunu mu istedin? Komünist parti üyesi olan iki yabancı söylediğin her kelimeyi ve iniltilerini dinliyor. Bunları mı özledin Tatya?" dedi.</p>

  <p class="calibre11" style="text-align: justify;">"Hayır," dedi Tatyana. "Seni özledim."</p>

  <p class="calibre11" style="text-align: justify;">"Burada bana yer yok," dedi Aleksandr. "Sana bile yer yok sayılır."</p>

  <p class="calibre11" style="text-align: justify;">Bir süre onu izledikten sonra, "Ne yapıyorsun?" diye sordu.</p>

  <p class="calibre11" style="text-align: justify;">"Çantayı topluyorum."</p>

  <p class="calibre11" style="text-align: justify;">"Çantayı mı topluyorsun?" dedi kapıyı kapatarak. Tatyana her şeyin en baştan başladığını düşündü. Bunu istemiyordu ve bunları bir daha yaşamak zorunda kalmamayı umut etmişti. Ama işte yine başlıyordu. "Nereye gidiyoruz?"</p>

  <p class="calibre11" style="text-align: justify;">"Gölün karşı tarafına. Seni kolaylıkla Syastroy'a geçirebilirim. Sonra da Volodga'daki bir ordu kamyonuna bindiririm. Oradan trene atlarsın. Şimdi gitmemiz gerekiyor. Geri dönmem biraz zaman alacak; ama yarın akşam Morozovo'da olmam gerekiyor."</p>

  <p class="calibre11" style="text-align: justify;">Tatyana kendinden emin bir şekilde başını salladı.</p>

  <p class="calibre11" style="text-align: justify;">"Ne var?" diye bağırdı Aleksandr. "Kafanı neden sallıyorsun?"</p>

  <p class="calibre11" style="text-align: justify;">Tekrar salladı.</p>

  <p class="calibre11" style="text-align: justify;">"Tatyana seni uyarıyorum. Beni kızdırma."</p>

  <p class="calibre11" style="text-align: justify;">"Pekâlâ. Ama ben hiçbir yere gitmiyorum."</p>

  <p class="calibre11" style="text-align: justify;">"Hayır, gidiyorsun."</p>

  <p class="calibre11" style="text-align: justify;">Alçak bir ses tonuyla, "Gitmiyorum," dedi.</p>

  <p class="calibre11" style="text-align: justify;">Aleksandr sesini yükseltti. "Gideceksin!"</p>

  <p class="calibre11" style="text-align: justify;">Tatyana, "Bana sesini yükseltme," dedi.</p>

  <p class="calibre11" style="text-align: justify;">Aleksandr elindeki çantayı yere fırlatarak Tatyana'nın yanına geldi ve ona doğru eğilerek, "Tatyana, sesimi birazdan daha çok yükselteceğim," dedi.</p>

  <p class="calibre11" style="text-align: justify;">Tatyana kendini çok kötü hissetti. Ama omuzlarını dikleştirdi ve başını çevirmedi. "Haydi durma Aleksandr. Senden korkmuyorum," dedi alçak bir ses tonuyla.</p>

  <p class="calibre11" style="text-align: justify;">"Öyle mi?" dedi dişlerini sıkarak. "Ben senden çok korkuyorum." Geri çekildi ve yerdeki çantayı aldı. Tatyana savaşın ilk gününü hatırladı. Paşa babasına gitmek istemediğini söylemiş; sonra da zorla gönderilerek ölmüştü.</p>

  <p class="calibre11" style="text-align: justify;">"Aleksandr kes şunu dedim. Hiçbir yere gitmiyorum."</p>

  <p class="calibre11" style="text-align: justify;">"Gidiyorsun Tatya," dedi ona dönerek. Öfkeden köpürüyordu. "Gidiyorsun. Seni zorla taşımak zorunda kalsam da, bağırsan da çağırsan da Vologda'ya götüreceğim."</p>

  <p class="calibre11" style="text-align: justify;">Tatyana azıcık geri çekildi. "Pekâlâ. Bağırıp çağırmayacağım ve itiraz etmeyeceğim. Ama sen gider gitmez, geri döneceğim," dedi.</p>

  <p class="calibre11" style="text-align: justify;">Aleksandr çantayı duvara, Tatyana'nın başının hemen yanına fırlattı. Yanına yaklaşarak yanındaki duvara sert bir yumruk indirdi ve eli duvarın içine girdi.</p>

  <p class="calibre11" style="text-align: justify;">Tatyana'nın bacakları titremeye başladı ve gözlerini kapatarak bir adım daha geri çekilip hareketsiz kaldı.</p>

  <p class="calibre11" style="text-align: justify;">"Lanet olsun!" diye bağırdı Aleksandr duvarı yumruklamaya devam ederek. "Beni bir kez olsun dinlesen ne kaybedersin?" Onu kollarından tutarak duvara itti.</p>

  <p class="calibre11" style="text-align: justify;">"Şura, orduda değilsin," dedi yüzüne bakmaktan korkarak.</p>

  <p class="calibre11" style="text-align: justify;">"Burada kalmayacaksın!"</p>

  <p class="calibre11" style="text-align: justify;">"Kalacağım," dedi.</p>

  <p class="calibre11" style="text-align: justify;">Kapı çalındı. Aleksandr kapıyı açarak, "Ne var?" diye sordu.</p>

  <p class="calibre11" style="text-align: justify;">Yüzü kıpkırmızı olan İnga, "Sadece Tatya'nın iyi olup olmadığını öğrenmek istedim. Bağırış sesleri duydum," diye kekeledi.</p>

  <p class="calibre11" style="text-align: justify;">"Ben iyiyim İnga," dedi Tatyana bacakları üzerinde durmaya çalışarak.</p>

  <p class="calibre11" style="text-align: justify;">"Konuşmamız bitene kadar daha çok bağırış duyacaksınız," dedi Aleksandr, İnga'ya. "O lanet olası bardağı duvara dayayın yeter." Kapıyı çarparak kapattı. Arkasını döndü ve ellerini kaldırarak geri çekilen, "Şura, lütfen...." diyen Tatyana'nın yanına gitti. Deliye dönmüştü ve kendine hâkim olamıyordu. Onu koltuğa itti. Tatyana elleriyle yüzünü kapadı. Aleksandr ona doğru eğilerek ellerini yüzünden çekti. "Yüzünü kapatma!" diye bağırdı yanaklarından sıkıp onu sarsarak. "Beni daha fazla delirtme!"</p>

  <p class="calibre11" style="text-align: justify;">Tatyana çığlık attı ve onu itmeye çalıştı; ama faydasızdı. "Dur!" diye bağırdı. "Dur...."</p>

  <p class="calibre11" style="text-align: justify;">"Güvende olmak mı; yoksa ölmek mi istiyorsun Tatya?" diye bağırdı. "Hangisini istiyorsun?"</p>

  <p class="calibre11" style="text-align: justify;">Çaresiz bir şekilde kollarından tutarak ona cevap vermek istedi; ama yapamadı. <i class="calibre2">Ölmek istiyorum,</i> demek istedi. <i class="calibre2">Ölmek istiyorum Şura.</i></p>

  <p class="calibre11" style="text-align: justify;">"Burada olmanın beni ne hale soktuğunu görüyorsun!" Tatyana kurtulmaya çalıştıkça Aleksandr yüzünü daha fazla sıkıyordu. "Görebiliyorsun; ama bu umurunda değil."</p>

  <p class="calibre11" style="text-align: justify;">Kurtulmaya çalışmaktan vazgeçti ve elim tuttu. "Lütfen," diye fısıldadı bakışlarını yakalamaya çalışarak. "Lütfen... dur. Beni incitiyorsun."</p>

  <p class="calibre11" style="text-align: justify;">Aleksandr biraz sakinleşti; ama yüzünü bırakmadı. Tatyana da zor nefes almasına rağmen geri çekilmedi. Koltukta, Aleksandr'ın altında öylece yattı. Aleksandr da üstünde sık sık nefes alıyordu. Tatyana kafasının içindeki gürültüye rağmen, dışarıdan gelen siren ve patlama seslerini duydu. Ağzını Aleksandr'ın ellerinden kurtarmaya çalıştı. Boğulacaktı. Ellerini Aleksandr'ın sırtına kenetleyerek, "Ahh Şura," diye fısıldadı.</p>

  <p class="calibre11" style="text-align: justify;">Aleksandr, Tatyana'nın üstünden kalktı ve üzgün bir halde karşısında durduktan sonra dizlerinin üzerine çöktü. "Tatyana," dedi üzgün bir halde. "Bu deliler seni istiyor. Lütfen git buradan. Eğer beni biraz olsun seviyorsan, lütfen Lazarevo'ya geri dön. Güvende ol. Burada nasıl bir tehlikenin içinde olduğunu bilmiyorsun."</p>

  <p class="calibre11" style="text-align: justify;">Hâlâ zor nefes alan, vücudu titreyen ve yüzü acıyan Tatyana koltuğun kenarına oturarak Aleksandr'ı kendine çekti. Onu böyle üzgün görmeye dayanamıyordu. "Kızmana çok üzüldüm," dedi yüzünü tutarak. "Lütfen kızma bana."</p>

  <p class="calibre11" style="text-align: justify;">Aleksandr yüzündeki ellerini çekti. "Bombaları duyuyor musun? Yoksa sağır mısın? Yemek olmadığını görüyor musun?"</p>

  <p class="calibre11" style="text-align: justify;">"Yemek var," dedi sırtını okşayarak. "Günde 700 gram ekmek alıyorum. Öğle ve akşam yemeğimi de hastanede yiyorum. Her şey yolunda," diyerek gülümsedi. "Her şey geçen yıldan daha iyi. Bombalar da umurumda değil."</p>

  <p class="calibre11" style="text-align: justify;">"Tatyana..."</p>

  <p class="calibre11" style="text-align: justify;">"Şura, bana yalan söylemeyi bırak. Seni korkutan ne Almanlar ne de bombalar. Neden çekiniyorsun?"</p>

  <p class="calibre11" style="text-align: justify;">Dışarıda bombalar patlıyordu. Bir tanesi çok yakından geldi. Tatyana, Aleksandr'ı kendisine çekti. Başını göğüslerine yaslayarak, "Dinle. Kalp atışlarımı duyuyor musun?" dedi.</p>

  <p class="calibre11" style="text-align: justify;">Aleksandr ona sarıldı. Tatyana kendini onun kollarına bırakıp gözlerini kapayarak bir süre öyle durdu. Tanrı'ya, Aleksandr için güçlü olabilsin, diye dua etti. Onun gücüne ihtiyacı vardı. Onu hafifçe iterek dolabının başına gitti. "Lazarevo'da benim dışımda bir şey daha bıraktın Şura."</p>

  <p class="calibre11" style="text-align: justify;">Aleksandr doğrularak koltuğa oturdu.</p>

  <p class="calibre11" style="text-align: justify;">Tatyana pantolonunun içine diktiği keseyi açarak Aleksandr'ın beş bin dolarını çıkardı. "Sana bunu vermek için geldim." Yüzüne baktı. "Yarısını almışsın. Neden?" Susarak nefes aldı.</p>

  <p class="calibre11" style="text-align: justify;">Aleksander'ın gözlerinde acı vardı. "İnga kapıda bizi dinlerken bu konuyu konuşmam," dedi.</p>

  <p class="calibre11" style="text-align: justify;">"Neden? İnga kapıdayken her şeyi yaptık."</p>

  <p class="calibre11" style="text-align: justify;">Birbirlerinden bakışlarını kaçırdılar. Tatyana ikisinin de paramparça olduğunu söyleyebilirdi. Bu parçalarını kim toplayacaktı? Bunu Tatyana yapacaktı. Parayı dolapta bırakarak Aleksandr'ın yanına gitti ve bacaklarının arasında durarak başını kendine çekti. Bu Lazarevo değil Şura, yanılıyor muyum?" diye fısıldadı.</p>

  <p class="calibre11" style="text-align: justify;">"Ne Tatya?" diye fısıldadı Aleksandr.</p>

  <p class="calibre11" style="text-align: justify;">Kucağına oturarak onunla sevişti. Vücudunu ona bastırdı, bütün ağırlığını ona verdi, ona yakardı, onu yiyip bitirmesini; kurtarmasını; öldürmesini; her şeyi istedi. Ama kendi için bir şey istemiyordu. Tek dileği ona kendi hayatını geri vermekti. En sonunda yine bütün gücünü yitirerek ağlamaya, eriyip bitmeye ve güçlükle nefes almaya başladı.</p>

  <p class="calibre11" style="text-align: justify;">"Tatişya," dedi Aleksandr ara vermeden. "Ağlamayı kes. Karısı her seviştiklerinde ağlayan bir adam ne düşünür?"</p>

  <p class="calibre11" style="text-align: justify;">"Karısının tek ailesi olduğunu," dedi Tatyana. "Onun bütün hayatı olduğunu."</p>

  <p class="calibre11" style="text-align: justify;">"Sen de onun için öylesin," dedi Aleksandr. "Ama onu hiç ağlarken görmedin." Aleksandr başını çevirmişti ve Tatyana yüzünü göremiyordu.</p>

  <p class="calibre11" style="text-align: justify;">Hava saldırısı ve sevişmeleri bittikten sonra giyinerek dışarı çıktılar. "Dışarıya çıkılmayacak kadar soğuk," dedi Tatyana ona sıkıca sarılarak.</p>

  <p class="calibre11" style="text-align: justify;">"Neden şapka takmadın?"</p>

  <p class="calibre11" style="text-align: justify;">"Saçlarımı görebilmen için. Bundan çok hoşlandığını biliyorum," diyerek gülümsedi.</p>

  <p class="calibre11" style="text-align: justify;">Aleksandr eldivenini çıkararak saçlarını okşadı. "Atkına sarın," dedi boynuna dolayarak. "Üşüyeceksin."</p>

  <p class="calibre11" style="text-align: justify;">"İyiyim." Koluna girdi. "Yeni paltonu sevdim. Çadır gibi büyük" Üzüntü içinde bakışlarını yere çevirdi. <i class="calibre2">Çadır</i> kelimesini kullanmamalıydı. Bu Lazarevo'daki anılarını hatırlatıyordu. Bazı kelimeler böyleydi. İnsanın bütün hayatı onlara bağlı olurdu. Ruhlar, yaşamlar, mutluluklar ve üzüntüler. En basit kelimeler konuşmasını engelleyebiliyordu. "Sıcak tutuyor gibi," dedi alçak bir ses tonuyla.</p>

  <p class="calibre11" style="text-align: justify;">Aleksandr gülümsedi. "Gelecek hafta çadırdan daha iyisine sahip olacağım. Ana karargâhta bir odam olacak. Stepanov'unkinin beş oda yanında. Binada ısıtma var. Üşümeyeceğim."</p>

  <p class="calibre11" style="text-align: justify;">"Buna sevindim," dedi Tatyana. "Battaniyen var mı?"</p>

  <p class="calibre11" style="text-align: justify;">"Paltom battaniyem zaten. Ama başka bir tane daha var Tatya. O da savaş. Şimdi nereye gitmek istiyorsun?"</p>

  <p class="calibre11" style="text-align: justify;">"Seninle birlikte Lazarevo'ya," dedi yüzüne bakamadan. "Onu yapamayacağımıza göre, Yaz Bahçesi'ne yürüyelim."</p>

  <p class="calibre11" style="text-align: justify;">Aleksandr derin bir iç geçirdi. "O halde haydi Yaz Bahçesine."</p>

  <p class="calibre11" style="text-align: justify;">Dakikalar boyunca hiç konuşmadan yürüdüler. Tatyana, Aleksandr'ın koluna girerek başını omzuna dayadı. En sonunda derin bir nefes aldı. "Benimle konuş Aleksandr," diye başladı söze. "Bana neler olup bittiğini anlat. Şimdi yalnızız. Anlat bana. Neden paranın yarısını aldın?"</p>

  <p class="calibre11" style="text-align: justify;">Aleksandr hiçbir şey söylemedi. Tatyana dinledi. Hâlâ tek kelime etmiyordu. Yüzünü yün paltosuna yasladı. Aleksandr hâlâ konuşmuyordu. Ayakkabısının üstündeki kara, yanından geçen troleybüse, önlerinde giden atlı polise, üstüne bastıkları kırık camlara ve trafik ışıklarına baktı. Hiçbir şey anlatmıyordu.</p>

  <p class="calibre11" style="text-align: justify;">Derin bir nefes aldı. Neden bu onun için bu kadar zordu? Her zamankinden daha çok zorlanıyordu. "Şura, niçin bütün parayı almadın?"</p>

  <p class="calibre11" style="text-align: justify;">"Çünkü sana benim payıma düşeni bıraktım."</p>

  <p class="calibre11" style="text-align: justify;">"Bütün para senin zaten. Sen neden bahsediyorsun?"</p>

  <p class="calibre11" style="text-align: justify;">Hiçbir şey söylemedi.</p>

  <p class="calibre11" style="text-align: justify;">"Aleksandr! Beş bin doları ne için aldın? Kaçacak olsan hepsini alırdın. Neden yarısını aldın?"</p>

  <p class="calibre11" style="text-align: justify;">Cevap vermedi. Lazarevo'daki gibi. Tatyana soru soruyor; Aleksandr ise zorla cevap veriyordu. Söylediklerini anlamlandırması bir saatini alıyordu. Aleksandr, Lisiy Nos, Vyborg, Helsinki, Stockholm, Yuri Stepanov kelimelerinin arkasına saklanıyordu.</p>

  <p class="calibre11" style="text-align: justify;">Tatyana kendini geri çekerek, "Bu oyundan sıkıldım artık. Daha doğrusu gücüm kalmadı. Aptalca tahmin oyunları oynayıp her şeyi yanlış anlamamı istemiyorsan, bana her şeyi açık açık söyle. Ya şimdi her şeyi anlat; ya da gidip eşyalarını toplayarak beni terk et. Haydi. Seçim senin." Tatyana, Fontanka kanalının yanında durdu ve kollarını kavuşturarak bekledi.</p>

  <p class="calibre11" style="text-align: justify;">Aleksandr da durdu; ama cevap vermedi.</p>

  <p class="calibre11" style="text-align: justify;">"Düşünüyor musun?" dedi kolunu tutarak. Sonra onu bıraktı ve içindeki acıyı sesine yansıtarak, "Aleksandr, üzerindeki bu asker elbiseleri bana karşı giydiğin bir zırh gibi. Bu yüzden de bana bir şey söylemek zorunda olmadığını düşünüyorsun. Çıplakken ve benimle sevişirken savunmasız oluyorsun. O anda daha güçlü olmayı başarabilseydim, sorularımı o zaman sorardım ve cevap bulurdum. Beni üzen...." Sesi çatallaştı. "Şimdi de daha güçlü olduğum söylenemez. Sana karşı savunmasızım. Gerçeği, senin acını, bana veda edişini ve seni anlamadığımı düşünerek bana arkanı dönüşünü görmekten korkuyorum." Ağlamaya başladı. Yanlış yaptığını düşündü. Gücü neredeydi?</p>

  <p class="calibre11" style="text-align: justify;">"Lütfen yapma," dedi Aleksandr yüzüne bakmadan.</p>

  <p class="calibre11" style="text-align: justify;">"Hissedebiliyorum Şura," dedi Tatyana yüzünü silip Aleksandr'ın elini tutarak. Aleksandr elini geri çekti. "Buraya üzgün ve kızgın bir halde geldin; çünkü Lazarevo'da bana veda ettiğini düşünüyordun."</p>

  <p class="calibre11" style="text-align: justify;">"Kızgın ve üzgün olmamın sebebi bu değildi."</p>

  <p class="calibre11" style="text-align: justify;">"Görünüşe göre bana Leningrad'da da veda edeceksin. Ama bunu yüzüme bakarak yapman gerekiyor, tamam mı?" dedi Tatyana.</p>

  <p class="calibre11" style="text-align: justify;">Tatyana, Aleksandr'ın gözlerindeki acıyı gördü.</p>

  <p class="calibre11" style="text-align: justify;">Ona doğru bir adım attı. Aleksandr geri çekildi. Sabahın bu saatinde nelerle uğraşıyorlardı. Ama Tatyana'nın kalbi güçlüydü ve bunu kaldırabilirdi. "Aleksandr, bilmediğimi mi düşünüyorsun? Senin söylediklerini düşünmekten başka yaptığım bir şey yok. Sovyetler Birliğine geldiğin günden beri Amerika'ya kaçmak istedin. Seni burada ve orduda tutan tek şey bu umut. Günün birinde evine dönme umudu." Elini ona uzattı ve Aleksandr tuttu. "Haksız mıyım?"</p>

  <p class="calibre11" style="text-align: justify;">"Haklısın," dedi Aleksandr. "Ama sonra seninle tanıştım."</p>

  <p class="calibre11" style="text-align: justify;">Sonra seninle karşılaştım. Dur, dur. <i class="calibre2">Geçen yaz, Neva kıyısındaki beyaz geceler, Yaz Bahçesi, kuzey güneşi, Aleksandr'ın gülen yüzü.</i> Tatyana, Aleksandr'ın üzgün yüzüne baktı. Konuşmak istedi. Bir zamanlar bildiği kelimeler neredeydi? Onlara en çok ihtiyaç duyduğu şu anda nereye gitmişlerdi?</p>

  <p class="calibre11" style="text-align: justify;">Aleksandr başını salladı. "Tatya, benim için çok geç. Babam Amerika'daki hayatımızı terk etmeye karar verdiği gün, hepimizin kaderini belirledi. Bunu o zaman da biliyordum. Bunu benden sonra annem, daha sonra da babam fark etti. Ama onun fark etmesi çok acı oldu. Annem acısını babamı suçlayarak; ben ise orduya girip gençliğimin arkasına sığınarak geçirdim. Peki babam neyin arkasına saklandı?"</p>

  <p class="calibre11" style="text-align: justify;">Tatyana yanına geldi ve paltosuna tutundu. Aleksandr da ona sarıldı. "Tatya seni bulduğumda ve o bir iki saati birlikte geçirdiğimizde -Dimitri ve Daşa ortaya çıkmadan önce- hayatımın düzeleceğini hissettim," diyerek gülümsedi Aleksandr. "Ne anlatabileceğim; ne de kendimin anladığı bir umut ve kader hissettim." Artık gülümsemiyordu. "Sonra Sovyet yaşamı araya girdi. Senden uzak durmak için ne kadar çaba harcadığımı gördün. Luga'dan önce, sonra... Seni hastanede ziyaret ettikten sonra senden uzak durmak için büyük mücadele verdim. Almanlar Leningrad'ı kuşattığı zaman, St. İshak'da araya bir mesafe koymak istedim." Duraksayarak başını salladı. "Ne olursa olsun yapmalıydım..."</p>

  <p class="calibre11" style="text-align: justify;">"Ben bunu istemedim," dedi Tatyana.</p>

  <p class="calibre11" style="text-align: justify;">"Tatya, keşke Lazarevo'ya hiç gelmeseydim!" dedi Aleksandr.</p>

  <p class="calibre11" style="text-align: justify;">"Sen neden bahsediyorsun?" diye bağırdı. "Neler söylüyorsun? Bundan nasıl pişman olursun?" Daha fazla devam edemedi. Aleksandr olanlardan nasıl pişmanlık duyardı? Şaşkın bir halde ona baktı.</p>

  <p class="calibre11" style="text-align: justify;">Aleksandr cevap vermedi. "Kader işte. Seninle tanıştığım günden beri kalbini kırmaktan, daha da kötüsü seni kendi mahvoluşumun içine sürüklemekten başka bir şey yapmadım." Başını o kadar hızlı salladı ki; kepi yere düştü.</p>

  <p class="calibre11" style="text-align: justify;">Tatyana kepi aldı; üzerindeki karları silkeledi ve ona geri verdi.</p>

  <p class="calibre11" style="text-align: justify;">"Sen neden bahsediyorsun? Kalbimi kırmak mı? Unut onları Aleksandr. Hepsi geçti. Hem ben sana isteyerek geldim." Duraksayarak kaşlarını çattı. "Ne mahvetmesi? Ben kötü bir kadere sürüklenmedim," dedi. "Şanslıyım."</p>

  <p class="calibre11" style="text-align: justify;">"Körsün."</p>

  <p class="calibre11" style="text-align: justify;">"O halde aç gözlerimi." <i class="calibre2">Önceden yaptığın gibi.</i> Atkısını boynuna sıkıca sardı. Ateşin etrafında, Lazarevo'da olmak istiyordu.</p>

  <p class="calibre11" style="text-align: justify;">Tatyana, Aleksandr'ın, içindeki korkuyu yutkunarak bastırmaya çalıştığını gördü. Başını çevirdi ve kanal boyunca yürümeye başladı. Yüzüne bakmadan, "Beş bin doları Dimitri'ye vermek için aldım. Onu tek başına gitmesi için kandırmaya çalışıyordum."</p>

  <p class="calibre11" style="text-align: justify;">Tatyana ruhsuz bir kahkaha attı. "Kes şunu." Başını salladı. "Paranın yarısını bu yüzden almış olduğundan şüphelenmiştim zaten. Benimle buzun üzerinde beş yüz metre yürüyemeyen adamın, tek başına Amerika'ya gideceğini mi düşündün? Dürüst ol." Geçen yıl hastane olarak kullanılan, şimdi ise bombalar yüzünden tanınmaz hale gelen kaleyi geçerek kırmızı ışıkta durdular. "Dimitri asla tek başına gidemez," diye devam etti Tatyana. "Sana önceden de söyledim. O korkak ve başkalarının sırtından geçinen bir asalak. Senden cesaret buluyor. Sen ne düşünüyordun ki? Dimitri senin gitmediğini fark eder etmez kendi de gitmekten vazgeçecek. Sovyetler Birliğinde kalıp kaçma umutlarının tükendiğini görünce, doğruca NKVD'deki yeni arkadaşı Mekhlis'in yanına gidecek ve sen..."</p>

  <p class="calibre11" style="text-align: justify;">Tatyana sözünü yarım bırakarak Aleksandr'ın yüzüne baktı. Ne kadar üzgün olduğunu fark etti. "Bütün bunları biliyorsun. Sensiz asla gitmeyecek. Bunun farkındasın."</p>

  <p class="calibre11" style="text-align: justify;">Aleksandr cevap vermedi.</p>

  <p class="calibre11" style="text-align: justify;">Fontanka köprüsünde yürümeye devam ettiler. "Neden bu konuda konuşmaya devam ediyorsun?" diye Tatyana'ya sordu. Tatyana korku içinde yüzüne bakakaldı. Aleksandr'ın kendi için korkmadığından emindi. Peki kimin için korkuyordu?</p>

  <p class="calibre11" style="text-align: justify;">"Beni düşünmüyorsun..." Tatyana devam etmek istedi; ama kelimeler boğazına düğümlendi.</p>

  <p class="calibre11" style="text-align: justify;">Gözleri ve kalbi açıldı.</p>

  <p class="calibre11" style="text-align: justify;">Gerçekler içine sızdı. Ama bunlar Aleksandr hakkında bildiği gerçekler değildi. Gerçeklerle birlikte içini korku sardı. İçindeki kuytu köşeler gerçeğin ışığıyla aydınlanmaya başladı.</p>

  <p class="calibre11" style="text-align: justify;">Aleksandr'ın önüne geçerek yürümesine engel oldu. Leningrad'daki bu sessiz pazar gününde birçok şey netleşiyordu. Aleksandr sadece onu düşünüyordu.</p>

  <p class="calibre11" style="text-align: justify;">"Anlat bana," dedi Tatyana. "Vatan hainliği şüphesiyle tutuklanan Kızıl Ordu subaylarının eşlerine ne yapıyorlar? Ülkeye gizlice sızan yabancıları tutukladıklarında eşlerine ne oluyor? Hapishaneye götürülürken trenden atlayıp kaçan Amerikalı adamların eşlerine ne yapıyorlar?"</p>

  <p class="calibre11" style="text-align: justify;">Aleksandr gözlerini kapadı ve hiçbir şey söylemedi.</p>

  <p class="calibre11" style="text-align: justify;">Durum bir anda tersine dönmüştü. Tatyana'nın gözleri açılmış; Aleksandr'ınkiler ise kapanmıştı.</p>

  <p class="calibre11" style="text-align: justify;">"Hayır, Şura...." dedi. "Firarilerin eşlerine ne yapıyorlar?"</p>

  <p class="calibre11" style="text-align: justify;">Aleksandr cevap vermedi. Tatyana'nın yanından uzaklaşmaya çalıştı; ama Tatyana ellerini göğsüne koyarak onu engelledi. "Bana yüz çevirme," dedi. "İçişlerinin, firar eden ve Finlandiya'daki bataklıklardan kaçan askerlerin geride kalan eşlerine ne yaptığını söyle."</p>

  <p class="calibre11" style="text-align: justify;">Aleksandr cevap vermedi.</p>

  <p class="calibre11" style="text-align: justify;">"Şura!" diye bağırdı. "NKVD bana ne yapacak? MIA ve POW'un eşlerine yaptıklarını mı? Stalin onları korumak için gözetim altına aldıklarını söylemişti. Bu cümleyi neyi gizlemek için kuruyor?"</p>

  <p class="calibre11" style="text-align: justify;">Aleksandr sessizdi.</p>

  <p class="calibre11" style="text-align: justify;">"Şura!" Tatyana bombalarla paramparça olmuş köprüde onu bırakmıyordu. "Bu vurulacağımı mı gösteriyor?"</p>

  <p class="calibre11" style="text-align: justify;">Tatyana şaşkınlık içinde Aleksandr'a baktı. Soğuk havayı içine çekerken burnu acıdı. Her sabah buz gibi suyuna girdikleri Kama nehrini düşündü. Çıplak bir haldeyken Aleksandr'a dokunuyordu. Aleksandr da ruhunun gizli köşelerini ondan sakladığını şimdi daha iyi fark ediyordu. Lazarevo'dayken Tatyana'nın gözü sadece Kama nehrinin üzerinde vuran güneşi görüyordu. Ama Leningrad'a aydınlık kadar karanlık da vardı. Derin bir nefes alarak, "Söylesene. Sen gitsen de, gitmesen de beni öldürecekler mi?"</p>

  <p class="calibre11" style="text-align: justify;">Acı kaplı yüzünü çevirerek cevap vermedi Aleksandr.</p>

  <p class="calibre11" style="text-align: justify;">Tatyana'nın atkısı yere düştü. Eğilerek aldı ve elinde tuttu. "Bana neden söylemediğini şimdi daha iyi anlıyorum. Peki ya ben nasıl göremedim bunu?" diye fısıldadı.</p>

  <p class="calibre11" style="text-align: justify;">"Nasıl mı? Çünkü kendini hiç düşünmedin," dedi Aleksandr tüfeği alıp yavaş yavaş yürümeye başlayarak. "Lazarevo'da kalmanı bu yüzden istedim. Buradan ve benden mümkün olduğunca uzak kalmanı istedim."</p>

  <p class="calibre11" style="text-align: justify;">Tatyana'nın içi ürperdi ve ellerini paltosunun cebine soktu. "Ne düşündün?" dedi. "Beni Lazarevo'da bırakırsan, güvende olacağımı mı?" Başını salladı. "Lend-Lease telgraf ağıyla Lazarevo'ya haber gönderip beni sorguya çağırmaları çok mu zor?"</p>

  <p class="calibre11" style="text-align: justify;">"Lazarevo'yu bu kadar sevmemin sebebi de bu," dedi Aleksandr yüzüne bakmadan. "Orada telgraf ağı yok"</p>

  <p class="calibre11" style="text-align: justify;">"Lazarevo'yu bu yüzden mi çok seviyorsun?"</p>

  <p class="calibre11" style="text-align: justify;">Aleksandr başını önüne eğdi. Sırtını taş duvara yaslayarak, "Şimdi anlıyor musun? Gözlerin açıldı mı?" dedi.</p>

  <p class="calibre11" style="text-align: justify;">"Önümüzde sadece bir yolun olduğunu mu görüyorsun?"</p>

  <p class="calibre11" style="text-align: justify;">Tatyana gözlerini kısarak ona baktı. Konuşmayı keserek geri çekildi ve atkısına takılarak bombalanmış, terk edilmiş köprünün üzerine düştü. Aleksandr ayağa kalkmasına yardım ettikten sonra onu bıraktı. Tatyana, ona dokunamadığını görüyordu. O da bir süre ona dokunamadı. Önceden her şey karanlıktı; ama aklında oluşan ışık nefessiz kalmasına sebep oldu. Karanlığın ardından bir anda aydınlık göründü! Konuşmak için ağzını açmadan önce ne kadar çok hafiflediğini hissetti.</p>

  <p class="calibre11" style="text-align: justify;">Tatyana artık her şeyi gören gözleriyle Aleksandr'a baktı.</p>

  <p class="calibre11" style="text-align: justify;">Aleksandr da şaşkın bir halde ona baktı. Tatyana kollarını ona uzatarak, "Şura, buraya bak," dedi.</p>

  <p class="calibre11" style="text-align: justify;">Aleksandr ona baktı.</p>

  <p class="calibre11" style="text-align: justify;">"Bütün etrafın karanlıkla çevrili," dedi. "Ama önünde ben duruyorum."</p>

  <p class="calibre11" style="text-align: justify;">Aleksandr ona baktı.</p>

  <p class="calibre11" style="text-align: justify;">"Beni görüyor musun?" dedi.</p>

  <p class="calibre11" style="text-align: justify;">"Evet."</p>

  <p class="calibre11" style="text-align: justify;">Ona yaklaşarak kırık taşın üzerine çıktı. Aleksandr aşağıda kalmıştı.</p>

  <p class="calibre11" style="text-align: justify;">Tatyana onu bir süre izledikten sonra dizlerinin üzerine çöktü. Aleksandr başını titreyen ellerinin arasına aldı.</p>

  <p class="calibre11" style="text-align: justify;">"Sevgilim, askerim, kocam. Tanrım, Şura, korkma. Beni dinler misin lütfen? Yüzüme bak."</p>

  <p class="calibre11" style="text-align: justify;">Aleksandr dediğini yapmadı.</p>

  <p class="calibre11" style="text-align: justify;">Tatyana kendine hâkim olabilmek için yumruğunu sıktı. "Şura!" Nefes alamıyor ve biraz güçlü olabilmek için dua ediyordu. "Ölmenin bizim için tek kurtuluş yolu olduğunu mu düşünüyorsun? Sana Lazarevo'da ne söylediğimi hatırlıyor musun? Senin ölmene dayanamam. Ne kadar güçsüz olursam olayım, bunun gerçekleşmemesi için elimden geleni yaparım. Sovyetler Birliğinde hiç şansın yok. Almanlar ya da komünistler seni öldürecek. Bu onların tek amacı. Ayrıca, eğer savaşta ölürsen, bu hayatımın sonuna kadar Sovyetler Birliği'nde tek başına yaşayacağım ve mantarla besleneceğim anlamına gelir! Bunu sen de biliyorsun. Sen kendini feda edersen, bu benim hayatımı karanlığa sürükler." Haydi Tatyana güçlü ol. "Gitmene izin vermemi mi istiyorsun? Yüzüme baka baka seni serbest bırakmamı mı isteyeceksin?" Sesi çatallaşmaya başlamıştı. "İşte buradayım! Yüzüm burada." Ona bakmasını isterdi. "Haydi Aleksandr, git!" dedi. "Amerika'ya kaç ve arkana bile bakma." Duraksayarak tekrar tekrar nefes aldı. Gözyaşlarını bile silememişti. Tatyana ağlamasına rağmen, doğru şeyler söylediğini düşündü. Hem Aleksandr ona bakmıyordu bile.</p>

  <p class="calibre11" style="text-align: justify;">Aleksandr ellerini yüzünden çekerek birkaç dakika ona baktı ve sonra konuşmaya başladı. "Tatyana, sen delirdin mi? Şu anda ihtiyacım olan tek şey saçma sapan konuşmalarına bir son vermen. Benim için bunu yapabilir misin?"</p>

  <p class="calibre11" style="text-align: justify;">"Şura," diye fısıldadı Tatyana. "Hiç kimseyi senin kadar sevebileceğimi hayal bile etmedim. Bunu benim için yap. Git! Evine dön ve beni bir daha düşünme."</p>

  <p class="calibre11" style="text-align: justify;">"Tatya, kes şunu. Bu sözlerinde samimi değilsin."</p>

  <p class="calibre11" style="text-align: justify;">"Ne?" dedi hâlâ dizlerinin üzerinde durmaya devam ederek. "Hangi sözlerimde samimi olmadığımı düşünüyorsun? Amerika'ya gidersen yaşayacak, burada kalırsan öleceksin. Sence gitmeni isterken samimi değil miyim? Şura, tek yol bu, biliyorsun." Aleksandr konuşmayınca o da duraksadı. "Senin yerinde olsam ne yapacağımı biliyorum."</p>

  <p class="calibre11" style="text-align: justify;">Aleksandr başını salladı. "Ne yapardın? Beni ölüme mi terk ederdin? Beni beşinci bölgedeki o evde İnga ve Stan ile öksüz, yalnız bir halde mi bırakırdın?"</p>

  <p class="calibre11" style="text-align: justify;">Tatyana dudağını ısırdı. Ya aşkıyla hareket edecek; ya da doğruyu söyleyecekti.</p>

  <p class="calibre11" style="text-align: justify;">Aşk galip geldi.</p>

  <p class="calibre11" style="text-align: justify;">"Evet," dedi çatlak bir ses tonuyla. "Amerika'ya gitmeyi tercih ederdim."</p>

  <p class="calibre11" style="text-align: justify;">Aleksandr pes etti. "Buraya gel, yalancı karım benim," dedi ona sıkıca sarılarak.</p>

  <p class="calibre11" style="text-align: justify;">Fontanka kanalında yeni yeni oluşan buzlar kırılmıştı.</p>

  <p class="calibre11" style="text-align: justify;">Tatyana başını Aleksandr'ın göğsüne yaslayarak, "Şura, beni dinle," dedi. "Bu dünyada nasıl yaşadığımız önemli değilse; zor bir seçim yapmamız gerekiyorsa ve neyi seçtiğimizin önemi yoksa, ben kendimi senin için feda edebilirim."</p>

  <p class="calibre11" style="text-align: justify;">"Tatya! Bu saçmalıklan daha fazla dinlemeyeceğim!" diye bağırdıktan sonra onu itti ve ayağa kalkarak silahını eline aldı.</p>

  <p class="calibre11" style="text-align: justify;">Hâlâ buzun üzerinde olan Tatyana yalvaran gözlerle ona baktı. "Kurtulabilirsin Aleksandr Barrington. Kocam. Annenle babanın tek oğlu." Tatyana elini ona uzattı. "Ben Paraşa'yım," dedi. "Hayatının geri kalan kısmına karşı ödeyeceğin bedelim. Lütfen! Önceden senin için kendini koruyan ben oldum. Bak bana, dizlerimin üzerindeyim." Ağlıyordu. "Lütfen Şura, lütfen. Benim için hayatta kal."</p>

  <p class="calibre11" style="text-align: justify;">"Tatyana!" Aleksandr onu kendine o kadar hızlı çekti ki; Tatyana'nın ayakları yerden kesildi. Sıkıca Aleksandr'a tutundu. "Hayatımın geri kalan kısmının bedeli olmayacaksın!" dedi onu yere bırakarak. "Şimdi bu saçmalıkları kesmeni istiyorum."</p>

  <p class="calibre11" style="text-align: justify;">Tatyana başını salladı. "Kesmeyeceğim."</p>

  <p class="calibre11" style="text-align: justify;">"Evet keseceksin," dedi onu kendine bastırarak.</p>

  <p class="calibre11" style="text-align: justify;">İkimizin de ölmesini mi istiyorsun?" diye bağırdı Tatyana. "Bunu mu tercih edersin? Istırap çekmek ve Leningrad için kendini boş yere feda etmek mi istiyorsun?" Onu sarstı. "Sen delirdin mi? Gitmen gerekiyor! Gidecek ve kendine yeni bir hayat kuracaksın."</p>

  <p class="calibre11" style="text-align: justify;">Aleksandr onu itti ve yanından birkaç adım uzaklaştı. "Eğer sesini kesmezsen, yemin ederim seni burada bırakıp gideceğim ve bir daha geri dönmeyeceğim!"</p>

  <p class="calibre11" style="text-align: justify;">Tatyana başını sallayarak, "Zaten benim de istediğim bu. Git Şura; ama uzaklara," diye fısıldadı.</p>

  <p class="calibre11" style="text-align: justify;">"Tanrı aşkına!" diye bağırdı Aleksandr tüfeğini buza vurarak. "Ne kadar çılgın bir dünya içinde yaşıyorsun? Küçük kanatlarınla uçarak buraya gelip bana gitmemi söyleyince, bunu dinleyeceğimi mi sanıyorsun? Seni bırakacağımı nasıl düşünürsün? Bunun benim için mümkün olduğunu mu sanıyorsun? Ben ölümle savaşan bir yabancıyı bile ormanda bırakamadım. Seni nasıl bırakabilirim?"</p>

  <p class="calibre11" style="text-align: justify;">"Bilmiyorum," dedi Tatyana kollarını kavuşturarak. "Ama bir yolunu bulsan iyi edersin koca adam."</p>

  <p class="calibre11" style="text-align: justify;">Sessiz kaldılar. Tatyana uzaktan onu izledi.</p>

  <p class="calibre11" style="text-align: justify;">"Söylediğinin ne kadar imkânsız olduğunu görüyor musun?" dedi Aleksandr. "Yoksa duygularını tamamen mi kaybettin?"</p>

  <p class="calibre11" style="text-align: justify;">Tatyana söylediğinin ne kadar imkânsız olduğunu görebiliyordu. "Duygularımı tamamen kaybettim. Gitmen gerekiyor."</p>

  <p class="calibre11" style="text-align: justify;">"Tatya, sensiz hiçbir yere gitmiyorum," dedi.</p>

  <p class="calibre11" style="text-align: justify;">"Kes şunu. Gitmelisin."</p>

  <p class="calibre11" style="text-align: justify;">"Eğer susmazsan!.." diye bağırdı Aleksandr.</p>

  <p class="calibre11" style="text-align: justify;">"Aleksandr!" diye haykırdı Tatyana. "Eğer sen kesmezsen, eve gidip kendimi banyo küvetinde asacağım ve böylece Amerika'ya gitmemen için engel kalmayacak. Bunu, pazar günü sen gittikten hemen sonra yapacağım. Anlıyor musun?"</p>

  <p class="calibre11" style="text-align: justify;">Bir dakika boyunca hiç konuşmadan birbirlerine baktılar.</p>

  <p class="calibre11" style="text-align: justify;">Sonra Aleksandr kollarını açtı ve Tatyana ona koştu. Ona sıkıca sarılarak ayaklarını yerden kesti. Fontanka köprüsünde birbirlerine sarılmış halde hiç konuşmadan dakikalarca durdular.</p>

  <p class="calibre11" style="text-align: justify;">En sonunda Aleksandr söze başladı. "Bir anlaşma yapalım Tatişya, tamam mı? Ben sana hayatta kalmak için elimden geleni yapacağıma, sen de bana küvetlerden uzak duracağına söz vereceksin."</p>

  <p class="calibre11" style="text-align: justify;">"Anlaşmayı tek başına yap," dedi Tatyana yüzüne bakarak. "Asker, bu tür anlarda bunu belirtmekten pek hoşlanmam; ama yine de söyleyeceğim. Ben tamamen haklıydım."</p>

  <p class="calibre11" style="text-align: justify;">"Hayır, kesinlikle haksızsın," dedi Aleksandr. "Sana bazı şeylerin büyük fedakârlıklara değeceğini söylemiştim. Bu o, şeylerden biri değil"</p>

  <p class="calibre11" style="text-align: justify;">"Hayır Aleksandr. Bana tam olarak bütün büyük şeylerin büyük fedakârlıklara değeceğini söylemiştin."</p>

  <p class="calibre11" style="text-align: justify;">"Tatya, bu konuyu neden hâlâ uzatıyorsun? Bir dakikalığına da olsa içinde yaşadığın dünyadan sıyrılıp benimkine gel. Söyle bana, seni Sovyetler Birliğinde ölüme terk ederek Amerika'da nasıl yeni bir hayat kurabilirim?" Başını salladı. "Bronz Atlı bütün gece beni takip eder."</p>

  <p class="calibre11" style="text-align: justify;">"Evet. Bu da karanlıktan aydınlığa çıkmak için ödediğin bedel olur."</p>

  <p class="calibre11" style="text-align: justify;">"O bedeli ödemiyorum."</p>

  <p class="calibre11" style="text-align: justify;">"Ne olursa olsun, benim kaderim artık belli Aleksandr," dedi Tatyana. "Ama senin elinde bir şans var. Ölemeyecek kadar gençsin. Sen çok daha güzel şeyler hak ediyorsun; çünkü tanıdığım erkeklerin en iyisisin," diyerek derin bir nefes aldı. Kollarını Aleksandr'ın boynuna dolamıştı ve ayakları yere değmiyordu.</p>

  <p class="calibre11" style="text-align: justify;">"Evet," dedi Aleksandr onu kendine çekerek "Karımı terk edip Amerika'ya gidersem de beş para etmez bir adam olurum."</p>

  <p class="calibre11" style="text-align: justify;">"Sen çok zor birisin."</p>

  <p class="calibre11" style="text-align: justify;">"Ben mi zorum?" dedi Aleksandr onu yere bırakarak. "Haydi, donmadan önce biraz yürüyelim." Fontanka'dan Mars Bölgesi'ne doğru karların üzerinden yürürlerken Aleksandr'ın koluna girdi. Konuşmadan Moika kanalından geçip Yaz Bahçesine girdiler.</p>

  <p class="calibre11" style="text-align: justify;">Tatyana konuşmak için ağzını açtı; ama Aleksandr başını salladı. "Hiçbir şey söyleme. Burada yürürken bir şey düşünmemiz bile saçma. Haydi gidelim. Acele et."</p>

  <p class="calibre11" style="text-align: justify;">Hızlı bir şekilde uzun, çıplak ağaçların, boş bankların ve kendi çocuğunu yiyen Satürn'ün heykelinin önünden geçtiler. Tatyana buraya en son geldikleri o ılık günü hatırladı. Aleksandr'ın ona dokunması için yanıp tutuşuyordu. Şimdi ise hava soğuktu ve ona dokunuyordu. Aleksandr gibi bir adam tarafından sevilmeyi hak etmediğini hissetti.</p>

  <p class="calibre11" style="text-align: justify;">"Sana o zaman ne söyledim?" dedi. "En güzel günlerimizi yaşadığımızı söyledim. Bu doğruydu."</p>

  <p class="calibre11" style="text-align: justify;">"Yanıldın," dedi Tatyana yüzüne bakamadan. "En güzel günlerimizi Yaz Bahçesinde geçirmedik."</p>

  <p class="calibre11" style="text-align: justify;"><i class="calibre2">Tatyana suyun içinde, Aleksandr'ın omuzlarında oturuyor; onu Kama nehrinin sularına atmasını bekliyordu. Aleksandr kıpırdamıyordu. "Şura, ne bekliyorsun?" diye sordu. Aleksandr yine kıpırdamadı. "Şura!"</i></p>

  <p class="calibre11" style="text-align: justify;"><i class="calibre2">"Hiçbir yere gitmiyorsun," dedi. "Hangi adam omuzunda çırılçıplak bir halde oturan bir kızı suya atar?"</i></p>

  <p class="calibre11" style="text-align: justify;"><i class="calibre2">"Gıdıklanan bir adam!" dedi bağırarak.</i></p>

  <p class="calibre11" style="text-align: justify;">Neva nehrine giden demir kapılardan geçerek suyun kenarında yürümeye başladılar. Dakikalar geçtikçe yorulmaya başlayan Tatyana, Aleksandr'ın koluna girerek onu yavaşlattı. "Artık seninle sokakta yürüyemiyorum," dedi.</p>

  <p class="calibre11" style="text-align: justify;">Nehrin kıyısında yürüdükten sonra Tauride Park'a döndüler. Ulitsa Satykov-Sçedrin'deki banklarının önünden geçtiler ve biraz ilerledikten sonra birbirlerine bakarak geri döndüler. Üzerlerinde paltolarıyla banka oturdular. Tatyana bir süre Aleksandr'ın yanında durdu; fakat sonra ayağa kalkarak kucağına oturdu. Başını onunkine yaslayarak, "Bu daha iyi," dedi.</p>

  <p class="calibre11" style="text-align: justify;">"Evet, böyle daha iyi."</p>

  <p class="calibre11" style="text-align: justify;">Hiç konuşmadan oturdular ve soğuk havayı içlerine çektiler. Kalp kırıklığı Tatyana'nın bütün vücudunu sarsmıştı. "Neden biz de İnga ve Stan gibi olamıyoruz? Sovyetler Birliği'ndeler; ama yirmi yıldır beraberler."</p>

  <p class="calibre11" style="text-align: justify;">"Çünkü İnga ile Stan partinin casusları," dedi Aleksandr. "Çünkü onlar iki yatak odalı bir ev için ruhunu satmışlar. Şimdi ise ellerinde hiçbir şey yok." Duraksadı. "Sen ve ben bu Sovyet yaşamından çok şey bekliyoruz."</p>

  <p class="calibre11" style="text-align: justify;">"Ben bu hayattan sadece seni bekliyorum," dedi Tatyana.</p>

  <p class="calibre11" style="text-align: justify;">"Beni, sürekli akan bir sıcak su, elektrik, çölde küçük bir ev ve küçük şeyler karşılığında hayatını istemeyen bir devlet bekliyorsun."</p>

  <p class="calibre11" style="text-align: justify;">"Hayır," dedi Tatyana başını sallayarak. "Sadece seni."</p>

  <p class="calibre11" style="text-align: justify;">Aleksandr, Tatyana'nın saçlarını arkaya atarak yüzünü inceledi. "Ve benimle birlikte olman karşılığında hayatını feda etmeni istemeyen bir devlet."</p>

  <p class="calibre11" style="text-align: justify;">"Devlet bizden bir şeyler istemeli," dedi iç geçirerek. "Ne de olsa bizi Hitler'e karşı koruyor."</p>

  <p class="calibre11" style="text-align: justify;">"Evet," dedi Aleksandr. "Peki Tatyana, seni ve beni devlete karşı kim koruyacak?"</p>

  <p class="calibre11" style="text-align: justify;">Tatyana ona daha sıkı sarıldı. Hangi yolla olursa olsun Aleksandr'a yardım etmeliydi. Ama bunu nasıl yapacaktı? Onu nasıl kurtaracaktı?</p>

  <p class="calibre11" style="text-align: justify;">"Görmüyor musun? Savaşta olan bir ülkede yaşıyoruz," dedi Aleksandr. "Senin Lazarevo'da kalmanı bu yüzden istedim. Evliliğimi savaş bitene kadar saklamaya çalışıyordum."</p>

  <p class="calibre11" style="text-align: justify;">"Yanlış yerde saklıyorsun," dedi Tatyana. "Sovyetler Birliği'nde hiçbir yerin güvenli olmadığını bana kendin söyledin." Duraksadı. "Ayrıca bu savaş yıllarca sürecek. Eski hayatımıza dönebilmemiz uzun zaman alacak."</p>

  <p class="calibre11" style="text-align: justify;">"Seninle konuşmayı kesmeliyim. Benim sana söylediklerimi unutmuyor musun hiç?"</p>

  <p class="calibre11" style="text-align: justify;">"Tek kelimesini bile unutmam," dedi. "Her gün, senden kalan tek şeyin bu sözler olmasından korkuyorum."</p>

  <p class="calibre11" style="text-align: justify;">Oturdular.</p>

  <p class="calibre11" style="text-align: justify;">Tatyana'nın yüzü bir anda aydınlandı. "Aleksandr, bir fıkra anlatmamı ister misin?"</p>

  <p class="calibre11" style="text-align: justify;">"Çok isterim."</p>

  <p class="calibre11" style="text-align: justify;">"Evlendiğimiz zaman sorunlarını ve acılarını paylaşmak için hep yanında olacağım."</p>

  <p class="calibre11" style="text-align: justify;">"Ne sorunu? Benim hiçbir sorunum yok," dedi Aleksandr.</p>

  <p class="calibre11" style="text-align: justify;">"Evlendiğimiz zaman dedim," dedi Tatyana yaşlı gözleri parıldarken. "Sen cephede öldükten sonra benim Sovyetler Birliğinde hayatımı sürdürmem; ya da ben kendimi küvette astıktan sonra senin Amerika'da yeni bir hayat kurman oldukça ironik bir hikâye oldu. Sence de öyle değil mi?"</p>

  <p class="calibre11" style="text-align: justify;">"Şey. Ama arkamızda bunu anlatacak bir aile bırakmadığımıza göre, kimse öğrenemeyecek," dedi Aleksandr.</p>

  <p class="calibre11" style="text-align: justify;">"Orası öyle. Ama yine de bu düşüncelerimizi anlamak imkânsız, öyle değil mi?" diyerek gülümsedi Tatyana.</p>

  <p class="calibre11" style="text-align: justify;">Aleksandr başını salladı. "Bunu nasıl yapıyorsun? Her olaydan nasıl teselli edecek bir şey çıkanyorsun?"</p>

  <p class="calibre11" style="text-align: justify;">"Çünkü ailemin reisi beni teselli ediyor," dedi alnından öperek</p>

  <p class="calibre11" style="text-align: justify;">"Çok iyi bir aile reisiyim, hiç sorma. Karımı Lazarevo'da tutmayı bile başaramadım."</p>

  <p class="calibre11" style="text-align: justify;">Tatyana gözlerini ona diktiğini fark etti. "Ne oldu kocacığım?" dedi. "Ne düşünüyorsun?"</p>

  <p class="calibre11" style="text-align: justify;">"Tatya... senin ve benim sadece bir anımız oldu...." dedi Aleksandr. "Senin ve benim hayatımda sadece bir an..." Dudağından öptü. "Neden bahsettiğimi anladın mı?"</p>

  <p class="calibre11" style="text-align: justify;"><i class="calibre2">Tatyana dondurmasından başını kaldırdığında, yolun karşı tarafındaki bir askerin ona baktığını gördü.</i></p>

  <p class="calibre11" style="text-align: justify;">"O anı biliyorum," diye fısıldadı Tatyana.</p>

  <p class="calibre11" style="text-align: justify;">"Senin için yolun karşısına geçtiğime pişman mısın?"</p>

  <p class="calibre11" style="text-align: justify;">"Hayır Şura," diye cevapladı. "Seninle tanışmadan önce, annem, babam, büyükannem, büyükbabam, Daşa, Paşa, ben ve çocuklarımız dışında bir hayat düşünemiyordum," diyerek gülümsedi. "Luga'daki çocukluğum sırasında bile senin gibi biriyle birlikte olacağımı tahmin edemezdim. Bana bir anda çok güzel bir hayat gösterdin...." Gözlerine baktı. "Ben sana ne gösterdim?"</p>

  <p class="calibre11" style="text-align: justify;">"Tanrı'nın olduğunu," dedi Aleksandr.</p>

  <p class="calibre11" style="text-align: justify;">"Evet var!" diye haykırdı Tatyana. "Bana ihtiyaç duyduğunu o zaman anladım. Senin için buradayım. Öyle ya da böyle her şeyi yoluna sokacağız." Ona sıkıca sarıldı. "Göreceksin. Bunun üstesinden birlikte geleceğiz."</p>

  <p class="calibre11" style="text-align: justify;">"Nasıl? Şimdi ne yapacağız?" dedi Aleksandr.</p>

  <p class="calibre11" style="text-align: justify;">Tatyana soğuk havayı içine çekerek mümkün olduğunca neşeli bir ses tonuyla konuşmaya başladı. "Nasıl olacağını bilmiyorum. Şimdi ne yapacağımıza gelince; gözlerimizi kapatıp o ormanın içine girecek ve geri kalan hayatımızın bize neler getireceğini göreceğiz. Sen gidip savaşacak ve söz verdiğin gibi benim için hayatta kalacaksın. Dimitri'yi kendinden uzak tutacak..."</p>

  <p class="calibre11" style="text-align: justify;">"Tatya, onu öldürebilirdim. Bunu düşünmediğimi sanma."</p>

  <p class="calibre11" style="text-align: justify;">O kadar soğukkanlı olabilir misin? Yapamayacağını biliyorum. Ayrıca bunu yaptıktan sonra Tanrı'nın seni savaşta, beni de Sovyetler Birliğinde korumaya devam edeceğini mi düşünüyorsun?" Kaybettiği duygularını toparlamak için duraksadı. Sanki o bu konuyu hiç düşünmemişti... Ama Tatyana, Dimitri'yi hayatta tutanın Tanrı olmadığını biliyordu.</p>

  <p class="calibre11" style="text-align: justify;">"Peki sen ne olacaksın?" dedi Aleksandr. "Şimdi ne yapacaksın? Lazarevo'ya gitmeyi düşündüğünü hayal bile edemiyorum."</p>

  <p class="calibre11" style="text-align: justify;">Tatyana gülümseyerek başını salladı. "Benim için endişelenme. Geçen kış Leningrad'da hayatta kalmayı başardıktan sonra, en kötü şartlarla bile mücadele edebileceğimi biliyor olmalısın." Eldivenli elini Aleksandr'ın yanağında gezdirdi. "Ama yine de zaman zaman Leningrad'ın bana nasıl bir kader çizdiğini merak ediyorum. Önemi yok. Önümde uzun bir yol da olsa, kısa bir yol da olsa burada kalacağım. Kaderim çizildi ve her şeye hazırım." Kalbi küt küt atan Tatyana, Aleksandr'a sıkıca sarıldı. "Benim için yolun karşısına geçtiğine pişman mısın asker?"</p>

  <p class="calibre11" style="text-align: justify;">Aleksandr elini tuttu. "Tatya seni ilk gördüğümde büyülendim. O sıralar ahlaksız bir hayat sürüyordum ve savaş yeni başlamıştı. Bütün orduda bir düzensizlik hâkimdi. İnsanlar etrafta koşuşturuyor; bankadaki hesaplarını kapatıyor; paralarını çekiyor; dükkânlardaki yiyecekleri kapışıyor; orduya yazılmak için gönüllü oluyor; çocuklarını kamplara gönderiyor..." Sözünü yarım bıraktı. "Yaşadığım bu kaosun ortasında karşıma sen çıktın!" dedi Aleksandr sevgi dolu bir ses tonuyla. "O bankta tek başına oturuyor; sarı saçlarınla insanın kalbini yerinden oynatacak kadar genç ve güzel görünüyordun. Dondurmanı o kadar büyük bir zevk ve mutluluk içinde yiyordun ki; gözlerime inanamadım. O yaz gününde senin için dünyada başka hiçbir şey yokmuş gibiydi. Bunu sana anlatıyorum; çünkü eğer gelecekte güce ihtiyaç duyarsan ve yanında olmazsam, uzaklara bakman gerekmeyecek. Savaş öncesinde hiç kimse ne yapacağını bilemezken, seni topuklu kırmızı ayakkabıların ve muhteşem elbisenle dondurma yerken görünce, o güce sahip olduğunu düşündüm. Yolun karşısına bu yüzden geçtim Tatyana. Çünkü sana güvendim."</p>

  <p class="calibre11" style="text-align: justify;">Aleksandr, Tatyana'nın gözlerindeki yaşları sildi ve sıcak dudaklarıyla elini öptü.</p>

  <p class="calibre11" style="text-align: justify;">"O gün karşıma sen çıkmasaydın, eve ellerim boş dönecektim."</p>

  <p class="calibre11" style="text-align: justify;">Aleksandr başını salladı. "Hayır. Bu gücün benimle başlamadı. Ben yanına geldiğimde sen zaten o gücü elinde tutuyordun. Sana ne getirdiğimi biliyor musun?"</p>

  <p class="calibre11" style="text-align: justify;">"Ne?"</p>

  <p class="calibre11" style="text-align: justify;">Sesi duygu yüklüydü. "Teklif."</p>

  <p class="calibre11" style="text-align: justify;">Rüzgâr ağaçların üzerindeki son kuru yaprakları savururken ve gökyüzünü kasım ayının griliği kaplarken Aleksandr ve Tatyana birbirlerine sarılıp soğuğun altında konuşmadan oturdu.</p>

  <p class="calibre11" style="text-align: justify;">Bir tramvay geçti. Üç kişi ucunda Smolni Monastery heykeli olan sokakta indi. Nehir donmuş ve kıpırtısızdı. Boş Yaz Bahçesi ve Mars Bölgesi de çamurlu karlarla kaplıydı.</p>
</body>
</html>
