<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="kisim_numara" style="text-align: center;">İkinci Kısım</p>

  <p class="b_sayfa_y_resim" style="text-align: center;">KARAKIŞ</p>

  <p class="kisim_adi" style="text-align: center;">SALDIRI VE KUŞATILMA</p>

  <p class="kisim_adi" style="text-align: center;">1</p>

  <p class="calibre11" style="text-align: justify;">Yalan söylemek, ruh için neye mal olur? Her adımda, her nefeste, Sovyetler Birliği'nin her bilgi raporunda, ölen kişiler ve pay oranı konusunda söylenen yalanlar.</p>

  <p class="calibre11" style="text-align: justify;">Tatyana daldığı rüyadan uyandığından beri yalan söylüyordu.</p>

  <p class="calibre11" style="text-align: justify;">Aleksandr'ın eve gelmesini istemiyordu. <i class="calibre2">Yalan.</i></p>

  <p class="calibre11" style="text-align: justify;">Daşa ile olan ilişkisini bitirmesini diliyordu. <i class="calibre2">Daha büyük yalan.</i></p>

  <p class="calibre11" style="text-align: justify;">St. İshak'a artık gitmeyecek olması iyiydi. <i class="calibre2">Yalan.</i></p>

  <p class="calibre11" style="text-align: justify;">Onunla tramvaya binmeyeceğini, kanal boyunda yürümeyeceğini. Yaz Bahçesine ve Luga'ya gitmeyeceğini, dudaklarının ve gözlerinin buluşmayacağını söylüyordu. <i class="calibre2">Büyük yalan.</i></p>

  <p class="calibre11" style="text-align: justify;">Aleksandr soğuktu. Ona karşı hiçbir şey hissetmiyormuş gibi davranmayı çok iyi beceriyordu. Yüzünde, Tatyana'dan hoşlandığını gösteren en ufak bir belirti yoktu ve bu iyiydi. <i class="calibre2">Yalan.</i></p>

  <p class="calibre11" style="text-align: justify;">Eylülün başında Leningrad'da sokağa çıkma yasağı başladı. Pay oranları yine düştü. Aleksandr her gün gelmemeye başladı. Bu iyiydi. <i class="calibre2">Yalan.</i></p>

  <p class="calibre11" style="text-align: justify;">Aleksandr geldiği zaman, Daşa'ya, Tatyana ile Dimitri'nin yanında çok samimi davranıyordu. Bu iyiydi. <i class="calibre2">Yalan.</i></p>

  <p class="calibre11" style="text-align: justify;">Tatyana cesaretini topladı ve Dimitri'ye gülümseyerek kalbine taş bastı. Bunu yapabiliyordu. <i class="calibre2">Yalan.</i></p>

  <p class="calibre11" style="text-align: justify;">Çay koymak kadar kolay bir iş bile acı veren bir olay haline dönüşüyordu. Ondan önce herhangi birinin çayını doldurmak... Elleri titriyordu.</p>

  <p class="calibre11" style="text-align: justify;">Tatyana eylül başında, Leningrad'daki sefaletten ve etrafını kuşatan aşktan kaçmak istedi.</p>

  <p class="calibre11" style="text-align: justify;">Aleksandr'ı seviyordu. En sonunda tutunacak bir gerçek bulmuştu.</p>

  <p class="calibre10" style="text-align: justify;"> </p>

  <p class="calibre11" style="text-align: justify;">Paşa'nın haberinden sonra, babası işe ender gitmeye başlamış ve sürekli içmişti. Evde olması, Tatyana'nın yemek yapmasını, ortalığı temizlemesini, odalara girmesini ve kitap okumasını zorlaştırmıştı. <i class="calibre2">Büyük yalan.</i> Tatyana'nın bunları yapmasını zorlaştıran babası değildi. Bu durum onu sadece üzüyordu. Tatyana sadece çatıda oturduğu zamanlar huzura kavuşuyordu; ama yine de içini kemiren bir şeyler vardı.</p>

  <p class="calibre11" style="text-align: justify;">Çatıda olduğunda, gözlerini kapıyor ve bacağındaki alçı olmadan, Aleksandr ile yürüdüğünü hayal ediyordu. Nevski'den Palace meydanına yürüyor ve bütün Mars bölgesini dolaşıyorlardı. Fontanka köprüsünden geçip Yaz Bahçesine ve Smolni'ye gidiyor; sonra Tauride parkı, Ulitsa Saltikov-Şedrin'i ve Suvorovski'yi ziyaret ederek eve dönüyorlardı. Onunla yürürken, hayatının geri kalan kısmını yaşıyormuş gibi hissediyordu.</p>

  <p class="calibre11" style="text-align: justify;">Çatıda oturup tüfek ve patlama seslerini dinlerken, bir yaz gününde sokaklarda dolaştıklarını gözünde canlandırıyordu. Tüfek seslerinin, Luga'daki kadar yakından geliyor olmaması biraz içini rahatlatıyordu. Aleksandr da ona Luga'da olduğu kadar yakın değildi.</p>

  <p class="calibre11" style="text-align: justify;">Aleksandr'ın ziyaretleri de, Tatyana'nın pay oranı gibi azalmıştı. Leningrad konseyi az yemek vermeye başladıkça, onun ziyaretlerinde de bir azalma olmuştu. Tatyana onu özlüyordu. 1941 yazında birlikte geçirdikleri zamanların, kanalın kıyısında yaptıkları yürüyüşlerin, tüfeğini taşıyışının ve bakışarak gülüşmelerinin bir hayal olmadığını kendine kanıtlamak için onunla bir dakika da olsa yalnız kalabilmek istiyordu.</p>

  <p class="calibre11" style="text-align: justify;">Son günlerde gülemiyordu bile.</p>

  <p class="calibre11" style="text-align: justify;">Daşa o lanet olası çaylarını içerlerken, "Almanlar henüz buraya gelmedi Aleksandr, öyle değil mi?" diye sordu. "Geldikleri zaman Leeb bizi geri mi püskürtecek?"</p>

  <p class="calibre11" style="text-align: justify;">"Evet," dedi Aleksandr. Tatyana bunu biliyordu. <i class="calibre2">Yalan.</i></p>

  <p class="calibre11" style="text-align: justify;">Tatyana üzgün bir halde, Daşa'nın burnunu Aleksandr'ınkine sürtüşünü izledi. Gözlerini çevirip Dimitri'ye dönerek, "Bir fıkra anlatmamı ister misin?" diye sordu.</p>

  <p class="calibre11" style="text-align: justify;">"Ne dedin Tatya? Yok, gerçekten istemiyorum. Kafam çok meşgul."</p>

  <p class="calibre11" style="text-align: justify;">"Bu güzel," dedi Daşa'ya gülümseyen Aleksandra bakarak. <i class="calibre2">Yalan.</i></p>

  <p class="calibre11" style="text-align: justify;">Aleksandr'ın bütün bu yaptıkları yeterli olmadı. Dimitri, Tatyana'yı rahat bırakmıyordu.</p>

  <p class="calibre11" style="text-align: justify;">Bu arada, onlara kalmaya gelecek olan Marina'dan hiç haber alamadı. Hastanede de Vera ve diğer hemşireler, savaş konusunda oldukça endişeliydi. Tatyana savaşın artık sadece Luga nehrinde olan, Paşa'yı onlardan alan, Ukrayna ya da İngiltere'de yapılan bir şeyden ibaret olmadığını hissetti. Yakınlarına geliyordu.</p>

  <p class="calibre11" style="text-align: justify;">Tatyana savaşın oraya gelmesinin daha iyi olacağını düşündü; çünkü hayatını bu şekilde sürdürdüğünü hayal bile edemiyordu.</p>

  <p class="calibre11" style="text-align: justify;">Bütün şehir nefesini tutmuş gibiydi. Tatyana da öyle.</p>

  <p class="calibre10" style="text-align: justify;"> </p>

  <p class="calibre11" style="text-align: justify;">Tatyana her seferinde daha az zeytinyağı kullanarak, dört gece üst üste lahana yaptı.</p>

  <p class="calibre11" style="text-align: justify;">"Bize yine ne pişiriyorsun Tatya?" diye sordu annesi.</p>

  <p class="calibre11" style="text-align: justify;">"Buna yemek mi diyorsunuz?" dedi babası.</p>

  <p class="calibre11" style="text-align: justify;">"Ekmeğimi suyuna bile banamıyorum. Bunun yağı nerede?"</p>

  <p class="calibre11" style="text-align: justify;">"Yağ bulamadım," dedi Tatyana.</p>

  <p class="calibre11" style="text-align: justify;">Radyo sadece en kötü haberleri veriyordu. Tatyana spikerlerin sınırda yaşananlara şahit olduktan sonra korku içinde programa çıktığını düşünüyordu. Tatyana, ağustos sonunda düşman eline düşen Mga'dan sonra, Dubrovka'nın da düşman işgali altında olduğunu duydu. Annesinin annesi, Maya, Dubrovka şehrinin hemen sınırındaki bir kasabada yaşıyordu.</p>

  <p class="calibre11" style="text-align: justify;">Dubrovka da 6 Eylül günü düşman eline geçti.</p>

  <p class="calibre11" style="text-align: justify;">Sonra Tatyana günün birinde, hiç beklemediği kadar iyi bir haber aldı. Böyle güzel haberler zeytinyağı kadar zor bulunuyordu. Büyükannesi Maya, onların yanına geliyordu. Annesinin üvey babası birkaç gün önce tüberkülozdan ölmüştü ve Almanlar Dubrovka'yı ateşe verince, büyükannesi Maya şehirden kaçmıştı.</p>

  <p class="calibre11" style="text-align: justify;">Büyükannesi gelince ayrı bir odaya yerleşti ve annesiyle babası tekrar Daşa ile Tatyana'nın odasına taşındı. Artık, <i class="calibre2">Tatya lütfen bizi yalnız bırak,</i> sözünü duymayacaktı.</p>

  <p class="calibre11" style="text-align: justify;">Büyükannesi Maya hayatının büyük bölümünü Leningrad'da geçirdiğini ve bu şehirden gitmek zorunda kalacağını aklının ucundan bile geçirmediğini söyledi. "Hayatımı burada geçirdim. Ölümüm de burada olacak," dedi Tatyana'ya.</p>

  <p class="calibre11" style="text-align: justify;">İlk kocasıyla 1800'lü yıllarda evlenmiş ve Tatyana'nın annesini dünyaya getirmişti. Kocası 1905 yılında, savaşta kayıplara karışmıştı. O da bir daha evlenmese de, otuz yıl boyunca tüberküloz hastası Mikhail amca ile birlikte yaşamıştı. Tatyana bir keresinde ona Mikhail amcayla niçin evlenmediğini sormuştu. O da, "Peki kocam Fedor geri dönerse ne olacak Taneçka? O zaman çok kötü duruma düşerim," demişti. Büyükannesi resim yapıyordu. Devrimden önce tabloları galerilerde sergilenmişti; ama 1917'den sonra geçimi, Bolşevikler için propaganda malzemeleri çizerek sağlamıştı. Tatyana, Dubrovka'daki evinin her köşesinde, sandalye, yiyecek ve çiçek resimlerine rastlıyordu.</p>

  <p class="calibre11" style="text-align: justify;">Büyükannesi yanlarına geldiğinde, Tatyana'ya, yanan evinden tek bir eşya alacak zaman bulamadığını söyledi. "Merak etme Taneçka. Sana yeni bir sandalye resmi çizerim."</p>

  <p class="calibre11" style="text-align: justify;">Tatyana, "Belki de elmalı turta resmi çizsen daha iyi olur. Şimdi onun zamanı," dedi.</p>

  <p class="calibre11" style="text-align: justify;">Ertesi akşam, yani 7 Eylül'de, yemekten hemen sonra Marina geldi. Babası, İzhorsk'ta, kendi yaptığı bir tankın içinde tecrübesiz bir şekilde savaşırken ölmüştü. Boris enişte Metanov ailesi tarafından çok sevildiği için, ölümü, Paşa'yı kaybetme kâbusunun üzerine tuz biber ekti.</p>

  <p class="calibre11" style="text-align: justify;">Marina'nın annesi hâlâ hastanedeydi ve savaşla hiçbir ilgisi olmayan hastalığı yüzünden gün geçtikçe ölüme biraz daha yaklaşıyordu. Tatyana'nın saflığı kendini bile şaşırtıyordu. Bugünlerde savaşla ilgili olmayan bir şey düşünemiyordu. İlk önce Mişa amca ve şimdi de Rita teyze. İnsanların, Aleksandr'ın kazdığı hendeklerle hiçbir ilgisi olmayan sebeplerden ölmesi adaletsizlikti.</p>

  <p class="calibre11" style="text-align: justify;">Babası, annesi ve Daşa, Marina'nın bavuluna baktı. Tatyana, "Marina, bavulunu boşaltmana yardımcı olayım," dedi.</p>

  <p class="calibre11" style="text-align: justify;">Babası uzun süre kalıp kalmayacağını sorunca Tatyana, "Sanırım uzun kalacak," dedi.</p>

  <p class="calibre11" style="text-align: justify;">"Öyle mi düşünüyorsun?"</p>

  <p class="calibre11" style="text-align: justify;">"Baba, Boris enişte savaşta öldü. Kardeşin de ölüm döşeğinde. Bizimle bir süre kalamaz mı?"</p>

  <p class="calibre11" style="text-align: justify;">"Tatya," dedi Marina. "Goerg dayıma, beni buraya davet ettiğini söylemedin mi? Merak etme dayı. Yemek payı için olan kartımı da getirdim."</p>

  <p class="calibre11" style="text-align: justify;">Babası, annesi ve Daşa, Tatyana'ya baktı.</p>

  <p class="calibre11" style="text-align: justify;">Tatyana, "Haydi bavulunu açalım Marina," dedi.</p>

  <p class="calibre11" style="text-align: justify;">O gece yemek konusunda ufak bir sorun yaşandı. Kızlar yemeği ocakta unuttu ve mutfağa geri döndüklerinde patateslerin, soğanların, domateslerin ortadan kaybolduğunu gördüler. Geriye boş ve pis bir tencere kalmıştı. Tencerenin dibinde birkaç patates yapışıp kalmıştı. Daşa ve Tatyana bütün mutfağı aradılar ve sonra götürdüklerini unutmuş olabileceklerini düşünerek odayı kontrol ettiler.</p>

  <p class="calibre11" style="text-align: justify;">Patatesler yoktu.</p>

  <p class="calibre11" style="text-align: justify;">Daşa, Tatyana'yı yanına alarak bütün kapıları tek tek çaldı ve patatesleri sordu. Zanna Sarkova kapıyı açtığında bitkin bir halde yüzlerine baktı.</p>

  <p class="calibre11" style="text-align: justify;">"Her şey yolunda mı?" diye sordu Tatyana.</p>

  <p class="calibre11" style="text-align: justify;">"Evet!" diye bağırdı Zanna. "Patatesler... kocam kayboldu. Onu Greçeski'de görmedin, değil mi?"</p>

  <p class="calibre11" style="text-align: justify;">Tatyana başını salladı.</p>

  <p class="calibre11" style="text-align: justify;">"Belki yaralanmıştır."</p>

  <p class="calibre11" style="text-align: justify;">"Nerede yaralanmış olabilir?" diye sordu Tatyana.</p>

  <p class="calibre11" style="text-align: justify;">"Nasıl bilebilirim? Ayrıca sizin o aptal patateslerinizi de görmedim." Kapıyı suratlarına kapadı.</p>

  <p class="calibre11" style="text-align: justify;">Slavin yerde yatıyor ve bir şeyler mırıldanıyordu. Küçük odasında patates dışında her şey vardı.</p>

  <p class="calibre11" style="text-align: justify;">"Karnını nasıl doyuracak?" dedi Tatyana yanından geçerken.</p>

  <p class="calibre11" style="text-align: justify;">"Bu bizim sorunumuz değil," dedi Daşa.</p>

  <p class="calibre11" style="text-align: justify;">İglenko ailesi evde değildi. Volodya'yı kaybettikten sonra, Petr İglenko gece gündüz fabrikada geçirmeye ve cephanelik için parçalar yapmaya başlamıştı. Kısa bir süre önce yine kötü haber almışlardı. En büyük oğulları Petka Pulkovo'da öldürülmüştü. Sadece en küçük oğulları Anton ve Kirili hayattaydı.</p>

  <p class="calibre11" style="text-align: justify;">Tatyana koridordan geçip odalarına dönerken, "Zavallı Nina," dedi. "Zavallı Nina!" diye bağırdı Daşa. "Sen neden bahsediyorsun Tatya? Hâlâ iki oğlu hayatta. Bunun için şanslı."</p>

  <p class="calibre11" style="text-align: justify;">Daşa odalarına geldiğinde, "Hepsi yalan söylüyor," dedi.</p>

  <p class="calibre11" style="text-align: justify;">"Hayır. Doğruyu söylüyorlar," dedi Tatyana. "Soğanlı patatesi kolay kolay saklayamazlar."</p>

  <p class="calibre11" style="text-align: justify;">Metanov ailesi o akşam yemeğinde ekmek ile tereyağı yedi ve bütün gece şikâyet edip durdu. Annesi ile büyükannesi, konserve, tahıl, hububat, sabun, tuz ve votka alarak koridordaki koltuğun arkasına sakladı. Annesi, "Diğerlerinden ayrı bir koridorumuz olduğu için çok şanslıyız. Yoksa yiyeceklerimizi asla muhafaza edemezdik. Bunu şimdi daha iyi görüyorum," dedi.</p>

  <p class="calibre11" style="text-align: justify;">O gece Aleksandr eve geldiğinde, patateslere olanı duyunca, Metanov ailesine, mutfağın arkadaki giriş kapısını kilitlemelerini söyledi.</p>

  <p class="calibre11" style="text-align: justify;">Daşa, Aleksandr ile Marina'yı tanıştırdı. Tokalaştılar ve birbirlerine normalden daha uzun süre baktılar. Marina utanarak geri çekildi ve gözlerini kaçırdı. Aleksandr gülümseyerek kolunu Daşa'nın omzuna attı. "Daşa, demek kuzenin Marina bu." Tatyana, Marina şaşkın bir halde konuşmadan dururken, Aleksandr'a başını sallamak istedi.</p>

  <p class="calibre11" style="text-align: justify;">Daha sonra mutfağa gittiklerinde Marina, Tatyana'ya, "Tatya, Daşa'nın sevgilisi Aleksandr niçin bana, beni tanıyormuş gibi baktı?" diye sordu.</p>

  <p class="calibre11" style="text-align: justify;">"Hiçbir fikrim yok."</p>

  <p class="calibre11" style="text-align: justify;">"Çok hoş biri."</p>

  <p class="calibre11" style="text-align: justify;">"Böyle mi düşünüyorsun?" dedi Daşa yanlarından geçip banyoya giderken. "Ondan uzak dur," diye ekledi neşeli bir tavırla. "O benim." Marina, "Sen öyle düşünmüyor musun?" diye fısıldadı Tatyana'ya. "Hoş biri," dedi Tatyana. "Patates tenceresini yıkamama yardım eder misin?"</p>

  <p class="calibre11" style="text-align: justify;">Yakışıklı Aleksandr koridorda durarak sigara içti ve gülümseyerek Tatyana'yı izledi.</p>

  <p class="calibre11" style="text-align: justify;">Babası Marina'nın gelişi hakkında söylenmeye devam etti. Öğrenci payı aileye çok az katkı sağlayacaktı ve gelecek ay ellerindeki yemekleri daha fazla harcamak zorunda kalacaklardı. Babası annesine, "Buraya sırf babamın depoladığı jambonları yemek için geldi," dedi konserve kutularına bakarak. Tatyana'ya, babası konserveleri yemeyi değil; öpmeyi hayal ediyormuş gibi geldi. "O senin yeğenin baba," diye fısıldadı Tatyana. "Senin biricik kardeşinin tek kızı."</p>

  <p class="kisim_adi" style="text-align: justify;">2</p>

  <p class="calibre11" style="text-align: justify;">Ertesi gün, yani 8 Eylül'de şehirde sabahtan itibaren bir kargaşa yaşandı. Radyoda yapılan anons, "Hava saldırısı! Hava saldırısı!" dedi.</p>

  <p class="calibre11" style="text-align: justify;">Hastanede, Vera, Tatyana'nın elini tutarak, "Şu gürültüyü duyuyor musun?" diye haykırdı.</p>

  <p class="calibre11" style="text-align: justify;">Ligovski Prospekt'teki hastanenin ön kapısına çıktılar ve Tatyana gürültünün arttığını duydu. "Veroçka, bunlar sadece havanların sesi. Bomba fırlattıkları zaman böyle bir gürültü çıkıyor."</p>

  <p class="calibre11" style="text-align: justify;">"Bomba mı?"</p>

  <p class="calibre11" style="text-align: justify;">Evet. Makineyi yere yerleştiriyorlar. Nasıl çalıştığını bilmiyorum; ama büyük, küçük ve yıkıcı bir sürü bomba fırlatıyor. Parçalayan bombalar en kötüsü, dedi Tatyana. "Tabi bir de küçük bombaları var. Bunlardan bir seferde yüz tane atıyorlar. Onlar ölüme sebep oluyor."</p>

  <p class="calibre11" style="text-align: justify;">Vera omuz silken Tatyana'ya baktı. "Luga'ya hiç gitmemiş olmayı isterdim. Ama... Baksana, bacağımı kesebilir misin?"</p>

  <p class="calibre11" style="text-align: justify;">İçeriye girdiler. Vera, "Alçıyı çıkarmaya ne dersin? Sanırım bacağını çıkarmak biraz zor olur."</p>

  <p class="calibre11" style="text-align: justify;">Tatyana altı haftadan uzun bir süre sonra ilk kez bacağını görüyordu. Alçısız bacağını daha uzun süre izlemeyi isterdi; ama topallayarak yürürken hemşirelerin olduğu bölümden gelen sesleri duydu. Hepsi üst kata koşuyordu. Tatyana güçlükle onları takip etti. Bacağının üzerine yüklenince ağrı başlamıştı.</p>

  <p class="calibre11" style="text-align: justify;">Çatıya çıkınca sekiz uçağın üzerlerinde uçtuğunu gördü. Şehrin diğer ucunda patlamalar oluyordu ve her yer simsiyah bir duman bulutuyla kaplanmıştı. Tatyana bunun gerçekten olduğunu düşündü. Almanlar Leningrad'ı bombalıyordu. Bu kötü günleri Luga'da bıraktığını sanıyordu. Orada gördüklerinden daha kötüsünün olabileceğini aklına bile getirmiyordu. En sonunda Luga'dan kurtulmuş ve huzura kavuşmuştu. Peki şimdi nereye gidebilirdi?</p>

  <p class="calibre11" style="text-align: justify;">Tatyana havadaki keskin kokuyu içine çekti ve Vera'ya, "Ben eve gidiyorum," dedi. "Ailemin yanına." Fakat o anda düşündüğü tek şey bu kokuydu.</p>

  <p class="calibre11" style="text-align: justify;">Öğleden sonra her şeyi öğrendiler. Leningrad'a yemek dağıtan ambarlar Almanlar tarafından bombalanmıştı. Koku yanan şekerlerden geliyordu.</p>

  <p class="calibre11" style="text-align: justify;">Ciddi bir şekilde yemek masasında otururlarken, "Baba, Leningrad'a ne olacak?" diye sordu Tatyana.</p>

  <p class="calibre11" style="text-align: justify;">Babasının verecek cevabı yoktu. "Paşa'ya olanın aynısı sanırım."</p>

  <p class="calibre11" style="text-align: justify;">Annesi ağlamaya başladı. "Böyle konuşma!" diye bağırdı. "Çocukları korkutacaksın."</p>

  <p class="calibre11" style="text-align: justify;">Daşa, Tatyana ve Marina birbirlerine baktı.</p>

  <p class="calibre11" style="text-align: justify;">Bombardıman akşama kadar devam etti.</p>

  <p class="calibre11" style="text-align: justify;">Anton, Tatyana'yı çağırmaya geldi ve birlikte çatıya çıktılar. Her ne kadar alçısız bir bacakla yürümek garibine gitse de, Leningrad'ın üzerindeki siyah duman bulutlarından daha tuhafı olamazdı.</p>

  <p class="calibre11" style="text-align: justify;">Aleksandr'ın her konuda haklı çıktığını düşündü. Söylediği her şey bir bir gerçekleşiyordu. Kalbinde ona karşı büyük bir saygı ve aşk vardı. Artık onun her söylediğini yapacağına dair kendi kendine söz verdi ve o sırada gözünden bir damla yaş süzüldü.</p>

  <p class="calibre11" style="text-align: justify;">Aleksandr ona şehrin sokaklarında ölümüne bir savaş olacağını söylememiş miydi?</p>

  <p class="calibre11" style="text-align: justify;">Dimitri silahıyla, Aleksandr el bombasıyla, Tatyana ise taşla savaşacaktı.</p>

  <p class="calibre11" style="text-align: justify;">Aleksandr ona, yemek alırken bir daha hiç bulamayacakmış gibi davranmasını söylememiş miydi? Onun abarttığını düşünerek kendi kendini rahatlatmıştı. Kirov'a onu ziyaret etmeye gittiğinde bu şehirden uzaklaşmasını istememiş miydi? Siyah bulutlar Leningrad'a yayılırken, Tatyana ailesinin geleceğini düşünerek büyük bir acı hissetti.</p>

  <p class="calibre11" style="text-align: justify;">Anton bekleyiş içinde gökyüzünü izlemeye devam etti. "Tatya!" diye haykırdı. "Daha önce bunu yaptım. Düşen bombadan bunun sayesinde kurtuldum!" Ucunda asker kaskına benzeyen bir çember olan sopayı gösterdi.</p>

  <p class="calibre11" style="text-align: justify;">Olduğu yerde hoplayıp zıplayarak yumruğunu havaya kaldırdı. "Sizinle savaşmaya hazırım. Haydi gelin bakalım!"</p>

  <p class="calibre11" style="text-align: justify;">"Anton," dedi Tatyana gülerek. "Sen Slavin kadar delisin."</p>

  <p class="calibre11" style="text-align: justify;">"Daha da deliyim," dedi Anton mutluluk içinde. "O çatıya bile çıkamıyor, öyle değil mi?"</p>

  <p class="calibre11" style="text-align: justify;">Tatyana, Nevski bölgesinde, nehrin yakınlarında hiç duman görmedi.</p>

  <p class="calibre11" style="text-align: justify;">Çatıya çıkmaya cesaret edemeyen annesi birden başını merdivenlerden uzatarak, "Tatyana Georgievna! Sen deli misin? Hemen aşağıya in!" diye bağırdı.</p>

  <p class="calibre11" style="text-align: justify;">"Gelemem anne. Görev başındayım."</p>

  <p class="calibre11" style="text-align: justify;">"Sana gelmeni söyledim! Hemen in!"</p>

  <p class="calibre11" style="text-align: justify;">"Bir saat içinde geleceğim anne. Sen aşağıya git."</p>

  <p class="calibre11" style="text-align: justify;">Annesi kızgın bir şekilde söylenerek aşağıya indi; fakat on dakika sonra Aleksandr ve Dimitri ile birlikte tekrar geldi.</p>

  <p class="calibre11" style="text-align: justify;">Çatıda duran Tatyana başını salladı. "Ne yapıyorsun anne? Takviye birlik mi getiriyorsun?"</p>

  <p class="calibre11" style="text-align: justify;">"Tatyana," dedi Aleksandr ona doğru yürüyerek "Bizimle birlikte aşağıya gel." Dimitri, Tatyana'nın annesinin yanında durmaya devam etti.</p>

  <p class="calibre11" style="text-align: justify;">Tatyana hareket etmeyince Aleksandr kaşlarını kaldırarak, "Hemen Tatya," dedi.</p>

  <p class="calibre11" style="text-align: justify;">Derin bir iç geçirerek, "Anton'u burada yalnız bırakamam, öyle değil mi?" dedi.</p>

  <p class="calibre11" style="text-align: justify;">"Beni merak etme Tatya," dedi Anton sopasını gökyüzüne doğru sallayarak. "Onlar için hazırlıklıyım."</p>

  <p class="calibre11" style="text-align: justify;">Aleksandr aşağıya inerken Anton'a dönerek, "Kaskını başına tak asker," dedi.</p>

  <p class="calibre11" style="text-align: justify;">Aşağıya indiklerinde Dimitri, Tatyana'ya, "Tatya, sevgilim, hava saldırısı varken çatıya çıkmamalısın," dedi.</p>

  <p class="calibre11" style="text-align: justify;">"Diğer zamanlarda çatıya çıkmanın bir anlamı yok zaten," dedi sert bir şekilde. "Tabi güneşlenmek istemediğim sürece." Yanından uzaklaştı.</p>

  <p class="calibre11" style="text-align: justify;">"Güneşlenmek için yanlış bir şehirde yaşıyorsun," dedi Aleksandr. "Gerçekten Tatya, aklından neler geçiyor? Dimitri haklı. Annen de öyle. Ailenin bir çocuğunu daha mı kaybetmesini istiyorsun? Bütün bombalar sadece yangın çıkarmakla kalmaz ve ayağına zararsız bir şekilde güvercin gibi konmaz. Luga'yı unuttun mu? Bomba patlayınca ne olduğunu sanıyorsun? Camlar, tahtalar ve plastikler paramparça oluyor. Neden şehirdeki bütün camları bantladık? O bomba sana çarparsa neler olabileceğini düşünüyor musun?"</p>

  <p class="calibre11" style="text-align: justify;">"Belki de benim üzerime de çam ayağı şeklinde bir bant deseni yapabiliriz," dedi Tatyana sulu bir şekilde.</p>

  <p class="calibre11" style="text-align: justify;">"Kapa çeneni!" dedi Daşa. "Daha fazla sorun çıkarma. Cesur askerlerimizin seni bir daha yerin altından çıkarmaya çalışmasını istemiyorum." Aleksandr'a baktı.</p>

  <p class="calibre11" style="text-align: justify;">"Ben bu konuda garanti veremem," dedi Dimitri. "Öyle değil mi Aleksandr?"</p>

  <p class="calibre11" style="text-align: justify;">"Tatya," dedi annesi. "Neden biz yetişkinleri baş başa bırakarak yemek pişirmeye gitmiyorsun? Marina sen de Tatyana'ya yardım et"</p>

  <p class="calibre11" style="text-align: justify;">Tatyana tereyağlı patates yaptı ve içine havuç ile bezelye koydu. Bunun herkese yetmeyeceğini düşünerek; büyükbabasının aldığı, kimsenin sevmediği jambonlardan da çıkardı.</p>

  <p class="calibre11" style="text-align: justify;">"Tatya, ailen hâlâ senin yanında konuşmaktan hoşlanmıyor, öyle değil mi?" diye sordu Marina.</p>

  <p class="calibre11" style="text-align: justify;">"Evet."</p>

  <p class="calibre11" style="text-align: justify;">"Askerler seni çok koruyor. Özellikle de Aleksandr," dedi</p>

  <p class="calibre11" style="text-align: justify;">"O herkesi korur," dedi Tatyana. "Bana biraz daha tereyağı getirir misin? Bunun yeteceğini sanmıyorum."</p>

  <p class="calibre11" style="text-align: justify;">Yemek çok kasvetli geçti. Dimitri ile Aleksandr sınıra gideceklerdi. Herkes şehrin ortasında olan Almanlar ve Dimitri ile Aleksandr'ın gidişi hakkında konuşmaya korkuyordu. Tatyana, Aleksandr'ın sınıra Dimitri gibi savaşmaya gitmediğini biliyordu. Topçu birliklerini kumanda edecek olması biraz olsun içini rahatlatıyordu.</p>

  <p class="calibre11" style="text-align: justify;">Buna rağmen, herkes çayını yudumlarken, soru sorma cesaretini ilk gösteren o oldu. "Şimdi ne yapacağız?"</p>

  <p class="calibre11" style="text-align: justify;">Aleksandr, "Alt kattaki sığınağı kullanın," dedi. "Sığınağınız olduğu için şanslısınız. Birçok binada yok. Orayı her gün kullanın. Daşa, kardeşinin çatıya çıkmadığından da emin ol. Ona bombalarla ilgilenmeyi erkeklere bırakmasını söyle. Beni duydun mu Daşa?"</p>

  <p class="calibre11" style="text-align: justify;">"Duydum sevgilim."</p>

  <p class="calibre11" style="text-align: justify;">Tatyana onu çok iyi duymuştu.</p>

  <p class="calibre11" style="text-align: justify;">"Aleksandr, yanan depolarda çok fazla yiyecek var mıydı?" diye sordu Tatyana.</p>

  <p class="calibre11" style="text-align: justify;">Aleksandr omuz silkti. "Şeker ve un vardı. Bir iki günlük yiyecek Endişelenmemiz gereken şey deponun yanmış olması değil; Almanların şehri kuşatması."</p>

  <p class="calibre11" style="text-align: justify;">"Aleksandr onların Leningrad'da olduğuna inanamıyorum. Bütün yaz bizden çok uzaktaydılar," dedi Daşa.</p>

  <p class="calibre11" style="text-align: justify;">"Artık buradalar. Leningrad'ın etrafındaki çember neredeyse tamamlandı."</p>

  <p class="calibre11" style="text-align: justify;">"Tam bir çember olduğu söylenemez," diye mırıldandı Tatyana. "Sen kim oluyorsun da teğmenin söylediklerine karşı çıkıyorsun!" diye bağırdı babası.</p>

  <p class="calibre11" style="text-align: justify;">Aleksandr sakin bir tavırla, "Baban haklı Tatya. Haklı olsan bile benimle tartışmaya girme," dedi.</p>

  <p class="calibre11" style="text-align: justify;">Tatyana gülmemek için kendini zor tuttu.</p>

  <p class="calibre11" style="text-align: justify;">Aleksandr ciddi bir şekilde devam etti. "Maalesef, şehrin coğrafi konumu Almanların işine yarıyor. Şehrin etrafında çok fazla su var." Sonra gülümsedi. "Şöyle açıklayayım. Körfez, Ladoga gölü, Neva nehri ve kuzeydeki Finlandiya sayesinde, Leningrad etrafındaki çember neredeyse tamamlandı." Tatyana'ya bakarak, "Bu nasıl? Daha mı iyi?" diye sordu.</p>

  <p class="calibre11" style="text-align: justify;">Tatyana sessizce mırıldandı ve o sırada Marina ile göz göze geldi. Dimitri, Tatyana'nın yanına geldi ve kolunu omzuna atarak saçlarıyla oynamaya başladı. "Saçların uzuyor Taneçka," dedi. "Uzatacaksın değil mi? Ben öyle daha çok seviyorum."</p>

  <p class="calibre11" style="text-align: justify;">Tatyana, Aleksandr ne yaparsa yapsın yetersiz olduğunu düşündü. Buna ne kadar devam edebilirlerdi? Dima, Daşa ve diğer aile üyeleri önünde konuşmayı kesmeleri gerekiyordu. Yoksa kısa bir süre sonra sorun çıkacaktı. Aleksandr, Tatyana'nın aklından geçenleri okumuş gibi sandalyesini Daşa'ya yaklaştırdı.</p>

  <p class="calibre11" style="text-align: justify;">"Aleksandr, Almanlar daha Neva nehrinin tamamını kuşatmadı, öyle değil mi?" diye sordu Daşa.</p>

  <p class="calibre11" style="text-align: justify;">"Şehrin etrafını kuşattılar. Ladoga gölünden Shlisselburg'a kadar." Shlisselburg, Ladoga gölünün kıyısındaki küçük bir şehirdi. Neva nehri bu gölden doğuyor ve Leningrad'ın içinde yetmiş kilometre uzanarak Finlandiya körfezine dökülüyordu.</p>

  <p class="calibre11" style="text-align: justify;">"Shlisselburg Alman işgalinde mi?" diye sordu Daşa.</p>

  <p class="calibre11" style="text-align: justify;">"Hayır," dedi Aleksandr derin bir iç geçirerek. "Ama yarın öyle olacak."</p>

  <p class="calibre11" style="text-align: justify;">"Peki sonra?"</p>

  <p class="calibre11" style="text-align: justify;">"Sonra Almanları Leningrad'dan çıkarmak için savaşacağız." Tatyana'nın annesi, "Depolar yandı. Şimdi şehre yiyecek nasıl dağıtılacak?" diye sordu.</p>

  <p class="calibre11" style="text-align: justify;">Dimitri, "Sorun sadece yemek değil. Gaz yağı, benzin ve cephane de yok," dedi.</p>

  <p class="calibre11" style="text-align: justify;">Aleksandr, "Önce Almanların buraya gelmesini önleyelim; sonra diğer sorunları düşünürüz," dedi.</p>

  <p class="calibre11" style="text-align: justify;">Dimitri'nin yüzünde tatsız bir tebessüm belirdi. "Çok istiyorlarsa gelsinler. Leningrad'daki bütün büyük binalara mayın döşendi. Fabrikalara, müzelere, kiliselere ve köprülere. Eğer Hitler şehre girerse, bu mayınlar sayesinde ölecek. Ama Hitler'i durduramayacağız. Biz de onunla birlikte öleceğiz."</p>

  <p class="calibre11" style="text-align: justify;">"Hayır Dimitri. Almanlar şehre girmeden önce Hitler'i durduracağız," dedi Aleksandr.</p>

  <p class="calibre11" style="text-align: justify;">"Yani Leningrad şu anda patlamaya hazır bir bomba mı?" diye sordu Tatyana. "Biz ne olacağız?"</p>

  <p class="calibre11" style="text-align: justify;">Hiç kimse cevap vermedi.</p>

  <p class="calibre11" style="text-align: justify;">Aleksandr en sonunda başını sallayarak, "Dimitri ve ben yarın Dubrovka'ya gidiyoruz. Onları durdurmaya çalışacağız."</p>

  <p class="calibre11" style="text-align: justify;">"Peki neden sadece sen ve ben kendimizi Almanlarla bu şehir arasında siper etmek zorundayız?" dedi Dimitri. "Neden Leningrad'ı onlara bırakmıyoruz? Minsk, Kiev, Tallinn, Crimea, bütün Ukrayna severek teslim oldu!" Onu kışkırtmaya çalışıyordu. "Hitler'in buraya gelmesini önlemek için bütün adamlarımızı feda mı edeceğiz? Bırakalım gelsin."</p>

  <p class="calibre11" style="text-align: justify;">"Ama Dimoçka," dedi annesi. "Sevgilileriniz Daşa ve Tatyana burada."</p>

  <p class="calibre11" style="text-align: justify;">"Beni de unutmayın," dedi Marina. "Kimsenin sevgilisi olmasam da, ben de buradayım."</p>

  <p class="calibre11" style="text-align: justify;">"Doğru Dima," dedi Aleksandr. "Hitler'in kız arkadaşını ele geçirmesini ister misin?"</p>

  <p class="calibre11" style="text-align: justify;">"Evet Dima," diye bağırdı Daşa. "Almanların Ukraynalı kadınlara yaptıklarını duymadın mı?"</p>

  <p class="calibre11" style="text-align: justify;">"Ben duymadım. Ne yapıyorlar?" diye sordu Tatya.</p>

  <p class="calibre11" style="text-align: justify;">"Hiçbir şey Tatya," dedi Aleksandr kibarca. "Biraz daha çay alabilir miyim?"</p>

  <p class="calibre11" style="text-align: justify;">Tatyana ayağa kalktı.</p>

  <p class="calibre11" style="text-align: justify;">Dimitri boş fincanına baktı. "Sana da çay doldurayım Dima," dedi Tatyana.</p>

  <p class="calibre11" style="text-align: justify;">Marina üzgün bir şekilde boş fincanına bakarak, "Zavallı babam onları durduramadı. Bunu yapmak çok zor gibi görünüyor, öyle değil mi?" dedi.</p>

  <p class="calibre11" style="text-align: justify;">Aleksandr tek kelime etmedi.</p>

  <p class="calibre11" style="text-align: justify;">"Onları durdurmak imkânsız!" diye haykırdı Dimitri. "Orduda sadece üç tümenimiz var. Herkes ölse ve her tank zarar görse bile yeterli olmayacak!"</p>

  <p class="calibre11" style="text-align: justify;">Aleksandr masadan kalktı ve herkesi selamladı. "Bizim gitmemiz gerekiyor. Çayı boş ver Tatya." Dimitri'ye dönerek, "Asker haydi gidelim. Hayatın Metanov ailesiyle Hitler arasında," dedi. Bunu söylerken gözlerini Tatyana'dan kaçırdı.</p>

  <p class="calibre11" style="text-align: justify;">"Korktuğum da bu zaten," dedi Dimitri.</p>

  <p class="calibre11" style="text-align: justify;">Giderlerken Daşa ağlamaya başladı ve Aleksandr'a sarılarak, "Döneceğine söz veriyor musun?" diye sordu.</p>

  <p class="calibre11" style="text-align: justify;">"Elimden geleni yapacağım," dedi ve Tatyana'ya baktı.</p>

  <p class="calibre11" style="text-align: justify;">Tatyana ağlamadı ve Dimitri'den böyle bir söz istemedi. Onlar gittikten sonra oturup tatlı bir bisküvi yiyerek kendine gelmeye çalıştı.</p>

  <p class="calibre11" style="text-align: justify;">Marina, "Sevgilin Dima'yı çok sevdim Tatya. Tanıdığım insanlar arasında en dürüst olanı. Bir askerin böyle olmasını severim," dedi.</p>

  <p class="calibre11" style="text-align: justify;">Tatyana şaşkın halde kuzenine baktı. "Hangi asker savaşmaya gitmek istemez? İstersen senin olabilir Marina."</p>

  <p class="kisim_adi" style="text-align: justify;">3</p>

  <p class="calibre11" style="text-align: justify;">Metanov ailesi ertesi sabah giyinirken, radyoda, Sadovaya Ulitsa'daki bir binanın çatısına bomba düştüğünü duydu. Çatıdaki devriye zamanında müdahale edemediği için bomba patlamıştı ve hepsi yirmi yaşının altında olan dokuz kişi ölmüştü.</p>

  <p class="calibre11" style="text-align: justify;">Tatyana ayakkabılarını giyerken, kardeşinin de yirmi yaşından küçük öldüğünü düşündü. Bileği zonkluyordu.</p>

  <p class="calibre11" style="text-align: justify;">"Görüyor musun? Ben sana ne dedim?" dedi annesi. "Çatıya çıkmak tehlikeli."</p>

  <p class="calibre11" style="text-align: justify;">"Kuşatma altında olan bir şehrin ortasındayız anne," dedi Tatyana. "Her yer tehlikeli."</p>

  <p class="calibre11" style="text-align: justify;">Bombardıman tam olarak sabah 8:00'de başladı. Tatyana henüz yiyecek bir şey almaya bile gitmemişti. Bütün aile sığınağa girdi. Tatyana orada beklerken tırnaklarını yedi ve parmaklarıyla dizine vurarak zaman geçirmeye çalıştı. Hiçbir faydası olmadı. Bir saat boyunca orada oturdular.</p>

  <p class="calibre11" style="text-align: justify;">Daha sonra babası ona yemek kartını verdi ve onun payını da almasını istedi. Annesi, "Taneçka, benimkini de alır mısın? İşe gitmeden önce şu dikişleri bitirmem gerekiyor. Ordu için ekstra üniforma dikiyorum," dedi. Sonra gülümseyerek, "Aleksandr'a bir üniforma dikmek on rubleye mal oldu."</p>

  <p class="calibre11" style="text-align: justify;">Tatyana, Marina'dan onunla birlikte dükkâna gelmesini istedi. Marina, büyükannesine giyinmesinde yardımcı olacağını söyleyerek onu geri çevirdi. Daşa da mutfaktaki lavabonun içinde çamaşır yıkıyordu.</p>

  <p class="calibre11" style="text-align: justify;">Tatyana tek başına gitti. Tiyatronun yanındaki Fontanka kanalının üzerinde büyük bir dükkân buldu. Tiyatroda o akşam 19:00'da Shakespeare'in <i class="calibre2">On İkinci Gece</i> adlı oyunu vardı. Dükkânın önündeki kuyruk kaldırımı doldurmuştu.</p>

  <p class="calibre11" style="text-align: justify;">Dükkâna girip, dün depoda olan patlamadan sonra oranların iyice düştüğünü öğrenince, oyunu unuttu.</p>

  <p class="calibre11" style="text-align: justify;">Babası çalıştığı için yarım kilo ekmek alma hakkına sahipti. Diğerleri 350'şer gram, büyükannesiyle Marina da 250'şer gram alabiliyordu. Hepsi birleşince günde iki kilo ekmek ediyordu. Tatyana ekmek dışında, biraz havuç, soya fasulyesi, üç elma, 100 gram tereyağı ve yarım litre süt de almayı başardı.</p>

  <p class="calibre11" style="text-align: justify;">Tatyana eve gider gitmez, ailesine pay oranlarının düştüğünü söyledi. "İki kilo ekmek mi?" dedi annesi elindeki dikişi bir kenara bırakarak. "Bu ihtiyacımız olandan da fazla. Savaş zamanında domuzlar gibi midemizi olur olmaz şeylerle doldurmaya gerek yok. Biraz kemerleri sıkabiliriz. Ayrıca her ihtimale karşı ekstra yiyeceğimiz de var. Rahat edeceğiz," dedi.</p>

  <p class="calibre11" style="text-align: justify;">Tatyana ekmeği ikiye böldü. Biri akşam yemeği, diğeri ise kahvaltı içindi. Sonra bunu altı parçaya ayırdı ve en büyük olanını babasına verdi. Kendine de en küçük olanı aldı.</p>

  <p class="calibre11" style="text-align: justify;">Hastanedeki günleri Vera'dan bir şeyler öğrenmekle geçiyordu. Tatyana hastaların tuvaletlerini, banyolarını ve odalarını temizledikten sonra onlara öğle yemeği servisi yapıyor; bu sırada kendi karnını da doyuruyordu. Bazen yemeğe askerler de geliyordu. Onlara servis yaparken, tek tek hepsine Pavlov kışlasında kalıp kalmadıklarını soruyordu.</p>

  <p class="calibre11" style="text-align: justify;">Bombardıman gün boyunca devam etti.</p>

  <p class="calibre11" style="text-align: justify;">O gece hava saldırısını haber veren siren saat 21:00'de çalmadan önce, Tatyana yemek pişirecek ve ortalığı temizleyecek fırsat buldu. Sonra sığınağa gittiler. Tatyana sadece iki gün olduğunu ve bunun daha ne kadar süreceğini düşündü. Aleksandr'ı bir dahaki görüşünde, ona bunun ne kadar süreceğini dürüst bir şekilde söylemesini isteyecekti.</p>

  <p class="calibre11" style="text-align: justify;">Sığınak uzun ve dardı. Duvarları griye boyanmıştı. Altmış kişinin bankların üzerinde duvara dayanarak oturduğu odayı iki gaz lambası aydınlatıyordu. "Baba sence bu ne kadar daha sürecek?" diye sordu Tatyana.</p>

  <p class="calibre11" style="text-align: justify;">"Birkaç saat içinde biter," dedi bitkin bir halde. Tatyana nefesindeki votka kokusunu almıştı.</p>

  <p class="calibre11" style="text-align: justify;">"Baba," dedi Tatyana yorgun bir ses tonuyla. "Ben savaşı kastetmiştim. Ne kadar sürer?"</p>

  <p class="calibre11" style="text-align: justify;">"Nereden bilebilirim?" dedi ayağa kalkmaya çalışarak. "Hepimiz ölene kadar mı?"</p>

  <p class="calibre11" style="text-align: justify;">"Anne, babamın nesi var?" diye sordu Tatyana.</p>

  <p class="calibre11" style="text-align: justify;">"Taneçka, bu kadar kör olamazsın. Babanın tek üzüntüsü Paşa."</p>

  <p class="calibre11" style="text-align: justify;">"Ben kör değilim," diye mırıldandı Tatyana biraz uzaklaşarak. "Ama ailesinin ona ihtiyacı var."</p>

  <p class="calibre11" style="text-align: justify;">Tatyana, Daşa ile Marina'nın yanına yaklaşarak, "Daş, Marinka, Luga'daki Mişa'nın bana âşık olduğunu söyledi. Ben de ona delisin dedim. Sen ne düşünüyorsun?" diye sordu.</p>

  <p class="calibre11" style="text-align: justify;">"Deli olduğunu."</p>

  <p class="calibre11" style="text-align: justify;">"Teşekkürler."</p>

  <p class="calibre11" style="text-align: justify;">Marina, Tatyana ve Daşa'ya baktı. "İkiniz de delisiniz," dedi. "Daşa, sen de bir gün söylediğin bu sözleri yutacaksın."</p>

  <p class="calibre11" style="text-align: justify;">"İstediğini yap Tatya," dedi Daşa kardeşinin yüzüne bakmadan. "Belki de ihtiyaç duyduğun kişi Dimitri değil; Mişa'dır." Derin bir iç geçirdi.</p>

  <p class="calibre11" style="text-align: justify;">Ertesi gün de aynıydı. Tatyana bu kez yanına okumak için Dostoyevski'nin bir kitabını aldı.</p>

  <p class="calibre11" style="text-align: justify;">Bir sonraki gün kendi kendine bunu daha fazla yapamayacağını söyledi. Sığınakta oturup dizlerine vurarak zaman geçiremezdi. Bu yüzden ailesi sığınağa inerken Tatyana arkada kaldı ve sonra koşarak çatıya çıktı. Anton, Mariska, Kirili ve tanımadığı birkaç insan gökyüzünü izliyordu. Tatyana ailesinin onun yokluğunun farkına bile varmayacağını düşündü.</p>

  <p class="calibre11" style="text-align: justify;">Sığınaktan gelen bağırış ve ıslık sesleri çatıda yankılanıyordu. Tatyana iki saat boyunca orada kaldı. Yanlarına hiç bomba düşmemişti ve herkes hayal kırıklığı içindeydi.</p>

  <p class="calibre11" style="text-align: justify;">Tatyana haklı çıkmış ti. Onun sığınağa gitmediğini fark eden olmadı. "Nerede oturdun Taneçka?" diye sordu annesi. "Diğer taraftaki lambanın yanında mı?"</p>

  <p class="calibre11" style="text-align: justify;">"Evet anne."</p>

  <p class="calibre10" style="text-align: justify;"> </p>

  <p class="calibre11" style="text-align: justify;">Aleksandr ve Dimitri'den hiç haber yoktu. Bütün kızlar panik halindeydi. Sadece son ana kadar olaylardan etkilenmeyen büyükanneleri, sessiz kalmaya ve resim yapmaya devam ediyordu.</p>

  <p class="calibre11" style="text-align: justify;">Tatyana bir akşam büyükannesinin grileşmeye başlayan uzun saçlarını tararken, "Büyükanne, nasıl oluyor da aklına hiçbir şey takmıyorsun?" diye sordu.</p>

  <p class="calibre11" style="text-align: justify;">"Olanları umursamak için çok yaşlıyım," dedi büyükannesi. "Senin gibi genç değilim." Gülümsedi. "Çok fazla yaşamak istemiyorum." Arkasına dönerek Tatyana'nın yüzüne dokundu.</p>

  <p class="calibre11" style="text-align: justify;">"Büyükanne böyle deme." Büyükannesinin önüne geldi ve ona sıkıca sarıldı. "Ya Fedor geri gelirse ne olacak?"</p>

  <p class="calibre11" style="text-align: justify;">Büyükannesi, Tatyana'nın başını okşayarak, "Ben yaşamak istemediğimi söylemedim. Sadece bunun için yanıp tutuşmuyorum, hepsi bu," dedi.</p>

  <p class="calibre10" style="text-align: justify;"> </p>

  <p class="calibre11" style="text-align: justify;">Tatyana, Marina hakkında biraz endişeliydi. Evden sabah çıkıp gece geliyordu. Leningrad Üniversitesindeki derslerine girdikten sonra hastanedeki annesini ziyarete gidiyordu.</p>

  <p class="calibre11" style="text-align: justify;">Geceleri annesi dikiş dikiyordu. Babası ise içki içiyor; bağırıp çağırıyor ve en sonunda sızıyordu. Daşa ile Tatyana radyodaki haberleri dinliyorlardı. Bombardıman oluyordu ve Tatyana gizlice çatıya çıkıyordu.</p>

  <p class="calibre11" style="text-align: justify;">Gün boyunca savaşın sesini duyuyordu. Leningrad'da hiç sessizlik olmuyordu. Uzaktan ve yakından atılan bombaların sesleri öğleyin ve akşamüstü bir süreliğine duruyordu.</p>

  <p class="calibre11" style="text-align: justify;">Tatyana çalışıyor; ekmek alıyor; bacağını iyileştirmeye uğraşıyor ve hayatını devam ettirmeye çalışıyordu.</p>

  <p class="calibre11" style="text-align: justify;">Büyükannesi Maya'nın kendi odası vardı. Annesi koltukta, babası ise Paşa'nın karyolasında uyuyordu. Tatyana, Marina ve Daşa ise aynı yatakta yatıyorlardı. Tatyana, ablasıyla arasında yatan birinin olmasından memnundu. Böylece savaş esnasında Aleksandr'ı sevme hakkına sahip olan ablasının gözlerine bakmak zorunda kalmıyordu.</p>

  <p class="calibre11" style="text-align: justify;">Aslında Marina'nın aralarında olması yeterli olmamıştı. Bir gece Daşa onun üzerinden kolunu uzatarak Tatyana'ya sarılarak, "Canım, uyuyor musun?" diye sormuştu.</p>

  <p class="calibre11" style="text-align: justify;">"Hayır. Sorun ne?"</p>

  <p class="calibre11" style="text-align: justify;">"Sence öldüler mi?" diye sordu Daşa.</p>

  <p class="calibre11" style="text-align: justify;">"Kızlar, yarın okula gitmem gerekiyor," dedi Marina. "Haydi Uyuyun."</p>

  <p class="calibre11" style="text-align: justify;">"Tabi haklısın," dedi Tatyana.</p>

  <p class="calibre11" style="text-align: justify;">"Sence şu anda ölüler mi?" dedi Daşa, Tatyana'ya dokunarak.</p>

  <p class="calibre11" style="text-align: justify;">Tatyana acı dolu derin bir nefes alarak, "Hayır," dedi. "Sanmıyorum." Daşa ile Aleksandr hakkında konuşmak istemiyordu. Ne şimdi ne de sonra. "Daşa, önce kendin için endişelen. İçinde bulunduğumuz koşullara bak. Görebiliyor musun? Hastanede bana mutfaktaki işimi bırakıp yukarıya çıkmamı ve bombardımanda yaralananlara yardım etmemi istediler. Bunu kabul ettim; ama çıkınca hepsinin ölmüş olduğunu gördüm." Bir an duraksadı. "Bugün Ligovski'nin karşısındaki bir binanın yerle bir olduğunu görmedin mi?"</p>

  <p class="calibre11" style="text-align: justify;">"Hayır."</p>

  <p class="calibre11" style="text-align: justify;">"On yedi yaşında bir kız....."</p>

  <p class="calibre11" style="text-align: justify;">"Senin gibi," diyerek yüzüne baktı Daşa.</p>

  <p class="calibre11" style="text-align: justify;">Evet. Betonların altında kaldı. Babası onu çıkarmaya çalışıyordu. Bütün gün kazı yaptılar. Saat 18:00'de hastaneden çıktığımda işleri yeni bitmişti. Kız çoktan ölmüştü. Alnında bir delik vardı."</p>

  <p class="calibre11" style="text-align: justify;">Daşa hiçbir şey söylemedi.</p>

  <p class="calibre11" style="text-align: justify;">Marina, "Tatya, az önce hastaneden 18:00'de çıktığını mı söyledin? Ama 18:00'de bombardıman vardı. Sığınağa gitmedin mi?" dedi.</p>

  <p class="calibre11" style="text-align: justify;">"Marinka," dedi Daşa. "Bu konuyu onunla konuşma bile." Tatyana'nın kulağına yaklaşarak, "Eğer sığınağa gitmemeye devam edersen, bunu evdekilere söylerim," diye fısıldadı.</p>

  <p class="calibre11" style="text-align: justify;">O gece saat 3:00'te siren seslerine uyandılar. Görünüşe göre Almanlar biraz oyun oynamak istiyordu. Tatyana duvara döndü. Ailesi onu zorla sürüklememiş olsa uykuya devam edecekti. Merdivenlerin arka tarafındaki boşluğa gittiler. Tatyana bundan daha kötüsünün olamayacağını düşündü.</p>

  <p class="kisim_adi" style="text-align: justify;">4</p>

  <p class="calibre11" style="text-align: justify;">Aleksandr ve Dimitri 12 Eylül gecesi döndüler. O gece ve ertesi gün bombalama olmamıştı. Dubrovka'dan bir günlüğüne, garnizondan asker ve havan topu almak için gelmişlerdi.</p>

  <p class="calibre11" style="text-align: justify;">Aleksandr, sürekli ağlayan ve onun yanından bir an olsun ayrılmayarak yemeğe bile yardım etmeyen Daşa ile ilgilendi. Dimitri de, Tatyana'yı bir an olsun yalnız bırakmıyordu. Ancak Aleksandr ona sarılan Daşa'ya aynı şekilde karşılık verince, Tatyana öylece olduğu yerde kalakaldı ve etrafına bakındı. "Pekâlâ, tamam," diyerek Aleksandr'ın siyah saçlarına ve iri vücuduna bakmamaya çalıştı. Onun kollarından mahrum kalmak zorundaydı.</p>

  <p class="calibre11" style="text-align: justify;">Dimitri yıkanmaya, Daşa ise çay yapmaya gidince, Marina, "Tatya, senin için sınırda savaşan adama biraz daha ilgi göstermen gerekir," dedi.</p>

  <p class="calibre11" style="text-align: justify;">Gözünü Aleksandr'dan ayıramayan Tatyana, yeterince ilgi gösterdiğini düşündü.</p>

  <p class="calibre11" style="text-align: justify;">"Kuzenin haklı Tatya," dedi Aleksandr ona gülümseyerek. "Ona en azından duvara bardak dayayıp sizi dinleyen Zanna Sarkova'ya olduğu kadar ilgi göstermelisin."</p>

  <p class="calibre11" style="text-align: justify;">"Öyle mi yapıyor?"</p>

  <p class="calibre11" style="text-align: justify;">Aleksandr tüfeğini alıp hızlı bir şekilde duvara vurarak sesini yükseltti. "Bu fıkrayı duydun mu? Bir adam arkadaşına evini göstermiş. Arkadaşı, 'Büyük pirinç lavabo ne işe yarıyor?' diye sormuş. Adam da 'O konuşan saat,' diye yanıtlamış ve çekiçle lavaboya vurmuş." Aleksandr bir kez daha duvara vurdu. Bir anda diğer taraftan bir çığlık geldi. "Saat 2:00, lanet herif!"</p>

  <p class="calibre11" style="text-align: justify;">Tatyana o kadar çok güldü ki; Aleksandr elindeki tüfeği bırakıp sırtına vurmak zorunda kaldı. "Teşekkürler Tatya," dedi gülümseyerek. "Kurt gibi açım. Yemekte ne var?"</p>

  <p class="calibre11" style="text-align: justify;">Tatyana mutfağa gitmek için ayağa kalkınca Marina'nın onu izlediğini gördü.</p>

  <p class="calibre11" style="text-align: justify;">Tatyana iki kutu jambon çıkarıp Aleksandr'ın getirdiği pirinci pişirdi. Sonra da tavuk çorbası hazırladı. O yemeği yaparken, Aleksandr ellerini yıkamak için mutfağa geldi. Tatyana nefesini tuttu. Ocağın yanına geldi ve bütün tencerelere baktı. "Hımm, jambon ve pilav. Bu su ne? Bana ondan koyma."</p>

  <p class="calibre11" style="text-align: justify;">"O, su değil; çorba," dedi Tatyana. Eğik olan başı Tatyana'nın koluna çok yakındı. Üç santimetre yana kaysa, birbirlerine değeceklerdi</p>

  <p class="calibre11" style="text-align: justify;">Nefesini tutmaya devam ederek üç santimetre yana kaydı.</p>

  <p class="calibre11" style="text-align: justify;">Aleksandr gözlerine bakarak, "Çok açım Tatya," dedi ve başka bir şey söyleme fırsatı bulamadan Marina mutfağa girdi "Aleksandr, Daşa sana havlu vermemi istedi. Unutmuşsun."</p>

  <p class="calibre11" style="text-align: justify;">"Teşekkürler Marina," diyerek havluyu aldı ve mutfaktan çıktı. Tatyana gözlerini çorbaya dikti.</p>

  <p class="calibre11" style="text-align: justify;">Marina ocağın yanına gelip tencerenin içine bakarak, "Orada ilginç bir şey mi var?" diye sordu.</p>

  <p class="calibre11" style="text-align: justify;">"Hayır," dedi Tatyana doğrularak.</p>

  <p class="calibre11" style="text-align: justify;">"Hımmm," dedi Marina yanından uzaklaşarak. "Burada çok ilginç şeyler oluyor da."</p>

  <p class="calibre11" style="text-align: justify;">Daşa yemekte, "Savaş çok mu kötüydü?" diye sordu.</p>

  <p class="calibre11" style="text-align: justify;">Büyük bir iştah ve mutlulukla yemeğini yiyen Aleksandr, "Garip; ama çok da kötü değildi. İlk iki gün kötüydü; öyle değil mi Dima? O daha iyi biliyor. İki gün boyunca hendek kazdı. Almanlar tam olarak pes edip edemeyeceğimizi görmek istiyordu. Pes etmeyince saldırıyı durdurdular. Adamlarımız, Almanların kalıcı hendekler kazdığını ve yeraltı sığınakları yaptığını söylüyor."</p>

  <p class="calibre11" style="text-align: justify;">"Kalıcı mı? Bu ne demek oluyor?" diye sordu Daşa.</p>

  <p class="calibre11" style="text-align: justify;">Aleksandr, "Bu Leningrad'ı istila etmeyeceklerini gösteriyor," dedi.</p>

  <p class="calibre11" style="text-align: justify;">Koltukta uyuklayan babaları ve Aleksandr'ın yüzündeki tereddütü fark eden Tatyana dışında, bu habere herkes çok sevindi.</p>

  <p class="calibre11" style="text-align: justify;">Tatyana dudağını ısırarak, "Buna sevindiniz mi?" diye sordu.</p>

  <p class="calibre11" style="text-align: justify;">"Evet," dedi Dimitri hemen sanki ona sormuş gibi.</p>

  <p class="calibre11" style="text-align: justify;">"Ben mutlu değilim," dedi Aleksandr. "Savaşacağımızı düşünmüştüm. Adam gibi..."</p>

  <p class="calibre11" style="text-align: justify;">"Ve adam gibi öleceğimizi!" diyerek sözünü kesti Dimitri.</p>

  <p class="calibre11" style="text-align: justify;">"Gerekirse adam gibi öleceğimizi."</p>

  <p class="calibre11" style="text-align: justify;">"Kendi adına konuş. Ben Almanların iki yıl boyunca sığınaklarda durmalarını ve Leningrad'daki insanların açlıktan ölüşünü izlemelerini tercih ederim."</p>

  <p class="calibre11" style="text-align: justify;">"Saçmalama!" dedi Aleksandr bıçağını ve çatalını bırakıp Dimitri'ye bakarak. "Hendek kazarak zaman kaybetmelerinin faydasız olduğunu düşünmüyor musun? Bu korkaklık." Dimitri bir soğuk bakış daha fırlattı ve ağzını silerek votkasından bir yudum aldı. Tatyana şişeyi ona doğru itti.</p>

  <p class="calibre11" style="text-align: justify;">"Bence korkaklık değil," dedi Dimitri. "Akıllıca bir davranış. Oturup bekleyeceksin. Düşman güçsüzleşince saldırıya geçeceksin. Bu bir strateji."</p>

  <p class="calibre11" style="text-align: justify;">Annesi sinirli bir şekilde jambonundan yerken, "Dimoçka, Leningrad'daki insanların açlığa terk edilmesinden bahsederken şaka yapıyordun, öyle değil mi? Yani bunu demek istemedin, değil mi?"</p>

  <p class="calibre11" style="text-align: justify;">"Tabi tabi," dedi Dimitri. "Şaka yapmak istedim."</p>

  <p class="calibre11" style="text-align: justify;">Tatyana sessiz kalan Aleksandr'ı inceledi.</p>

  <p class="calibre11" style="text-align: justify;">Dimitri neredeyse boşalmış olan şişeyi kaldırarak, "Başka votka var mı?" diye sordu. "Bu gece her şeyi unutmak istiyorum."</p>

  <p class="calibre11" style="text-align: justify;">Herkes babalarına baktı ve sonra başını çevirdi.</p>

  <p class="calibre11" style="text-align: justify;">"Aleksandr," dedi Tatyana neşeli bir halde. Onun adını sesli olarak söylemek hoşuna gidiyordu. "Nina İglenko bugün gelerek biraz jambon ve un istedi. Bizde çok olduğu için ona biraz verdim. Bizim gibi ileriyi önceden görmüş olmayı çok istediğini söyledi."</p>

  <p class="calibre11" style="text-align: justify;">"Tatya," dedi sandalyesinde oturan Aleksandr. Tatyana çok şey bildiğini ve söylemediğini hissetmişti. "Ne olursa olsun hiç kimseye bir gram bile yiyecek verme. Anlıyor musun? Nina İglenko senden daha açmış gibi görünse bile."</p>

  <p class="calibre11" style="text-align: justify;">"Biz o kadar aç değiliz," dedi Tatyana.</p>

  <p class="calibre11" style="text-align: justify;">"Evet Aleksandr yemek kartlarımız var. Geçen yılki Finlandiya kampanyası sırasında neredeydin?"</p>

  <p class="calibre11" style="text-align: justify;">"Finlandiyalılarla savaşıyordum," dedi Aleksandr. Tatyana, Daşa'nın niçin her kampanyanın ya da tartışmanın içine savaşı karıştırdığını merak ediyordu. Radyo için propaganda mı yazıyordu?</p>

  <p class="calibre11" style="text-align: justify;">"Daşa ve siz hepiniz, beni dinleyin. Yemeğinize, sanki ölümle sizin aranızdaki son şeymiş gibi iyice sahip çıkın. Tamam mı?" dedi Aleksandr.</p>

  <p class="calibre11" style="text-align: justify;">"Niçin bu kadar ciddi olmak zorundasın?" diye sordu Daşa. "Meşhur espri yeteneğin nerede kaldı? Açlıktan ölmeyeceğiz. Leningrad konseyi bir şekilde yemek getirerek, öyle değil mi? Almanlar tarafından tamamen kuşatılmadık. Yanılıyor muyum?"</p>

  <p class="calibre11" style="text-align: justify;">Aleksandr bir sigara yaktı. "Daşa bana bir iyilik yap ve yiyeceklerine sahip çık."</p>

  <p class="calibre11" style="text-align: justify;">"Peki sevgilim. Sözünü dinleyeceğim," diyerek onu öptü.</p>

  <p class="calibre11" style="text-align: justify;">Aleksandr, Tatyana'ya döndü. "Sen de Tatya."</p>

  <p class="calibre11" style="text-align: justify;">"Pekâlâ." <i class="calibre2">Sevgilim.</i> "Bunu dinleyeceğim." Onu öpmedi.</p>

  <p class="calibre11" style="text-align: justify;">"Aleksandr, Londra 1940 yazında ne kadar süre bombalandı?" diye sordu Daşa.</p>

  <p class="calibre11" style="text-align: justify;">"Kırk gün kırk gece."</p>

  <p class="calibre11" style="text-align: justify;">"Sence burada da o kadar uzun sürer mi?"</p>

  <p class="calibre11" style="text-align: justify;">Bu Tatyana'nın da sormak istediği bir soruydu; ama kendi kendine bile sormayı başaramamıştı.</p>

  <p class="calibre11" style="text-align: justify;">"Daha uzun," dedi Aleksandr. "Bombalama Leningrad kuşatılana ya da biz Almanları buradan atana kadar sürecek."</p>

  <p class="calibre11" style="text-align: justify;">"Burayı kuşatacaklar mı?" diye sordu Daşa. "Gerekirse Leningrad sokaklarında Nazilerle savaşırım."</p>

  <p class="calibre11" style="text-align: justify;">Tatyana, bunun, her gece sığınakta oturan Daşa için oldukça cesur bir konuşma olduğunu düşündü.</p>

  <p class="calibre11" style="text-align: justify;">Aleksandr başını sallayarak, "Onlarla savaşmak istemezsin Daşa. Sokak savaşı sadece etrafı kuşatılan için değil; saldıran taraf için de yıkıcıdır. Çok fazla ölen olur. Bizim sevgili liderimiz bütün adamlarını gözden çıkarırken, Hitler tek adamının bile ölmesine kıyamaz. Leningrad için adamlarının hayatını riske atmaz," diyerek Tatyana'ya baktı. "Sanırım Dima en sonunda istediğine kavuşacak."</p>

  <p class="calibre11" style="text-align: justify;">Tatyana, koltukta, babasının yanında uyuklayan Dimitri'ye baktıktan sonra çay koymaya gitti.</p>

  <p class="calibre11" style="text-align: justify;">"Londra'daki gibi mi olacak?" dedi Daşa siyah kıvırcık saçlarını geriye atarak. "Londra bombalandı; ama insanlar hayatlarına devam ettiler. Genç insanlar dans etmek için kulüplere gitmeye devam etti. Resimleri gördük. Herkes çok neşeli görünüyordu." Aleksandra bakarak gülümsedi ve bacağını okşadı.</p>

  <p class="calibre11" style="text-align: justify;">Aleksandr geri çekilerek, "Daşa sen nerede yaşıyorsun? Londra'da mı?" diye sordu. "Londra şu anda bizim için Mars'tan farksız. Leningrad'da dans kulübü yok. Kuşatma altındayız diye kulüp mü açacaklarını düşünüyorsun?"</p>

  <p class="calibre11" style="text-align: justify;">Daşa'nın yüzü asıldı. "Kuşatma mı?"</p>

  <p class="calibre11" style="text-align: justify;">"Daşa! Londra kuşatılmadı. Farkı anlıyor musun?"</p>

  <p class="calibre11" style="text-align: justify;">"Biz kuşatıldık mı?" diye sordu Daşa.</p>

  <p class="calibre11" style="text-align: justify;">Aleksandr cevap vermedi.</p>

  <p class="calibre11" style="text-align: justify;">Annesi, Daşa, Marina ve büyükanneleri Aleksandr'ı göz hapsine aldı. Tatyana ise elinde çay fincanları ve çaydanlıkla kapıda duruyordu.</p>

  <p class="calibre11" style="text-align: justify;">Tatyana, "Aslında kuşatıldık. Almanlar bu yüzden buraya yerleşti. Kendi adamlarını kaybetmeyecekler. Bizi açlıktan öldürecekler. Öyle değil mi Aleksandr?" derken yüzüne bakmadı.</p>

  <p class="calibre11" style="text-align: justify;">Aleksandr, "Bu gece yeterince soru cevapladım. Siz yemeğinizi kimseyle paylaşmayın, yeter," dedi.</p>

  <p class="calibre11" style="text-align: justify;">Annesi şaşkınlık içinde, "Aleksandr, Almanların Peterhof sarayında olduğunu duydum. Bu doğru mu?" diye sordu.</p>

  <p class="calibre11" style="text-align: justify;">"Peterhof a gittiğimiz günü hatırlıyor musun sevgilim?" dedi Daşa elini tutarak. "Aleksandr, o en mutlu olduğum gündü. O tasasız ve özgür olduğumuz son gündü. Hatırlıyor musun?"</p>

  <p class="calibre11" style="text-align: justify;">"Hatırlıyorum," dedi Aleksandr, Tatyana'ya bakmadan.</p>

  <p class="calibre11" style="text-align: justify;">"O harika günden sonra hiçbir şey eskisi gibi olmadı," dedi Daşa üzgün bir halde.</p>

  <p class="calibre11" style="text-align: justify;">Aleksandr, annelerine dönerek, "İrina Fedorovna, aslında Peterhof Almanların elinde. Naziler saraydaki halıları aldılar ve bunları hendeklerinin kenarına sıraladılar," dedi.</p>

  <p class="calibre11" style="text-align: justify;">Daşa çayından bir yudum alarak, "Sevgilim, belki de Dimitri haklıydı. Leningrad'da daha üç milyon insan var. Bu feda etmek için büyük bir nüfus, öyle değil mi?" diyerek duraksadı. "Leningrad kumandanı teslim olmayı düşündü mü?"</p>

  <p class="calibre11" style="text-align: justify;">Aleksandr, Daşa'ya baktı. Tatyana gözlerinin anlatmak istediği şeyi çözmeye çalışıyordu.</p>

  <p class="calibre11" style="text-align: justify;">"Yani," diye devam etti Daşa. "Eğer teslim olursak..."</p>

  <p class="calibre11" style="text-align: justify;">"Teslim olursak ne değişecek?" dedi Aleksandr. "Daşa, biz Almanların işine yaramayız. Ukrayna'da neler yaptıklarını okudun mu hiç?"</p>

  <p class="calibre11" style="text-align: justify;">"Okumamaya çalışıyorum," dedi Daşa.</p>

  <p class="calibre11" style="text-align: justify;">"Ben şimdi okuyorum," dedi Tatyana.</p>

  <p class="calibre11" style="text-align: justify;">Aleksandr devam etti. "Dimitri bir ara, Alman kampında mahkûm olmanın iyi bir fikir sayılabileceğini düşünüyordu. Tabi Nazilerin mahkûmları nasıl öldürdüğünü; köyleri yaktığını; bütün hayvanları kestiğini; ağılları yerle bir ettiğini; bütün Yahudileri, kadınları ve çocukları öldürdüğünü öğrenene kadar."</p>

  <p class="calibre11" style="text-align: justify;">"Bütün kadınların ırzına da geçtiler," dedi Tatyana.</p>

  <p class="calibre11" style="text-align: justify;">Daşa ve Aleksandr ona baktı.</p>

  <p class="calibre11" style="text-align: justify;">"Tatya, bana çilek reçelini uzatır mısın?" dedi Daşa.</p>

  <p class="calibre11" style="text-align: justify;">"Bu kadar çok okuma Tatya," dedi Aleksandr çayına bakarak.</p>

  <p class="calibre11" style="text-align: justify;">Ağzına bir kaşık çilek reçeli atan Daşa, "Peki kuşatıldıysak, Leningrad'a yemek nasıl girecek?" diye sordu.</p>

  <p class="calibre11" style="text-align: justify;">Annesi, "Çok yiyeceğimiz var. Oldukça fazla depoladık," dedi.</p>

  <p class="calibre11" style="text-align: justify;">Daşa hemen atıldı. "Bilmiyorum anne. Sanınm bu konuda Dimitri ile hemfikirim. Bence teslim..."</p>

  <p class="calibre11" style="text-align: justify;">Aleksandr, Tatyana'ya bir bakış fırlatarak başını salladı. "Hayır!" dedi. "Öyle değil mi Tatya? <i class="calibre2">Güçsüz ya da başarısız olmayacağız. Sonuna kadar gideceğiz... Denizlerde ve okyanuslarda savaşabiliriz... Havada, adamızı ne pahasına olursa olsun savunabiliriz.</i>"</p>

  <p class="calibre11" style="text-align: justify;">Tatyana, Aleksandra bakıp cesur bir şekilde, <i class="calibre2">"Sahillerde savaşacağız,"</i> dedi." <i class="calibre2">Tarlalarda ve sokaklarda savaşacağız... Dağlarda mücadele edeceğiz."</i> Boğazında bir düğüm vardı. <i class="calibre2">"Asla teslim olmayacağız."</i> Cümlesini bitirdiğinde ellerinin titrediğini fark etti. "Churchill."</p>

  <p class="calibre11" style="text-align: justify;">Daşa öfkeli bir şekilde, "Gidip bize çay getirir misin Churchill?" dedi.</p>

  <p class="calibre11" style="text-align: justify;">Marina, Tatyana'ya yardım etmek için mutfağa gelip, "Tatya, hayatımda ablan kadar kalın kafalı ve aptal bir insan görmedim," diye fısıldadı.</p>

  <p class="calibre11" style="text-align: justify;">"Ne söylediğini bilmiyorsun," dedi Tatyana durgun bir halde.</p>

  <p class="calibre10" style="text-align: justify;"> </p>

  <p class="calibre11" style="text-align: justify;">Birkaç gün sonra Tatyana ve Daşa ne kadar yiyecekleri kaldığını hesapladı. Bunların çoğu, Tatyana'nın savaşın ilk günü Aleksandr ile birlikte aldıklarıydı.</p>

  <p class="calibre11" style="text-align: justify;">O kısa günde.</p>

  <p class="calibre11" style="text-align: justify;">O gün sanki başka bir hayata aitmiş gibi uzak görünüyordu. İki ay önce olmasına rağmen, geçmişe gömülmüş gibiydi.</p>

  <p class="calibre11" style="text-align: justify;">Metanov ailesinin şu anda kırk üç kilo jambonu, dokuz kavanoz domates salçası ve yedi şişe votkası vardı. Tatyana, sekiz gün önce Badayev ambarı yandığında on bir şişe votkalarının olduğunu hatırlayarak şaşırdı. Babaları sandıklarından daha fazla içiyor olmalıydı.</p>

  <p class="calibre11" style="text-align: justify;">Bunlar dışında, iki kilo kahve, dört kilo çay, on kilo şeker, dört kilo arpa, altı kilo yulaf ve on kilo unları vardı.</p>

  <p class="calibre11" style="text-align: justify;">"Oldukça fazla gibi görünüyor, öyle değil mi?" dedi Daşa. "Kuşatma ne kadar daha sürebilir ki?"</p>

  <p class="calibre11" style="text-align: justify;">"Aleksandr'a göre, sonuna kadar," dedi Tatyana.</p>

  <p class="calibre11" style="text-align: justify;">Her birinde 250 kibrit olan yedi kutuları vardı.</p>

  <p class="calibre11" style="text-align: justify;">Annesi ayrıca karaborsadan yiyecek almak için 900 rublelerinin olduğunu söyledi. "Haydi şimdi gidip bir şeyler alalım anne," dedi Tatyana.</p>

  <p class="calibre11" style="text-align: justify;">İki kardeş anneleriyle birlikte, Ağustos'ta St. Nicholas kilisesinin yakınındaki Oktabrski Rayon'da açılan markete gittiler. Yürüyerek oraya gitmek bir saatlerini aldı ve raflardaki ürünlerin etiketini görünce şoka girdiler. Yumurta, peynir, tereyağı, jambon ve havyar bile vardı. Fakat şekerin kilosu on yedi rubleydi. Annesi gülerek kapıya yönelince Tatyana kolundan tutarak, "Anne cimrilik yapma. Yiyecek al," dedi.</p>

  <p class="calibre11" style="text-align: justify;">"Beni bırak sersem şey," dedi annesi. "Ben bir kilo şekere on yedi ruble verecek kadar salak mıyım? Baksana 100 gram peynir on ruble. Dalga mı geçiyorlar?" Tezgâhtara bağırdı. "Siz dalga mı geçiyorsunuz? Diğer dükkânların önündeki gibi kuyruk olmamasına şaşmamak lazım. Bu fiyatlara kim yiyecek alır?"</p>

  <p class="calibre11" style="text-align: justify;">Genç tezgâhtar gülümseyerek başını salladı. "Ya alın, ya da marketten çıkın "</p>

  <p class="calibre11" style="text-align: justify;">"Gidiyoruz," dedi anneleri. "Haydi."</p>

  <p class="calibre11" style="text-align: justify;">Tatyana kıpırdamadı. "Anne, Aleksandr'ın söylediklerini hatırlıyor musun?" Kirov'daki işinde ve hastanede biriktirdiği rubleleri çıkardı. Çok fazla bir şey yoktu. Haftada yirmi ruble alıyor ve on rublesini ailesine veriyordu. Ancak yüz ruble biriktirmeyi başarmıştı. Kırk rubleye beş kilo un, on rubleye dört paket maya, yedi rubleye bir paket şeker ve otuz rubleye bir kilo jambon aldı. Geri kalan parasıyla da bir kutu kibrit, 500 gram çay, kızartmak için bayat ekmek ve kraker istedi.</p>

  <p class="calibre11" style="text-align: justify;">Cumartesinin geri kalan kısmını ekmeği küçük parçalara bölüp fırında pişirmekle geçirdi. Annesi, babası ve hatta Daşa bunu yaptığı için ona güldü. "Bayat ekmeğe üç ruble verdi ve şimdi onu kızartıyor. Onu yiyeceğimizi sanıyor!" Tatyana onları duymazlıktan geldi ve Aleksandr'ın Voentorg dükkânında söylediklerini hatırladı. <i class="calibre2">Bir daha hiç görmeyecekmiş gibi al.</i></p>

  <p class="calibre11" style="text-align: justify;">O akşam Aleksandr olanları dinledi ve sonra, "İrina Fedorovna, dokuz yüz rublenizin hepsiyle o bayat ekmekten almalıydınız," dedi. "Tatya'nın yaptığı gibi."</p>

  <p class="calibre11" style="text-align: justify;">Tatyana içinden Aleksandr'a teşekkür etti. Odanın diğer tarafındaydı ve içerisi insan doluydu. Ona günlerdir dokunamamıştı. Ondan uzak durmak için büyük çaba harcıyor ve isteğini yerine getirmeye çalışıyordu.</p>

  <p class="calibre11" style="text-align: justify;">Annesi söylediklerini umursamadı. "Ben şekere bile on yedi ruble vermeye kıyamadım. Haklı değil miyim Georgi?"</p>

  <p class="calibre11" style="text-align: justify;">Georgi koltuğun üzerinde sızmıştı bile. Yine çok içmişti.</p>

  <p class="calibre11" style="text-align: justify;">"Haklı değil miyim anne?"</p>

  <p class="calibre11" style="text-align: justify;">Büyükanne Maya resim yapıyordu. "Sanırım öyle İrina," dedi. "Ama ya haklı olan Aleksandr ise?"</p>

  <p class="kisim_adi" style="text-align: justify;">5</p>

  <p class="calibre11" style="text-align: justify;">Almanlar son derece dakikti. Her akşamüstü saat 17:00'de sirenler çalmaya başlıyor ve radyo metronomu dakikada 200 kez atıyordu. Düşen bombaların yarattığı korkuyu sadece Tatyana'nın kendi içinde yaşadığı yalanların korkusu, Aleksandr'ın hayatı için duyduğu endişeler ve ailesini tamamen boşlayan, aylardan eylül olduğunu dahi unutan babasına karşı duyduğu öfke bastırabiliyordu. Babası bir gün siren sesini duyunca, "Bu imkânsız," dedi. "Sanki bin gündür bizi bombalıyorlar."</p>

  <p class="calibre11" style="text-align: justify;">"Hayır. Sadece on bir gün oldu baba," dedi Tatyana. "Sadece on bir."</p>

  <p class="calibre11" style="text-align: justify;">Tatyana'yı o günlerde kızdıran sadece babası değildi. Annesi de kendini işine vermişti. Büyükannesi sanki savaş yokmuş gibi resim yapmaya devam ediyordu. Marina annesi yüzünden endişeliydi ve Tatyana onunla pek fazla konuşmak istemiyordu. Daşa ise Aleksandr'dan başka bir şey düşünmüyordu.</p>

  <p class="calibre11" style="text-align: justify;">Deda ve Babuşka, Molotov'da güvendeydiler. Onlardan daha yeni mektup almıştı. Paşa ise artık yoktu.</p>

  <p class="calibre11" style="text-align: justify;">Dimitri mutsuzdu ve geldiği zaman içtiği içki günden güne artıyordu. Bir akşam Tatyana'yı mutfak camının yanındaki duvara itti ve o sırada Daşa gelmese Tatyana bunun nasıl sonuçlanacağını bilmiyordu.</p>

  <p class="calibre11" style="text-align: justify;">Tatyana'nın içini tek rahatlatan çatıdaki arkadaşları ve Aleksandr'dı.</p>

  <p class="calibre11" style="text-align: justify;">Çatıya ne zaman çıksa, küçük Mariska'nın ortalıkta hoplayıp zıplayarak uçak ve bomba beklediğini görüyordu. Ailesi tarafından hiç ilgi görmeyen yedi yaşındaki çocuk uçaklara el sallıyordu. "Buradayım!" diye bağırırken kıvırcık saçları da onunla birlikte zıplıyordu.</p>

  <p class="calibre11" style="text-align: justify;">Anton sopasıyla bombaları durdurmak için bekliyordu. Tatyana yere oturup bir kraker çıkararak, "Ama Anton bomba kafana düşerse ne olacak? Kask sopanın ucunda duruyor. Bomba başına isabet ederse ne yapacaksın? Neden kaskı başına takıp yanıma oturmuyorsun?"</p>

  <p class="calibre11" style="text-align: justify;">Bunu yapmadı ve heyecan içinde parçalayıcı bombalardan bahsetmeye başladı. Bunlar, başını kaldırıp bakmaya fırsat vermeden insanı ikiye ayırıyordu. Tatyana, Anton'un, birinin bu bombalarla parçalandığını görmek istediğine adı gibi emindi.</p>

  <p class="calibre11" style="text-align: justify;">Tatyana krakerini yerken, yüzündeki yorgunluğa rağmen eğlenmeye çalışan Mariska'yı izledi.</p>

  <p class="calibre11" style="text-align: justify;">Mariska koşarak Tatyana'nın yanına gelip, "Taneçka, ne çiğniyorsun?" diye sordu.</p>

  <p class="calibre11" style="text-align: justify;">"Kraker," dedi Tatyana elini cebine sokarak. "Bir tane ister misin?"</p>

  <p class="calibre11" style="text-align: justify;">Mariska büyük bir hevesle başını salladı ve Tatyana'nın, "Dur," demesine fırsat vermeden krakeri elinden kaparak ağzına attı. Çiğneyip yuttuktan sonra, "Başka var mı?" diye sordu.</p>

  <p class="calibre11" style="text-align: justify;">Tatyana, bir anda Mariska'da önceden görmediği bir şey fark etti. Ayağa kalkarak elini tuttu. Küçük kızla merdivenlere doğru yürüyerek, "Annenle baban nerede?" diye sordu.</p>

  <p class="calibre11" style="text-align: justify;">Mariska omuz silkerek, "Sanınm uyuyorlar," dedi.</p>

  <p class="calibre11" style="text-align: justify;">Anton, Tatyana'nın arkasından seslendi. "Yapma Tatyana. Onu kendi haline bırak."</p>

  <p class="calibre11" style="text-align: justify;">Tatyana, Mariska'yı odasına götürdü. "Anne, baba, sizi görmek isteyen biri var," dedi küçük kız.</p>

  <p class="calibre11" style="text-align: justify;">Annesi ve babası yattıkları yerden kıpırdamadılar. İkisi de yüzüstü uzanmıştı. Oda, Tatyana'nın kullandığı ortak tuvalet gibi kokuyordu. "Benimle yukarı gel Mariska. Sana yiyecek bir şeyler bulayım."</p>

  <p class="calibre10" style="text-align: justify;"> </p>

  <p class="calibre11" style="text-align: justify;">Ertesi sabah 6:30'da Tatyana duşunu almış ve giyinmiş bir halde uyuyan ablasının başına dikildi. "Daşenka, 8:00'de çalan sirenlere çalar saat muamelesi yapmazsan sevinirim. Şimdi kalk da birlikte yiyecek bir şeyler almaya gidelim."</p>

  <p class="calibre11" style="text-align: justify;">Daşa biraz kımıldandı. "Neden Tatya?" dedi. "Kendi başına gayet iyi alışveriş yapıyorsun."</p>

  <p class="calibre11" style="text-align: justify;">Tatyana, Marina ile Daşa'nın üzerindeki battaniyeyi çekerek, "Haydi," dedi. "Gelin de sabah daha fazla seçeneğin olduğunu görün."</p>

  <p class="calibre11" style="text-align: justify;">Kızlar kımıldamadı.</p>

  <p class="calibre11" style="text-align: justify;">"Gelmezseniz, saat 17:00'deki yemekten yiyemeyeceksiniz," dedi.</p>

  <p class="calibre11" style="text-align: justify;">Marina ile Daşa gözlerini açmadı.</p>

  <p class="calibre11" style="text-align: justify;">"Eğer onu kaçırırsanız, geç saatte yemek aramaya çıkarsınız. Mesela 21:00'de."</p>

  <p class="calibre11" style="text-align: justify;">Tatyana, Aleksandr'ın Leningrad'da olabileceğini düşündü. Belki o gece gelip onunla sohbet eder ve böylece hâlâ yaşadığının farkına varırdı. Kimse onunla konuşamaz mıydı? Herkes kendi kabuğuna çekilmişti ve o yokmuş gibi davranıyordu. Tatyana paltosunu ilikledi ve Nekrasova'dan dükkâna doğru yürüdü. Aleksandr'ın gelmesini ve ona yaşadığını hatırlatmasını istiyordu.</p>

  <p class="calibre11" style="text-align: justify;">O akşam hava saldırısı sırasında Aleksandr, aksi Dimitri ile birlikte geldi. Oda her zamanki gibi kalabalıktı. Tatyana fasulye ve pilav pişirmek için mutfağa gitti. Aleksandr da onu takip edince kalbi küt küt atmaya başladı. Fakat mutfağa önce Zanna Sarkova, ardından da Petr Petrov, Daşa ve Marina gelince Aleksandr dışarı çıktı.</p>

  <p class="calibre11" style="text-align: justify;">Yemek vaktinde yan odada sızmış olan babası dışında herkes sofradaydı. Tatyana Aleksandr ile konuşamamıştı ve gözlerine bakamamıştı. Ya önündeki yemeğe ya da annesine bakıyordu. Her şeyi anlamış gibi görünen Marina, Daşa ve büyükannesiyle de göz göze gelemiyordu.</p>

  <p class="calibre11" style="text-align: justify;">Sovyet ordusunun Nevayı Almanlardan koruyamayacak kadar kötü durumda olduğunu konuşurlarken, Aleksandr, "İki gün önce taburum Neva ya giderek hendek kazdı. Havan topları yerleştirdik. Ama sizin de bildiğiniz gibi düzen yok. NKVD bile çok az destek veriyor," dedi.</p>

  <p class="calibre11" style="text-align: justify;">"Aynı anda bir sürü yerde olmazlar;" dedi Tatyana. "Çok fazla görevleri var. Sınır askerleri, Kirov fabrikası nöbetçileri, sokak milisleri..."</p>

  <p class="calibre11" style="text-align: justify;">"Gestapo," diyerek sözünü tamamladı Aleksandr. "İçişleri bakanlarını ve iç güvenlikten sorumlu nöbetçileri de unutmamak lazım."</p>

  <p class="calibre11" style="text-align: justify;">Herkes gülümsedi ve Tatyana gözlerini yine yemeğine çevirdi. Tatyana, onu geçmişinden kurtarıp birlikte bir geleceğe taşımak için eline dokunmak istiyordu. Ailesi ve Dimitri masada olduğu için ona dokunmadı. Fakat Aleksandr'ın buna ihtiyacı vardı. Bir an için ayağa kalkıp ona ihtiyacı olan bu şeyi vermeyi ve ondan hiçbir şey beklemeyenleri bir kenara itmeyi düşündü.</p>

  <p class="calibre11" style="text-align: justify;">Ayağa kalktı ve masayı toplamaya başladı. Aleksandr'ın tabağını alırken kalçasına hafifçe dirseğini dokundurdu ve hemen geri çekildi.</p>

  <p class="calibre11" style="text-align: justify;">"Tatya, eğer Almanlar eylülün ilk iki haftasında saldırmış olsalardı, başarıyı garantileyeceklerdi," diyerek devam etti Aleksandr. "Ne tankımız, ne de silahımız var. Shlisselburg'daki tek ordumuz Karelian kuvvetlerinden geriye kalan askerlerden ve silahsız birkaç gönüllüden oluşuyor." Bir an duraksadı. "Luga'daki gönüllüler ne kadar iyi eğitilmişti Tatya? Hiç kimse, bombalama anında Tatya gibi davranamıyor."</p>

  <p class="calibre11" style="text-align: justify;">Daşa araya girdi. "Onunla savaş hakkında ne diye konuşuyorsun? Bu konuya çok ilgisiz. Ona Puşkin'den falan bahset. Belki de yemek pişirmekten. O savaşın sürdüğünün bile farkında değil."</p>

  <p class="calibre11" style="text-align: justify;">Aleksandr ciddi bir yüz ifadesiyle, "Pekâlâ Tatya, Puşkin'den konuşmak ister misin?" diye sordu.</p>

  <p class="calibre11" style="text-align: justify;">Bir anda şaşıran Tatyana, "Konu yemekten açılmışken, bana yiyecek alabileceğim güvenli bir dükkân söyler misin? Nereye gitsem bombalar atılıyor. Bu çok... huzur bozucu," dedi ve Aleksandr gülmeye başladı.</p>

  <p class="calibre11" style="text-align: justify;">"Bundan kurtulmanın tek yolu var," dedi. "Hiçbir yere gitme ve bombardıman sırasında sığınakta otur."</p>

  <p class="calibre11" style="text-align: justify;">Hiç kimse tek kelime etmedi.</p>

  <p class="calibre11" style="text-align: justify;">Tatyana, Daşa'nın bir şey söylemesine fırsat vermemek için, "Merak ettiğim şey şu: bana nereden bomba atıyorlar?" dedi.</p>

  <p class="calibre11" style="text-align: justify;">"Pulkovo dağından," dedi Aleksandr. "Uçakla saldırma ihtiyacı bile hissetmiyorlar. Gökyüzünde ne kadar az uçak olduğunu fark etmedin mi?"</p>

  <p class="calibre11" style="text-align: justify;">"Hayır. Dün gece yaklaşık yüz uçak vardı."</p>

  <p class="calibre11" style="text-align: justify;">"Geceleri öyle. Çünkü karanlık çökünce uçaklarını vurmamız zorlaşıyor. Ama kıymetli hava kuvvetlerini ziyan etmek istemiyorlar. Bu yüzden de gün boyunca Pulkovo dağında oturup bombalarını Smolni'ye kadar ulaştırıyorlar. Pulkovo'nun nerede olduğunu biliyorsun, öyle değil mi Tatya? Kirov'un hemen yakınında."</p>

  <p class="calibre11" style="text-align: justify;">Kirli tabakları toplarken bir anda kıpkırmızı oldu. Bu konuyu kapatmalıydı. Ama içinden devam etmesini istedi; çünkü ancak bu şekilde nefes alabilecekti. Mutfaktan geldiğinde annesi, "Artık Kirov'da çalışmadığın için Tanrı'ya şükürler olsun Taneçka," dedi.</p>

  <p class="calibre11" style="text-align: justify;">Aleksandr, Tatyana'nın yemek almak için Suvorovski'ye gitmemesini önerdi. Tatyana ona zaten gitmediğini söyledi. "Fontanka ve Nekrasova'daki dükkânlara gidiyorum. Her sabah 7:00'de oradayım. Öyle değil mi Daşa?"</p>

  <p class="calibre11" style="text-align: justify;">"Bilmiyorum," dedi Daşa. "Ben gitmiyorum."</p>

  <p class="calibre11" style="text-align: justify;">"Mümkün olduğunda güneydeki ve kuzeydeki caddelerden geçme," dedi Aleksandr, Tatyana'ya bakarak.</p>

  <p class="calibre11" style="text-align: justify;">Daşa gülmeye başladı. "Ama sevgilim bu Leningrad'daki caddelerin yarısı demek oluyor."</p>

  <p class="calibre11" style="text-align: justify;">"Bunu nereden bileceksin?" dedi Tatyana. "Bombardıman bitmeden dışarı çıkmıyorsun."</p>

  <p class="calibre11" style="text-align: justify;">Daşa, Aleksandr'ın boynuna sarılarak Tatyana'ya dil çıkardı. "Aklım olduğu için böyle davranıyorum."</p>

  <p class="calibre11" style="text-align: justify;">Aleksandr, Daşa'nın elini hafifçe iterek, "Sen bombardıman bitmeden çıkıyor musun Tatya?" diye sordu.</p>

  <p class="calibre11" style="text-align: justify;">Daşa, "Dalga mı geçiyorsun? Çok aptalca davranıyor. Ona sığınağa ne kadar sıklıkla gittiğini bir sor," dedi.</p>

  <p class="calibre11" style="text-align: justify;">Kalabalık odanın içinde sessizlik oldu.</p>

  <p class="calibre11" style="text-align: justify;">Aleksandr'ın gözleri fal taşı gibi açıldı.</p>

  <p class="calibre11" style="text-align: justify;">Tatyana huzursuz bir halde, "Gidiyorum," diyerek omuz silkti. "Dün merdivenlerin altında oturdum."</p>

  <p class="calibre11" style="text-align: justify;">"Evet sadece üç dakika. Aleksandr, Tatya kıpırdamadan duramıyor."</p>

  <p class="calibre11" style="text-align: justify;">"Çatıya çıkmadı, öyle değil mi?"</p>

  <p class="calibre11" style="text-align: justify;">Hiç kimse bir şey söylemedi. Tatyana, Aleksandr'ın bakışlarından kaçmak için dikiş makinesiyle oynamaya başladı. "Nevski Prosppekt'e gidebilir miyim?" diye sordu yüzüne bakmadan.</p>

  <p class="calibre11" style="text-align: justify;">"Asla! Orası en çok bombaladıkları yer. Ama Astoria otelini vurmamaya dikkat ediyorlar. Astoria'nın nerede olduğunu biliyorsun Tatya. St. Ishak'ın hemen yanınnda."</p>

  <p class="calibre11" style="text-align: justify;">Tatyana kıpkırmızı oldu.</p>

  <p class="calibre11" style="text-align: justify;">Aleksandr telaş içinde devam etti. "Hitler, Nevski'den bayrağı elinde dolaştıktan sonra otelde kutlama yapmak için orayı vurmuyor. Nevski'den uzak dur. Doğu ve batıdaki caddelerin de kuzeyinden asla geçme. Anlıyor musun?"</p>

  <p class="calibre11" style="text-align: justify;">Tatyana sessiz kaldı. "Astoria'daki kutlama ne zaman?" diye sordu en sonunda.</p>

  <p class="calibre11" style="text-align: justify;">"Ekimde," dedi Aleksandr. "Leningrad'daki halkın şehri ekimde terk edeceğini düşünüyor. Ama bana kalırsa Hitler daha yavaş davranacak."</p>

  <p class="calibre11" style="text-align: justify;">Marina, "Aleksandr, sen olmasan ne yapardık?" dedi.</p>

  <p class="calibre11" style="text-align: justify;">Daşa, Aleksandr'ın yanına gidip ona sarılarak, "Kes şunu Marina. Git Tatyana'nın askeriyle flört et," dedi.</p>

  <p class="calibre11" style="text-align: justify;">Tatyana kendinden geçmiş halde koltukta yatan Dimitri'ye bakarak, "Evet Marina, bence de," dedi.</p>

  <p class="calibre11" style="text-align: justify;">Fakat Marina, "Ne yani Tatya, senin askerinle flört etmemi mi istiyorsun?" diye sordu.</p>

  <p class="calibre11" style="text-align: justify;">Tatyana kendilerini yeterince geri çekemediklerini düşündü.</p>

  <p class="calibre11" style="text-align: justify;">Çaydan sonra ortalığı toplarken, Dimitri uyandı ve Tatyana'yı üzerine çekti. "Taneçka...." diye mırıldandı.</p>

  <p class="calibre11" style="text-align: justify;">Tatyana kalkmaya çalıştı; ama Dimitri onu bırakmıyordu. "Tatya," diye fısıldadı. "Ne zaman?" Nefesi içki kokuyordu. "Daha fazla bekleyemem."</p>

  <p class="calibre11" style="text-align: justify;">"Dima beni bırak," dedi Tatyana. "Elimde ıslak bez var."</p>

  <p class="calibre11" style="text-align: justify;">"Evet Dima," dedi annesi. "Tatya, sanırım çok içki içti."</p>

  <p class="calibre11" style="text-align: justify;">Tatyana, Aleksandr'ın hemen arkasında olduğunu hissetti. "Evet," dediğini duydu. Dimitri'nin kollarını Tatyana'nın üzerinden çekerek ayağa kalkmasına yardım etti. "Gerçekten de çok içiyor." Kolunu bir süre sıkıca tuttuktan sonra bıraktı.</p>

  <p class="calibre11" style="text-align: justify;">"Ne sorunu var Tatya?" diye sordu annesi. "Bugünlerde çok tuhaf ve huysuz. Hiç konuşmuyor ve sana kötü davranıyor."</p>

  <p class="calibre11" style="text-align: justify;">Tatyana nefes nefese kalmış bir halde Dimitri'ye baktı. "Ölümünün yaklaştığını hissettikçe bana olan ilgisi azalıyor," dedi annesine. Arkasına döndü ve Aleksandr'a bakmadan mutfağa gitti. Ancak Marina ile büyükannesinin ona baktığını hissetmişti. Daşa da diğer odada babasıyla ilgileniyordu.</p>

  <p class="kisim_adi" style="text-align: justify;">6</p>

  <p class="calibre11" style="text-align: justify;">Tatyana bütün bunları kaldırabileceğini düşünüyordu. Fakat Badayev'in yanmasından iki hafta sonra bir gece işten geldiklerinde, yemek pişirmek yerine aç ve yorgun halde sığınakta otururken, Daşa Tatyana'nın yanına gelerek heyecan içinde, "Tahmin edin ne oldu? Aleksandr ve ben evleniyoruz!" dedi.</p>

  <p class="calibre11" style="text-align: justify;">Gaz lambası Tatyana'nın içinde olanları saklayamayacağı kadar çok ışık veriyordu. Marina zor nefes alıyordu. Ancak dışarıda bombalar patlamasına rağmen çok mutlu olan Daşa, Tatyana'nın duygularından bihaberdi.</p>

  <p class="calibre11" style="text-align: justify;">Marina, "Bu harika Daşa. Tebrik ederim!" dedi.</p>

  <p class="calibre11" style="text-align: justify;">Annesi, "Daşenka, sonunda çocuklarımdan birinin kendine ait bir ailesi olacak. Ne zaman evleniyorsunuz?" diye sordu.</p>

  <p class="calibre11" style="text-align: justify;">Annesinin yanında oturan babası bir şeyler mırıldandı.</p>

  <p class="calibre11" style="text-align: justify;">"Tatya, beni duydun mu?" dedi Daşa. "Evleniyorum!"</p>

  <p class="calibre11" style="text-align: justify;">"Duydum," dedi Tatyana. Başını çevirince Marina'nın sempatik ve merhamet dolu bakışlarıyla karşılaştı. Tatyana hangisinin daha kötü olduğunu bilmiyordu. Tekrar gülümseyen ablasına döndü. "Tebrikler. Çok mutlu olmalısın."</p>

  <p class="calibre11" style="text-align: justify;">"Mutlu mu? Havalarda uçuyorum! Düşünebiliyor musun? Daşa Belova olacağım." Kıkırdamaya başladı. "Bir iki günlük izin alır almaz, evlendirme dairesine gideceğiz."</p>

  <p class="calibre11" style="text-align: justify;">"Korkmuyor musun?"</p>

  <p class="calibre11" style="text-align: justify;">"Hayır," dedi Daşa. "Neden korkayım ki? Aleksandr gayet rahat. Bunu başaracağız."</p>

  <p class="calibre11" style="text-align: justify;">"Bu kadar emin olmana sevindim."</p>

  <p class="calibre11" style="text-align: justify;">Daşa, hâlâ nasıl olduğu yerde durabildiğini merak eden Tatyana'ya sarılarak, "Sorun ne?" diye sordu. "Seni yataktan atmayacağım. Büyükannem bir iki günlüğüne bize kendi yatağını verecek." Daşa onu öptü. "Evleniyorum Tatya! Buna inanabiliyor musun?"</p>

  <p class="calibre11" style="text-align: justify;">"Hayır."</p>

  <p class="calibre11" style="text-align: justify;">"Biliyorum!" diye heyecan içinde haykırdı Daşa. "Buna kendim bile inanamıyorum."</p>

  <p class="calibre11" style="text-align: justify;">"Savaştayız. Ölebilir Daşa."</p>

  <p class="calibre11" style="text-align: justify;">"Bunu biliyorum. Farkında olmadığımı mı sanıyorsun? Bu konuda kötümser olma."</p>

  <p class="calibre11" style="text-align: justify;">"Kötümser değilim," dedi Tatyana titreyerek. Gözlerini kapadı.</p>

  <p class="calibre11" style="text-align: justify;">"Tanrı'ya şükürler olsun ki en sonunda o berbat Dubrovka'dân Shlisselburg'a gitti. Orası daha sakin," diyerek gülümsedi Daşa. "Şu anda ne yapıyorum biliyor musun? Gözlerimi kapatıp onu düşünüyorum ve hayatta olduğunu hissediyorum." Böbürlenerek, "Benim altıncı hissim kuvvetlidir," diye ekledi.</p>

  <p class="calibre11" style="text-align: justify;">Marina yüksek bir sesle öksürmeye başladı. Tatyana gözlerini açıp ona bakınca, öksürüğü kesildi.</p>

  <p class="calibre11" style="text-align: justify;">"Ne istiyorsun Daş?" diye fısıldadı. "Ölen bir askerin kız arkadaşı olmak yerine dul mu kalmak istiyorsun?"</p>

  <p class="calibre11" style="text-align: justify;">"Tatya!"</p>

  <p class="calibre11" style="text-align: justify;">Tatyana hiçbir şey söylemedi. Onu kim rahatlatacaktı? Annesi, babası, Deda, Babuşka, büyükannesi Maya, hiçbir şey bilmemesine rağmen çok şeyin farkında olan Marina ya da kendi cehenneminde yuvarlanan Dimitri ona yardımcı olmazdı. Onu çok kızdıran ve asla affetmeyeceği Aleksandr da bunu başaramazdı.</p>

  <p class="calibre11" style="text-align: justify;">Tatyana kendini çok huzursuz hissedince daha fazla olduğu yerde oturamadı. Bombardıman sırasında sığınaktan çıkarken Daşa'nın şaşkın ses tonunu duydu. "Onun nesi var?"</p>

  <p class="calibre11" style="text-align: justify;">O geceyi Marina ve Daşa'nın yanında nasıl geçirmişti? Bunu hiç bilmiyordu. Bu Tatyana'nın hayatındaki en kötü geceydi.</p>

  <p class="calibre11" style="text-align: justify;">Ertesi sabah geç kalktı ve her zamanki gibi Fontanka ile Nekrasova'daki dükkânlara gitmek yerine, eski okulunun yakınındaki Old Nevski'ye uğradı. Orada güzel ekmek olduğunu duymuştu. Sirenler çalmaya başladı ve o kendini korumak için hiçbir girişimde bulunmadı.</p>

  <p class="calibre11" style="text-align: justify;">Tatyana yere bakarak yürüdü. Patlayan bombaların, yıkılan binaların ve uzaktan gelen insan çığlıklarının sesi içindeki acıyı bastıramıyordu.</p>

  <p class="calibre11" style="text-align: justify;">Tatyana artık savaştan korkmadığını fark etti. Korkusuz olduğunu ilk kez görüyordu. Her zaman cesur davranan Paşa olmuştu. Daşa kendinden emindi. Deda son derece dürüst, babası sert ve sarhoş, annesi emretmeyi seven biri ve büyükannesi Anna ise kibirliydi. Tatyana herkesin içinde gizli olan tedirginliğini ve korkularını tek başına omuzlarında taşımıştı. Savaştan korkmuyordu. Bu günde binlerce kez olan şimşekten korkmak gibi bir şey olurdu. Tatyana'yı üzen savaş değil; kırılan kalbiydi.</p>

  <p class="calibre11" style="text-align: justify;">İşe gitti ve saat 19:00 olduğunda hâlâ çıkmamıştı. Saat 20:00'de hemşirelerin odalarının yerlerini silerken Marina'nin kapıdan girip ona doğru geldiğini fark etti. Onu görmek istemiyordu.</p>

  <p class="calibre11" style="text-align: justify;">"Tatya, ne yapıyorsun?" diye sordu Marina. "Herkes seni merak etti. Öldüğünü düşündüler."</p>

  <p class="calibre11" style="text-align: justify;">"Ölmedim," dedi Tatyana. "Buradayım ve yerleri siliyorum."</p>

  <p class="calibre11" style="text-align: justify;">"Paydos vaktinin üzerinden üç saat geçti. Neden eve gelmedin?"</p>

  <p class="calibre11" style="text-align: justify;">"Yerleri siliyorum Marina. Görmüyor musun? Önümden çekil. Ayakkabıların ıslanacak." Tatyana bakışlarını beze dikti.</p>

  <p class="calibre11" style="text-align: justify;">"Tatya herkes seni bekliyor. Dimitri ile Aleksandr da geldi. Çok bencilce davranıyorsun. Bütün aile senin için üzgün olduğu için, Daşa'nın sevinçli haberini kutlayamıyor."</p>

  <p class="calibre11" style="text-align: justify;">Tatyana yeri silmeye devam ederek, "Pekâlâ," dedi. "Beni buldun. Buradayım işte. Onlara endişelenmemelerini ve kutlamayı yapmalarını söyle. Çalışmam lazım. Mesai yapıyorum. Eve geç geleceğim."</p>

  <p class="calibre11" style="text-align: justify;">"Tatya, şimdi gel tatlım," dedi Marina. "Bunun zor olduğunu biliyorum. Ama eve gelip ablanın mutluluğu için kadeh kaldırmalısın. Ne düşünüyorsun?"</p>

  <p class="calibre11" style="text-align: justify;">"Çalışıyorum!" diye bağırdı Tatyana. "Beni lütfen yalnız bırak!" Tekrar önündeki beze baktı ve gözleri yaşla doldu.</p>

  <p class="calibre11" style="text-align: justify;">"Tatya lütfen."</p>

  <p class="calibre11" style="text-align: justify;">"Beni yalnız bırak," diye tekrarladı. "Lütfen."</p>

  <p class="calibre11" style="text-align: justify;">Marina onu dinleyerek hastaneden ayrıldı.</p>

  <p class="calibre11" style="text-align: justify;">Tatyana, hemşirelerin odalarının ardından koridoru, banyoları ve bazı hastaların odalarını da sildi. Daha sonra bir doktor beş bomba kurbanına sargı yapmak için ondan yardım istedi ve Tatyana onunla birlikte gitti. Yaralılardan dördü bir saat içinde öldü. Tatyana seksen yaşında olan son yaralının başında ölene kadar bekledi. Ölmeden önce ona bakarak gülümsemiş ve elini tutarak hayata veda etmişti.</p>

  <p class="calibre11" style="text-align: justify;">Eve döndüğünde herkes uyumuştu. Aleksandr ile Dimitri de çoktan gitmişti. Tatyana koridordaki koltukta uyudu ve herkesten önce kalkıp banyo yaptıktan sonra yiyecek almak için Old Nevski'ye gitti.</p>

  <p class="calibre11" style="text-align: justify;">İşten sonra eve geldiğinde babasının gergin olduğunu gördü. Tatyana ilk başta onu üzen şeyin ne olduğunu anlayamadı. Zaten umurunda da değildi. Babası odaya girip bağırmaya başlayınca, Tatyana ona öfkeli olduğunu fark etti.</p>

  <p class="calibre11" style="text-align: justify;">"Yine ne yaptım?" dedi yorgun bir halde.</p>

  <p class="calibre11" style="text-align: justify;">Babası kelimeleri yuvarlıyordu. Annesi de öfkeliydi; ama en azından sarhoş değildi. Tatyana'nın yanına gelerek, dün gece bütün aile Daşa'nın evliliğini kutlarken nerede olduğunu sordu ve sonra da Mariska adında bir kızın gelip yemek istediğini söyledi. "Mariska, Tatya adında birinin onu bir haftadır beslediğini söyledi!" diye bağırdı annesi. "Bizim yiyeceklerimizle tam bir hafta!"</p>

  <p class="calibre11" style="text-align: justify;">Tatyana annesiyle babasına baktı. "Evet doğru. Mariska'nın annesiyle babası bütün gün içki içiyor ve ona hiçbir şey yedirmiyor. Biraz yemeğe ihtiyacı vardı. Anne, bizde çok fazla olduğunu düşündüm." Bıçak almak için mutfağa gitti. Annesi ve babası bağırmaya devam ediyordu.</p>

  <p class="calibre10" style="text-align: justify;"> </p>

  <p class="calibre11" style="text-align: justify;">Ertesi gün Aleksandr ve Dimitri, kızlarla, hava saldırısından ve sokağa çıkma yasağından önce biraz yürüyüş yapmak için erken geleli. Tatyana ne Dimitri'ye, ne Daşa'ya ne de Aleksandra bakıyordu.</p>

  <p class="calibre11" style="text-align: justify;">"Sana dün ne oldu?" diye sordu Dimitri. "Bütün gece seni bekledik."</p>

  <p class="calibre11" style="text-align: justify;">Tatyana duvarda asılı olan hırkasını alıp başı önünde Aleksandr'ın yanından geçerken, "Dün çalışıyordum," dedi.</p>

  <p class="calibre11" style="text-align: justify;">O akşam Leningrad sessizdi. Dördü Suvorovski'den Tauride parkına doğru yürüdüler. Sekizinci kısımdaki bir bina patlamış ve camları bütün sokağa yayılmıştı.</p>

  <p class="calibre11" style="text-align: justify;">Dimitri ile Tatyana, Aleksandr ile Daşa'nın önünden yürüyordu. Dimitri, Tatyana'nın niçin sürekli yere baktığını sordu. Tatyana omuz silkti ve hiçbir şey söylemedi. Uzayan sarı saçları yüzünün yarısını kaplıyordu.</p>

  <p class="calibre11" style="text-align: justify;">Dimitri kolunu Tatyana'nın omzuna atarak, "Aleksandr ile Daşa'nın verdiği karar ne kadar güzel öyle değil mi?" diye sordu.</p>

  <p class="calibre11" style="text-align: justify;">"Evet," dedi Tatyana soğuk ve yüksek bir sesle. "Aleksandr ve Daşa için harika bir şey." Ne başını kaldırdı; ne de arkaya baktı. Aleksandr'ın bakışlarını üzerinde hissediyor ve dümdüz yürümeyi nasıl sürdüreceğini merak ediyordu.</p>

  <p class="calibre11" style="text-align: justify;">Daşa kıkırdayarak, "Molotov'daki Deda ve Babuşka'ya mektup gönderdim. Çok mutlu olacaklar. Seni her zaman çok sevdiler Aleksandr." Arkadan kıkırdama sesleri geliyordu. Tatyana kaldırımın kenarına çarpıp tökezleyince, Dimitri hemen koluna yapıştı.</p>

  <p class="calibre11" style="text-align: justify;">"Dima, Tatya bugünlerde biraz üzgün. Sanırım senin de aynı teklifi ona yapmanı bekliyor," dedi Daşa.</p>

  <p class="calibre11" style="text-align: justify;">Dimitri kolunu sıkarak, "Bunu yapmalı mıyım Taneçka? Ne dersin? Sana evlenme teklif etmeli miyim?" diye sordu.</p>

  <p class="calibre11" style="text-align: justify;">Tatyana cevap vermedi. Kavşakta durup tramvayın geçmesini beklediler. Tatyana, "Bir fıkra anlatmamı ister misiniz?" diye sordu ve kimsenin cevap vermesine fırsat tanımadan devam etti. 'Tatlım, evlendiğimiz zaman her türlü sorununu ve üzüntünü paylaşmak için yanında olacağım,' der adam. Kadın da 'Ama benim hiç sorunum ve üzüntüm yok sevgilim,' der. Adam 'Evlenince dedim zaten,' diye yanıtlar."</p>

  <p class="calibre11" style="text-align: justify;">"Güzeldi Tatya," dedi Daşa.</p>

  <p class="calibre11" style="text-align: justify;">Tatyana başını arkaya atarak kıkır kıkır gülmeye başladı ve saçları yüzünden çekilince kaşındaki morluk ortaya çıktı. Dimitri nefesini tuttu. Tatyana başını öne eğdi ve saçlarıyla yüzünü kapatmaya devam etti. Aleksandr, "Sorun ne Dima?" diye sordu.</p>

  <p class="calibre11" style="text-align: justify;">Dimitri cevap vermeyince Aleksandr, Tatyana'nın önüne geçti. Tatyana kaldırıma bakarak, "Bir şey yok," dedi.</p>

  <p class="calibre11" style="text-align: justify;">"Başını kaldırır mısın lütfen?" dedi Aleksandr.</p>

  <p class="calibre11" style="text-align: justify;">Tatyana başını kaldırıp çığlık atmak istedi. Ancak bir tarafında Dimitri, diğer tarafında da Daşa olduğu için sevdiği adamın gözlerine bakamadı. Tek yapabildiği sorun olmadığını tekrarlayıp durmaktı.</p>

  <p class="calibre11" style="text-align: justify;">Aleksandr yüzünde ne olduğuna bakmamak için kendini zor tutuyordu. "Ahh Tatya..."</p>

  <p class="calibre11" style="text-align: justify;">Daşa, Aleksandr'ın koluna girerek, "Tamamen onun hatası," dedi. "Babamın sarhoş olduğunu biliyordu. Buna rağmen ona ters cevap verdi. Ona kimsesiz bir çocuğu beslediği için..."</p>

  <p class="calibre11" style="text-align: justify;">"Bana Mariska yüzünden bağırdı; ama vurma sebebi çarşaflarını yıkamamış olmam," dedi Tatyana. "Bu senin görevindi."</p>

  <p class="calibre11" style="text-align: justify;">"Kaşını nasıl patlattı?" diye sordu Dimitri.</p>

  <p class="calibre11" style="text-align: justify;">"O benim hatam," dedi Tatyana. "Dengemi kaybederek düştüm. Mutfak dolabı açıktı. Oraya çarptım. Önemli bir şey değil."</p>

  <p class="calibre11" style="text-align: justify;">"Ahh Tatya," diye tekrarladı Aleksandr.</p>

  <p class="calibre11" style="text-align: justify;">Tatyana mor gözüyle ona bakarak, "Ne var?" dedi.</p>

  <p class="calibre11" style="text-align: justify;">Aleksandr başını öne eğdi.</p>

  <p class="calibre11" style="text-align: justify;">Daşa hemen savunmaya geçti. "Ben babamın söylediğini sorun haline getirmedim. Sarhoştu. Onunla bir hiç uğruna tartışmaya giremezdim."</p>

  <p class="calibre11" style="text-align: justify;">"Yani benim için mi tartışmaya girmezdin?" dedi Tatyana. "Öne atılıp 'Baba, çarşaflarını yıkamalıydım. Bunu yapmadığım için özür dilerim,' diyemez miydin?"</p>

  <p class="calibre11" style="text-align: justify;">"Neden diyeyim ki? Sarhoştu."</p>

  <p class="calibre11" style="text-align: justify;">"O hep sarhoş!" diye bağırdı Tatyana. "Ayrıca şu anda savaş var Daşa. Sence yeterince sorun yaşamıyor muyuz? İnan yeterince problemimiz var." Ablasının yüzüne baktı. "Neyse unut gitsin. Haydi karşıya geçelim."</p>

  <p class="calibre11" style="text-align: justify;">Sokağın karşısına geçerken, Tatyana, Aleksandr'ın hızlı hızlı nefes alıp verdiğini duydu. Bir anda Daşa'yı kolundan çekerek, "Daşa haydi gidelim," diyerek onunla birlikte koşmaya başladı.</p>

  <p class="calibre11" style="text-align: justify;">Dimitri ile Tatyana Suvorovski'de yalnız kalmıştı. Tatyana gülümsemeye çalışıyordu. "Eee Dima nasılsın? Duyduğuma göre Almanlar iyice yerleşmiş. Savaş bitti mi?"</p>

  <p class="calibre11" style="text-align: justify;">"Tatya, eminim savaş hakkında konuşmak istemezsin," dedi Dimitri.</p>

  <p class="calibre11" style="text-align: justify;">"Hayır istiyorum. Hitler'in adamlarından, Leningrad'ı ortadan kaldırmalarını istediği doğru mu?"</p>

  <p class="calibre11" style="text-align: justify;">Dimitri omuz silkerek, "Bunu Aleksandra sorman gerekiyor," dedi.</p>

  <p class="calibre11" style="text-align: justify;">"Duyduğuma göre..." Tatyana duraksadı ve bir şeyin farkına vardı. "Dima, bence eve dönsek iyi olacak."</p>

  <p class="calibre11" style="text-align: justify;">"Benim de kışlaya gitmem gerekiyor," dedi Dimitri. "Buna bozulmazsın öyle değil mi? Yapacak işlerim var."</p>

  <p class="calibre11" style="text-align: justify;">"Tabi ki hayır," dedi Tatyana. Dimitri aralarındaki mesafeyi koruyordu. Tatyana başka birinin onunla çok daha yakından ilgilenebileceğini düşündü.</p>

  <p class="calibre11" style="text-align: justify;">"Bir daha ne zaman gelirim, bilmiyorum," dedi Dimitri. "Duyduğuma göre birliğim nehre gönderiliyor. Dönünce gelirim. Tabi dönebilirsem. Fırsat bulursam da mektup yazarım."</p>

  <p class="calibre11" style="text-align: justify;">"Elbette." Tatyana sokağın köşesinde Dimitri ile vedalaştı ve giderken arkasından baktı. Onu uzun zaman göremeyeceğini düşündü.</p>

  <p class="calibre11" style="text-align: justify;">Eve tek başına gitti ve apartmanlarına geldiğinde, Aleksandr'ın ön kapıdan koşarak çıktığını gördü. Ondan on metre kadar uzaktaydı. Nefes almak için durdu ve o sırada Tatyana'yı görünce olduğu yerde donakaldı. Tatyana kendini çok zor kontrol ettiği için onunla yüz yüze gelemeyeceğini biliyordu. Arkasına döndü ve ters istikamete doğru yürümeye başladı. Arkasından, "Tatya!" diye bağırdı ve bir dakika içinde önünde belirdi. Tatyana geri çekildi. "Beni rahat bırak," dedi bitkin bir halde. "Beni kendi halime bırak, yeter."</p>

  <p class="calibre11" style="text-align: justify;">"Neredeydin?" diye sordu Aleksandr. "Üç sabahtır seni görebilmek için Fontanka ve Nekrasova'daki kuyrukta bekliyorum."</p>

  <p class="calibre11" style="text-align: justify;">"Şimdi buldun işte. Oldu mu?" dedi Tatyana.</p>

  <p class="calibre11" style="text-align: justify;">"Tanya haline bak. Bunu yapmasına nasıl izin verirsin?"</p>

  <p class="calibre11" style="text-align: justify;">"Ben de bu soruyu kendi kendime defalarca sordum," dedi Tatyana. "Sadece babam için değil."</p>

  <p class="calibre11" style="text-align: justify;">"Tatya..."</p>

  <p class="calibre11" style="text-align: justify;">"Seninle şu anda konuşmak istemiyorum!" diye bağırdı Tatyana. Sonra bir adım geri çekildi. Dudakları titriyordu ve gözleri dolmuştu. Daha sakin bir halde, "Seninle ömür boyu konuşmak istemiyorum."</p>

  <p class="calibre11" style="text-align: justify;">"Tatya, açıklama yapmama izin..."</p>

  <p class="calibre11" style="text-align: justify;">"Hayır."</p>

  <p class="calibre11" style="text-align: justify;">"Bir saniye beni dinler..."</p>

  <p class="calibre11" style="text-align: justify;">"Hayır!"</p>

  <p class="calibre11" style="text-align: justify;">"Tatya!.."</p>

  <p class="calibre11" style="text-align: justify;">"Hayır!" diye bağırdı dişlerini sıkarak. Bunu yaptığına inanamıyordu. Yumruklarını sıktı. Aleksandr'a vurmak istiyordu.</p>

  <p class="calibre11" style="text-align: justify;">Üzgün bir halde önce yumruklarına sonra da yüzüne baktı. "Beni anlayışla karşılayacağına ve affedeceğine söz vermiştin."</p>

  <p class="calibre11" style="text-align: justify;">"Soğuk tavırların için seni affedeceğimi söylemiştim Aleksandr!" diye bağırdı. "Soğuk kalbin için değil."</p>

  <p class="calibre11" style="text-align: justify;">Onu sakinleştirme ve cevap verme fırsatı bulamadan, Tatyana koşarak yanından uzaklaştı. Apartmana girmiş ve üç katı uçarcasına hızlı çıkmıştı.</p>

  <p class="calibre11" style="text-align: justify;">Eve gittiğinde, babası koridorda sarhoş ve kendini kaybetmiş halde yatıyordu. Annesi ve Daşa odada ağlıyordu. Tatyana yüzünü sildi ve bunun ne zaman biteceğini düşündü.</p>

  <p class="calibre11" style="text-align: justify;">Marina, Tatyana'ya, "Tatya, Aleksandr'ın burada estirdiği fırtınayı tahmin bile edemezsin. Duvara yaptığına bak!" diye fısıldadı. Koridordaki dökülen sıvayı gösterdi. "Aleksandr, babanın bu kadar çok içerek, ona ihtiyacı olan ailesine sırtını döndüğünü söyledi. Dövmesi değil; koruması gereken insanlara karşı sorumluluğunun olduğunu hatırlattı. Aleksandr ezip geçen bir tank gibiydi!" dedi Marina çok etkilenmiş bir halde. "Ondan sonra da 'Dışarıda Naziler her tarafı bombalarken ve evde babası onu döverken nereye gidebilir?' diye sordu. Tatya, onu durdurmak imkânsızdı!" diye haykırdı Marina. "Annene, babanı hastaneye yatırmasını söyledi. 'Sen annesin. Çocuklarını koru,' dedi." Tatyana başını öne eğdi. "Baban çok sarhoştu ve ona vurmak için üzerine yürüdü Aleksandr da onu omuzlarından tutarak duvara itti ve küfür edip bağırarak çıkıp gitti. Onu nasıl öldürmedi, bilmiyorum. Buna inanabiliyor musun?"</p>

  <p class="calibre11" style="text-align: justify;">"Evet, inanıyorum" diye fısıldadı Tatyana. Aleksandr kendi babası, annesi ve kendini her gittiği yere taşımıştı. Tatyana onun hayatta tek güvendiği kişiydi ve bu yüzden yaptıklarını çok iyi anlıyordu. Tatyana bir anlığına kendini unutup, Aleksandr'ı düşündü ve ona karşı olan öfkesi azaldı.</p>

  <p class="calibre11" style="text-align: justify;">"Bayıldı mı?" diye sordu Tatyana koltuğa oturup babasına bakarak.</p>

  <p class="calibre11" style="text-align: justify;">"Hayır. Sanırım korkudan düştü. Tatya, beni duydun mu? Aleksandr onu öldürecek gibiydi."</p>

  <p class="calibre11" style="text-align: justify;">"Duydum," dedi Tatyana.</p>

  <p class="calibre11" style="text-align: justify;">Marina bir odadan iki metre, diğerinden ise üç metre uzakta olan koridorda sesini iyice alçaltarak, "Tatya, ikinizin hali ne olacak?" diye sordu.</p>

  <p class="calibre11" style="text-align: justify;">"Neden bahsettiğini bilmiyorum," dedi Tatyana. "Ben babama yardım etmeye çalışacağım."</p>

  <p class="calibre11" style="text-align: justify;">Babası kıpırdamadan duruyordu ve herkes onun için endişeleniyordu. Annesi, babasını, ayılması için birkaç gün hastaneye yatırmanın iyi olabileceğini söyledi. Tatyana da bunun iyi bir fikir olduğunu düşündü. Babası günlerdir içki komasındaydı.</p>

  <p class="calibre11" style="text-align: justify;">Tatyana, babasını Suvorovski hastanesine götürmek için Petr Petrov'dan yardım istedi. Tatyana'nın çalıştığı Greçeski hastanesinde boş yatak yoktu.</p>

  <p class="calibre11" style="text-align: justify;">Kızlar ve Petr Petrov onu hastaneye götürdü ve diğer dört sarhoş adamla birlikte yatacağı odaya yerleştirdi. Tatyana sünger ve su isteyerek babasının yüzünü temizledi ve elini tutarak bir süre yanında oturdu. "Gerçekten çok üzgünüm baba," dedi.</p>

  <p class="calibre11" style="text-align: justify;">Elini tutarak yanında otururken belli aralıklarla, "Baba beni duyuyor musun?" diye soruyordu.</p>

  <p class="calibre11" style="text-align: justify;">En sonunda adam mırıldanarak, gözlerini açtı.</p>

  <p class="calibre11" style="text-align: justify;">"Buradayım baba," dedi. "Bana bak."</p>

  <p class="calibre11" style="text-align: justify;">Başı yastığa düştü. Elini tutmaya devam etti. "Birkaç günlüğüne hastaneye yatırıldın. Ayılana kadar burada kalacaksın. Sonra eve döneceksin. O zaman her şey düzelecek." Tatyana, babasının, elini sıktığını fark etti. "Paşa'yı sana getiremediğim için üzgünüm. Ama biliyorsun, geri kalanımız burada."</p>

  <p class="calibre11" style="text-align: justify;">Gözlerinde yaş gördü. Elini sıkarak gözlerini araladı. "Her şey benim hatam...."</p>

  <p class="calibre11" style="text-align: justify;">Tatyana babasının saçlarından öperek, "Hayır baba. Senin hatan değil. Şu anda savaştayız, hepsi bu. Ama senin ayılman gerekiyor," dedi. Babası gözlerini kapayınca Tatyana eve döndü.</p>

  <p class="calibre11" style="text-align: justify;">Eve geldiğinde kızgın olan Daşa, Tatyana'ya bağırdı ve Marina ortalığı yatıştırmaya çalıştı. Tatyana hiç konuşmadan koltukta oturdu ve Deda ile Babuşka'nın yanında olduğunu hayal etti. Daşa bir ara kendini kaybederek Tatyana'ya vurmaya yeltendi; fakat Marina kolunu tutarak, "Daşa, saçmalıyorsun! Kes şunu!" diye bağırdı.</p>

  <p class="calibre11" style="text-align: justify;">Daşa kolunu kurtardı. Marina, "Kendine hâkim ol. Yeterince incindi zaten! Bunu göremiyor musun?" diye haykırdı.</p>

  <p class="calibre11" style="text-align: justify;">Tatyana, Marina'ya yumuşak, Daşa'ya ise sert bir bakış fırlatarak önlerinden geçti ve diğer odaya gitmeye yeltendi. Biraz uzanmaya ihtiyacı vardı ve bir daha böyle bir gün geçirmek istemiyordu. Daşa kolundan tuttu. Tatyana arkasına döndü ablasının yüzüne bakarak, "Daşa, sabrım taşmak üzere. Şunu kes ve beni yalnız bırak. Bunu yapabilir misin?" dedi.</p>

  <p class="calibre11" style="text-align: justify;">Daşa bakışlarını bir süre kardeşine dikti ve sonra kolunu bıraktı.</p>

  <p class="calibre11" style="text-align: justify;">O gece yatakta Marina, Tatyana'nın sırtını okşayarak, "Her şey yoluna girecek Tatya," dedi.</p>

  <p class="calibre11" style="text-align: justify;">"Bunun nasıl olacağını da biliyor musun?" diye fısıldadı Tatyana. "Her gün bombalanıyoruz. Abluka altındayız. Yakında yemek bulamayacağız. Babam sürekli içiyor..."</p>

  <p class="calibre11" style="text-align: justify;">"Ben bundan bahsetmiyorum," dedi Marina.</p>

  <p class="calibre11" style="text-align: justify;">"O halde neden bahsettiğini bilmiyorum," dedi Tatyana. "Ama bunu bana açıklamadan çeneni kapat."</p>

  <p class="calibre11" style="text-align: justify;">Daşa yatakta değildi.</p>

  <p class="calibre11" style="text-align: justify;">Kaşının üstü sızlayan Tatyana yüzünü duvara dönüp, elini Aleksandr'ın aldığı <i class="calibre2">Bronz Atlı</i> adlı kitabın üzerine koyarak uyudu. Sabah ağrısı biraz daha hafiflemişti. Yaranın üzerine biraz iyot bastı ve işe gitti.</p>

  <p class="calibre11" style="text-align: justify;">Öğle arasında hastaneden çıkarak yavaşça Mars Bölgesine doğru yürüdü. Etrafına kazılan hendekler ve bunların içine yerleştirilen havan topları sayesinde tanınmaz hale gelmişti. Bahçeye de mayın döşendiği için orada da yürüyemedi. Bütün banklar kaldırılmıştı. Tatyana, Pavlov kışlasına yüzlerce metre uzaklıkta olan geçitte durup sigara içen ve kahkahalar atan askerleri seyretmekle yetindi.</p>

  <p class="calibre11" style="text-align: justify;">Yarım saat boyunca öylece ayakta durdu. Ondan sonra hastaneye giderken, <i class="calibre2">Ne bombalar, ne de kırık kalbim, seninle birlikte çıplak ayaklarla Mars Bölgesinde yaptığımız yürüyüşü unutturamaz,</i> diye düşündü.</p>

  <p class="kisim_adi" style="text-align: justify;">7</p>

  <p class="calibre11" style="text-align: justify;">O akşam, yemekten sonra babasının yattığı Suvorovski hastanesi de bombalandı.</p>

  <p class="calibre11" style="text-align: justify;">Üç bomba hastane binasına düşmüş ve itfaiyecilerin çabalarına rağmen yangın önlenememişti. Hastane yangını önleyen tuğlalarla değil; 18. yüzyılda Leningrad'da yapılan bütün binalar gibi kil ve çamurla sıvanarak inşa edilmişti. Bütün bina çökmüş ve alevlere bürünmüştü. Sadece birkaç kişi hastanenin penceresinden atlamayı başarmıştı.</p>

  <p class="calibre11" style="text-align: justify;">Kırk üç yaşında olan ve bir önceki yüzyılda doğan babası ise ayılamadığı için yatağından bile kıpırdayamamıştı.</p>

  <p class="calibre11" style="text-align: justify;">Daşa, Tatyana ve Marina koşarak hastaneye gitmiş ve korku dolu gözlerle yangın söndürme çalışmalarını izlemişti.</p>

  <p class="calibre11" style="text-align: justify;">Alt kattaki odaların camlarına kovalarla su attılar; ama faydası olmadı. Etraftaki binaların çatılarından aldıkları toprakları da alevlerin üzerine fırlattılar; fakat işe yaramadı. Tatyana yanan insanları, Greçeski hastanesinden getirilen ıslak çarşaflara sardı. Sabaha kadar orada kaldı. Annesi, Daşa ve Marina ise eve döndü.</p>

  <p class="calibre11" style="text-align: justify;">Sadece birkaç kişi hayatta kalmayı başarmıştı. İtfaiyeciler babasının ölüsünü bile bulamadılar ve yangını tamamen söndürdükten sonra bunun için üzgün olduklarını bile söylemediler. Görevleri ölüleri hastaneden çıkarmak değildi. İtfaiyecilerden biri, "Binaya bak, küçük kız," dedi. "Sence bunun içinden canlı çıkması mümkün mü? Yanıp kül oldu. Ona değersen, elinde siyah külden başka bir şey kalmayacağını görürsün." Sonra omzuna vurdu. "Vedalaşma zamanı. Babandı, değil mi? Lanet olası Almanlar! Stalin haklı. Nasıl olacak bilmiyorum; ama onların hepsini evlerine göndereceğiz."</p>

  <p class="calibre11" style="text-align: justify;">Tatyana eve dönerken, Luga istasyonu altında kaldığı günü ve altında yaşam savaşı veren üç kişinin iniltilerini hatırladı. Babasının uyanmamasını ve böyle iniltiler çıkarmamasını umut etti.</p>

  <p class="calibre11" style="text-align: justify;">Eve girince, babasının ki hariç, bütün yemek kartlarını aldı ve ekmek almaya gitti.</p>

  <p class="calibre10" style="text-align: justify;"> </p>

  <p class="calibre11" style="text-align: justify;">Tatyana için iki odalı bir yerde zor olan ortak yaşam, babasının ölümüyle daha güç bir hal almıştı.</p>

  <p class="calibre11" style="text-align: justify;">Annesi bir türlü yatışmıyor ve Tatyana ile konuşmuyordu.</p>

  <p class="calibre11" style="text-align: justify;">Daşa da Tatyana'ya kızgındı ve ona tek kelime etmiyordu.</p>

  <p class="calibre11" style="text-align: justify;">Tatyana, Daşa'nın kızgınlığının sebebinin babası mı; yoksa Aleksandr mı olduğundan emin değildi. Daşa hiçbir şey söylemiyor; Tatyana ile konuşmuyordu.</p>

  <p class="calibre11" style="text-align: justify;">Marina her gün Vyborg'daki annesini ziyaret etmeye ve gözünü Tatyana'nın üzerinden ayırmamaya devam etti.</p>

  <p class="calibre11" style="text-align: justify;">Büyükannesi de resim çizmeye devam ediyordu. Bir gün Tatyana'nın yenecek kadar gerçekçi olduğunu söylediği bir elma resmi yaptı.</p>

  <p class="calibre11" style="text-align: justify;">Daşa babasının ölümünden birkaç gün sonra Tatyana'ya, onunla birlikte kışlaya gidip Aleksandr'a olanları anlatmayı teklif etti. Tatyana destek bulmak için Marina'yı da yanında sürükledi. Onu görmek istiyordu; ama söylenecek çok az şey vardı. Yoksa çok şey mi vardı? Tatyana buna emin olamıyordu. Aleksandr'ın yardımına ihtiyacı vardı. Onunla yüz yüze gelmekten korkuyordu.</p>

  <p class="calibre11" style="text-align: justify;">Kışlaya gidince ne Aleksandr'ı ne de Dimitri'yi bulabildiler. Anatoli Marazov kapıya gelerek kendini tanıttı.</p>

  <p class="calibre11" style="text-align: justify;">Tatyana, Aleksandr sayesinde onu çok iyi tanıyordu. "Dimitri sizin emriniz altında değil mi?" diye sordu.</p>

  <p class="calibre11" style="text-align: justify;">"Hayır. Benim emrimde olan Çavuş Kaşnikov'un yanında. Benden daha fazla sözü geçen kişiler tarafından Tikvin'e gönderildiler."</p>

  <p class="calibre11" style="text-align: justify;">"Tikvin mi? Nehrin diğer tarafı mı?" diye sordu Tatyana.</p>

  <p class="calibre11" style="text-align: justify;">"Evet. Ladoga'nın karşısındaki bir bölüğe. Tikvin'de yeterince asker yok."</p>

  <p class="calibre11" style="text-align: justify;">"Aleksandr da mı orada?" diye sordu Tatyana zor nefes alarak.</p>

  <p class="calibre11" style="text-align: justify;">"Hayır. O Karelia'da," dedi Marazov, Tatyana'ya imalı gözlerle bakarak. "Sen o kız mısın?" dedi gülümseyerek. "Uğruna diğerlerinden vazgeçtiği kız mısın?"</p>

  <p class="calibre11" style="text-align: justify;">"Hayır," dedi Daşa, Tatyana'nın yanına gelerek. "O benim. Daşa. Hatırlamıyor musun? Haziranın başında Sadko'da tanışmıştık."</p>

  <p class="calibre11" style="text-align: justify;">"Daşa," diye mırıldandı Marazov. Tatyana'nın yüzü bembeyaz oldu ve hemen duvara yaslandı. Marina onu izledi.</p>

  <p class="calibre11" style="text-align: justify;">Marazov, Tatyana'ya döndü. "Peki senin adın ne?"</p>

  <p class="calibre11" style="text-align: justify;">"Tatyana," dedi.</p>

  <p class="calibre11" style="text-align: justify;">Marazov'un gözleri fal taşı gibi açıldı ve sonra kendini tuttu. Daşa, "Siz tanışıyor musunuz?" diye sordu.</p>

  <p class="calibre11" style="text-align: justify;">"Hayır. Onu ilk kez görüyorum," dedi Marazov.</p>

  <p class="calibre11" style="text-align: justify;">"Bir an için kardeşimi tanıyormuşsun gibi geldi," dedi Daşa.</p>

  <p class="calibre11" style="text-align: justify;">"Hayır," diyerek Tatyana'ya baktı. Gözlerinde ona karşı bir sıcaklık vardı. Omuz silkerek, "Aleksandr'a geldiğinizi söyleyeceğim. Birkaç gün sonra yanına gideceğim," dedi.</p>

  <p class="calibre11" style="text-align: justify;">"Lütfen ona babamızın öldüğünü söyle," dedi Daşa. Tatyana arkasını döndü ve Marina'yı da yanında çekiştirerek kapıdan çıktı.</p>

  <p class="calibre11" style="text-align: justify;">Aile bir anda parçalanmıştı. Annesi yataktan çıkamıyordu. Ona büyükanneleri bakıyordu. Tatyana'nın özürlerine ve yalvarışlarına aldırmıyor; onu görmek dahi istemiyordu. Tatyana da en sonunda yalvarmayı bıraktı.</p>

  <p class="calibre11" style="text-align: justify;">Tatyana'nın içinde bulunduğu boşluk, omuzlarındaki suçluluk hissi ve sorumluluk güçsüzleşmesine sebep olmuştu. Sabahları ekmek kesip kendi kendine sessizce yerken, içinden sürekli, <i class="calibre2">bu benim hatam değil,</i> diye tekrarlıyordu. Kahvaltısını etmesi sadece otuz saniye alıyordu. Parmağıyla kırıntıları topluyor ve tabakta kalan her şeyi silip süpürüyordu. Bu otuz saniye boyunca da içinden hep aynı şeyi tekrarlamaya devam ediyordu.</p>

  <p class="calibre11" style="text-align: justify;">Babası öldükten sonra, eve giren günlük ekmek yarım kilo azaldı. Annesi en sonunda Tatyana'nın eline 200 ruble sıkıştırarak onu yiyecek bir şeyler almaya gönderdi Bu parâyla, yedi patates, üç soğan, yarım kilo un ve et kadar zor bulunan bir kilo beyaz ekmek aldı.</p>

  <p class="calibre11" style="text-align: justify;">Tatyana yiyecek almaya devam etti ve bir keresinde kuyrukta beklerken babasının ölümünü yetkililere söylememiş olmayı umut etti. Böylece onun hakkını da alabilirlerdi.</p>

  <p class="calibre11" style="text-align: justify;">Bunu düşünürken kendi kendinden utandı; ama düşünmeden de yapamıyordu.</p>

  <p class="calibre11" style="text-align: justify;">Ekim geldiğinde içindeki acı hafiflemişti; ama boşluk kapanmıyordu. Tatyana bu boşluğun üzüntüden değil; açlıktan olduğunu fark etti.</p>
</body>
</html>
