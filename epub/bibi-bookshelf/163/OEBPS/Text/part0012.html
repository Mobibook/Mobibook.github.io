<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="kisim_adi" style="text-align: center;">BÜYÜK KALE PARÇALARI</p>

  <p class="kisim_adi" style="text-align: center;">1</p>

  <p class="calibre11" style="text-align: justify;">Leningrad'a aralık gelince beyaz gecelerden, ışıktan, yazdan, güneşten ve pastel renkli gökyüzünden eser kalmadı. Gökyüzü karanlık, her tarafı bulutlarla çevrili ve iç karartıcıydı.</p>

  <p class="calibre11" style="text-align: justify;">Işık sabah 10:00 sularında görünüyordu. Sonra 14:00'te tekrar saklanıyor ve her yer yeniden kararıyordu.</p>

  <p class="calibre11" style="text-align: justify;">Tam bir karanlık vardı. Aralıkta Leningrad'daki elektrikler de kesildi. Şehir tamamen karanlığa büründü. Tramvaylar çalışmamaya başladı. Otobüsler de yakıt olmadığı için işlemiyordu.</p>

  <p class="calibre11" style="text-align: justify;">Çalışma günleri önce üç, ardından iki ve en son da bir güne düşürüldü. Elektrik savaş için çalışması gereken bazı yerlere verilmeye başladı. Bunlar arasında Kirov, su işleri, annesinin çalıştığı fabrika ve Tatyana'nın çalıştığı hastanenin bir binası da vardı. Ama tramvayların işleyişi tamamen durdu. Tatyana'nın kaldığı apartmanda elektrik ve ısıtma yoktu. Su ise hâlâ ilk katlara ulaşabiliyordu.</p>

  <p class="calibre11" style="text-align: justify;">Aralık başında, Hawaii adası ve Japonya ile ilgili bir sorun yüzünden Amerika da savaşa girdi. Dikiş diken annesi, "Belki Amerika bu kez bizim tarafımızda olur," dedi.</p>

  <p class="calibre11" style="text-align: justify;">Amerika'nın savaşa girdiğine dair çıkan haberlerden birkaç gün sonra Tikvin geri alındı. Tatyana böyle anlamıştı. Tikvin'in kazanılması demiryollarının ve buzlu yolların geri alınmasına, yiyecek gelmesine işaretti. Acaba yiyecek oranlarında bir artış olur muydu?</p>

  <p class="calibre11" style="text-align: justify;">Hayır bu, o anlama gelmiyordu.</p>

  <p class="calibre11" style="text-align: justify;">Yüz yirmi beş gram ekmek.</p>

  <p class="calibre11" style="text-align: justify;">Elektrikler kesilince radyo da çalışmamaya başladı. Artık haber raporları yoktu. Işık, su, odun ve yemek de yoktu.</p>

  <p class="calibre11" style="text-align: justify;">Oturarak birbirlerine baktılar. Tatyana ne düşündüklerini biliyordu.</p>

  <p class="calibre11" style="text-align: justify;">Sırada kim vardı?</p>

  <p class="calibre11" style="text-align: justify;">"Bize bir fıkra anlat Tatya."</p>

  <p class="calibre11" style="text-align: justify;">Derin bir nefes aldı. "Bir müşteri kasaba sorar: 'Beş gram sosis alabilir miyim lütfen?' Kasap 'Beş gram mı? Benimle dalga mı geçiyorsun?' der. Müşteri 'Hayır. Eğer seninle dalga geçiyor olsaydım, onu dilimlemeni isterdim,' der."</p>

  <p class="calibre11" style="text-align: justify;">"İyi bir fıkra kızım."</p>

  <p class="calibre10" style="text-align: justify;"> </p>

  <p class="calibre11" style="text-align: justify;">Tatyana elinde su kovasıyla koridordan geçip odasına doğru gidiyordu. Deli Slavin'in kapısı kapalıydı. Tatyana bu kapının bir süredir kapalı olduğunu fark etti. Ancak Petr Petrov'un kapısı açıktı. Küçük masasının başında oturmuş tütün sarmaya çalışıyordu.</p>

  <p class="calibre11" style="text-align: justify;">Kovayı koridorda bırakıp içeri girerek, "Yardıma ihtiyacın var mı?" diye sordu.</p>

  <p class="calibre11" style="text-align: justify;">"Teşekkürler Taneçka, evet var," dedi bitkin bir halde. Elleri titriyordu.</p>

  <p class="calibre11" style="text-align: justify;">"Sorun ne? İşe git. Orada öğle yemeği yiyebilirsin. Kirov'da hâlâ yemek veriyorlar, öyle değil mi?"</p>

  <p class="calibre11" style="text-align: justify;">Kirov, Almanların birkaç kilometre güneydeki Pulkovo'dan attığı top yüzünden zarar görmüş; fakat bunun olduğu yere küçük bir fabrika inşa etmişlerdi. Birkaç gün önce de Petr Pavloviç bir numaralı tramvaya binerek sınıra gitmişti.</p>

  <p class="calibre11" style="text-align: justify;">Tatyana bir numaralı tramvayı hatırladı.</p>

  <p class="calibre11" style="text-align: justify;">"Sorun ne?" diye sordu. "Gitmek istemiyor musun?"</p>

  <p class="calibre11" style="text-align: justify;">Başını salladı. "Benim için endişelenme Taneçka. Düşünmen gereken yeterince şey var zaten."</p>

  <p class="calibre11" style="text-align: justify;">"Anlat bana." Bir an duraksadı. "Bombardıman yüzünden mi?"</p>

  <p class="calibre11" style="text-align: justify;">Başını salladı.</p>

  <p class="calibre11" style="text-align: justify;">"Yemek ya da bomba yüzünden değil mi?" Yüzüne baktı ve sonra odanın kapısını kapatmak için ayağa kalktı. "Sorun ne?" diye tekrarladı daha alçak bir ses tonuyla.</p>

  <p class="calibre11" style="text-align: justify;">Petr Pavloviç, Kirov'a, motoru bozulan tankları tamir etmek için gittiğini söyledi. Şu anda ne mal taşınıyor; ne yeni tanklar yapılıyor; ne de motorları bozuluyordu.</p>

  <p class="calibre11" style="text-align: justify;">"Uçak motorlarının tanklara nasıl uydurulacağını ortaya çıkardım. Sonra da uçak motorlarını ayrıca tamir ettim."</p>

  <p class="calibre11" style="text-align: justify;">"Bu kulağa hoş geliyor," dedi Tatyana. "Bunu yaptığın için çalışan payı alıyorsun, öyle değil mi? Yani 350 gram ekmek."</p>

  <p class="calibre11" style="text-align: justify;">Bir sigara yaktı. "Sorun o değil; NKVD askerleri." İçi kin doluydu. "Benden önce motorları tamir edemeyen adamları vurmak için tetikte bekliyorlardı. İşi ben üstlenince ve tüfeklerini bana doğrultarak motoru tamir ettiğimden emin olmaya çalıştılar."</p>

  <p class="calibre11" style="text-align: justify;">Tatyana elini sırtına koyarak onu dinledi ve içi ürperdi. "Ama sen motorları tamir ettin," dedi derin bir soluk alarak.</p>

  <p class="calibre11" style="text-align: justify;">"Evet, ama ya edemeseydim ne olacaktı?" dedi. "Soğuk, açlık ve Almanlar yeterli değil mi? Ölmemiz için daha kaç yol olması gerekiyor?"</p>

  <p class="calibre11" style="text-align: justify;">Tatyana arkasına dönerek kapıya gitti. "Böyle bir hayatın olduğu için üzgünüm;" dedi kapıyı açarak.</p>

  <p class="calibre11" style="text-align: justify;">O gün öğleden sonra eve gelirken, Petr Petrov'un kapısı hâlâ açıktı. Tatyana içeriye baktı. Hâlâ masanın başındaydı ve Tatyana'nın onun için sardığı sigara hâlâ parmaklarının arasındaydı. Ölmüştü. Tatyana istavroz çıkararak kapısını kapattı.</p>

  <p class="calibre10" style="text-align: justify;"> </p>

  <p class="calibre11" style="text-align: justify;">Dördü oturdukları koltukta birbirlerine bakıyordu. Artık aynı odada yemek yiyor ve uyuyorlardı. Tabaklarını kucaklarına alıyorlar ve akşam yemeği olarak ekmek yiyorlardı. Sonra da sobanın karşısına geçiyor ve alevleri izliyorlardı. Bu odadaki tek ışıktı. Bir sürü fitilleri ve kibritleri vardı; ama yakacak bir şeyleri yoktu. Keşke olsaydı...</p>

  <p class="calibre11" style="text-align: justify;"><i class="calibre2">Yakacak bir şeyleri yoktu.</i> Tatyana bir anda hatırladı.</p>

  <p class="calibre11" style="text-align: justify;">Motor yağı. Hâlâ dondurmanın, güneş ışığının ve mutluluğun olduğu bir haziran günü Aleksandr ona motor yağı almasını söylemişti. Ama onu dinlememişti.</p>

  <p class="calibre11" style="text-align: justify;">Şimdi durum ortadaydı.</p>

  <p class="calibre11" style="text-align: justify;">"Marina ne yapıyorsun?"</p>

  <p class="calibre11" style="text-align: justify;">Marina bir kasım akşamı duvardaki kâğıtları soyuyordu. Eline büyük bir parça alarak kovanın yanına gitti ve kâğıdın arkasını ıslattı.</p>

  <p class="calibre11" style="text-align: justify;">"Ne yapıyorsun?" diye tekrarladı Tatyana.</p>

  <p class="calibre11" style="text-align: justify;">Marina bir kaşık alarak kâğıdın hamurunu kazımaya başladı. "Bugün kuyrukta önümde duran kadın bazı duvar kâğıdı hamurlarının patates unundan yapıldığını söyledi." Delirmiş gibi kâğıdı kazıyordu.</p>

  <p class="calibre11" style="text-align: justify;">Tatyana kâğıdı Marina'nın elinden yavaşça aldı. "Patates unu ve tutkaldan," dedi.</p>

  <p class="calibre11" style="text-align: justify;">Marina kâğıdı Tatyana'nın elinden kaptı. "Buna dokunma. Kendine başka al."</p>

  <p class="calibre11" style="text-align: justify;">Tatyana, "Patates unu ve tutkal," diye tekrarladı.</p>

  <p class="calibre11" style="text-align: justify;">"Eee ne olmuş?"</p>

  <p class="calibre11" style="text-align: justify;">"Tutkal bir zehirdir."</p>

  <p class="calibre11" style="text-align: justify;">Marina sessizce güldü ve hamurun olduğu kaşığı ağzına götürdü.</p>

  <p class="calibre10" style="text-align: justify;"> </p>

  <p class="calibre11" style="text-align: justify;">"Daşa ne yapıyorsun?"</p>

  <p class="calibre11" style="text-align: justify;">"Sobayı yakıyorum." Daşa sobanın başındaydı ve içine kitapları atıyordu.</p>

  <p class="calibre11" style="text-align: justify;">"Kitapları mı yakıyorsun?"</p>

  <p class="calibre11" style="text-align: justify;">"Neden olmasın? Isınmamız gerekiyor."</p>

  <p class="calibre11" style="text-align: justify;">Tatyana, Daşa'nın eline yapıştı. "Hayır Daşa! Dur! Lütfen kitapları yakma! Bu kadar düşmedik."</p>

  <p class="calibre11" style="text-align: justify;">"Tatya! Eğer daha fazla enerjim olsaydı, seni öldürür ve dilimleyerek yerdim," dedi Daşa sobaya bir kitap daha fırlatarak. "Bana..."</p>

  <p class="calibre11" style="text-align: justify;">"Hayır Daşa," dedi ablasının bileğinden tutarak. "Kitaplar olmaz."</p>

  <p class="calibre11" style="text-align: justify;">"Odunumuz yok," dedi Daşa ciddi bir ses tonuyla.</p>

  <p class="calibre11" style="text-align: justify;">Tatyana hemen yatağının altına bakmaya gitti. Zoşçenko, John Stuart Mill ve İngilizce sözlüğü ordaydı. Cumartesi akşamı Puşkin'i okuduğunu ve onu koltuğun üzerinde unuttuğunu hatırladı. Sobaya kitap atmaya devam eden Daşa'ya baktı.</p>

  <p class="calibre11" style="text-align: justify;">Tatyana ablasının elindeki, 'Bronz Atlı' kitabını dehşet içinde fark etti. "Daşa hayır!" diye bağırdı ve üstüne çullandı. Bağıracak ve üstüne çullanacak gücü nereden bulmuştu? Bir şeyler hissedecek kuvveti nasıl bulmuştu?</p>

  <p class="calibre11" style="text-align: justify;">Onu hemen kaparak Daşa'nın elinden aldı. Kitabı göğsüne yapıştırarak, "Hayır!" diye bağırdı. Bir yandan da titriyordu. "Bu benim kitabım Daşa."</p>

  <p class="calibre11" style="text-align: justify;">"Bu kitapların hepsi bizim Tatya," dedi Daşa. "Bu, şu anda kimin umurunda? Tek derdimiz ısınmak."</p>

  <p class="calibre11" style="text-align: justify;">Tatyana dudaklarını yaladı ve titrediği için bir süre konuşamadı. "Daşa neden kitaplar? Koskoca yemek odası takımı var. Bir masa ve altı sandalye. Dikkatli kullanırsak bunlar bize bütün kış yeter." Ağzını kapadı ve eline baktı. Kanıyordu.</p>

  <p class="calibre11" style="text-align: justify;">"Yemek takımını testere ile kesmek mi istiyorsun?" dedi Daşa, Karl Max'ın kitabını sobaya fırlatarak. "Beni hiç karıştırma."</p>

  <p class="calibre11" style="text-align: justify;">Tatyana'ya bir şeyler oluyordu. Annesini ya da ablasını korkutmak istemiyordu. Marina'nın hiçbir şeyden ürkmeyeceğini biliyordu. Tatyana, Aleksandr'ı bekleyecekti. Kendine neler olduğunu ona soracaktı. Ama o gelmeden ve bu soruyu sorma fırsatı bulamadan önce, Marina'nın da ağzının kanadığını fark etti. "Haydi Marina hastaneye gidelim," dedi.</p>

  <p class="calibre11" style="text-align: justify;">En sonunda bir doktor onları muayene etmeye geldi. "İskorbüt hastalığı," dedi doktor. "Bu herkeste var. Kanama oluyor. Kılcal damarlarınız inceliyor ve çatlıyor. C vitaminine ihtiyacınız var. Size iğne yapabilir miyiz bir bakalım."</p>

  <p class="calibre11" style="text-align: justify;">İkisine de C vitamini iğnesi yapıldı.</p>

  <p class="calibre11" style="text-align: justify;">Tatyana daha iyi oldu.</p>

  <p class="calibre11" style="text-align: justify;">Marina'ya pek faydası olmadı.</p>

  <p class="calibre11" style="text-align: justify;">Geceleyin Tatyana'ya fısıldadı. "Tatya, beni duyuyor musun?"</p>

  <p class="calibre11" style="text-align: justify;">"Ne var Marinka?"</p>

  <p class="calibre11" style="text-align: justify;">"Ölmek istemiyorum," dedi. Utanmasa ağlayacaktı. Feryat etmemek için kendini zor tutuyordu. "Ben ölmek istemiyorum Tatya! Eğer burada annemle kalmasaydım; şu anda büyükannem ile Molotov'da olacak ve ölmeyecektim."</p>

  <p class="calibre11" style="text-align: justify;">Tatyana elini Marina'nın başına götürerek, "Ölmeyeceksin," dedi.</p>

  <p class="calibre11" style="text-align: justify;">"Ben ölmek istemiyorum," dedi Marina. "Hayatımda senin hissettiğin duyguları bir kez olsun tadamadım." Zor nefes alıyordu.</p>

  <p class="calibre11" style="text-align: justify;">Daşa'nın sesi uzaktan geliyor gibiydi. "Tatya ne hissediyor?"</p>

  <p class="calibre11" style="text-align: justify;">Marina cevap vermedi. "Taneçka, bu nasıl bir duygu?"</p>

  <p class="calibre11" style="text-align: justify;">"Ne nasıl bir duygu?" diye sordu Daşa. "Umarsızlık mı? Soğuk mu? Zayıflamak mı?"</p>

  <p class="calibre11" style="text-align: justify;">Tatyana, Marina'nın alnını okşamaya devam etti. "Yalnız olmadığını hissetmek gibi bir şey. Haydi şimdi kendine gel. Gücün nerede? Seninle bota binerken Paşa'nın yüzerek bize yetişmeye çalıştığı günleri hatırlıyor musun? O gücün nerede Marinka?"</p>

  <p class="calibre11" style="text-align: justify;">Ertesi sabah Marina, Tatyana'nın yanında ölü bir halde yatıyordu.</p>

  <p class="calibre11" style="text-align: justify;">Daşa ölü kuzenine bakmaktan kaçınarak, "Ay sonuna kadar onun payını alırız," dedi.</p>

  <p class="calibre11" style="text-align: justify;">Tatyana başını salladı. "Senin de bildiğin gibi kuponlarının hepsini bitirdi. Ay ortasındayız ve o kasım sonuna kadar yiyecek alamıyor."</p>

  <p class="calibre11" style="text-align: justify;">Tatyana kuzenini beyaz bir çarşafa sardı. Annesi iki tarafını dikti ve Marina'yı sokağa indirdiler. Onu kızağın üzerine koymaya çalıştılar; ama kaldıramadılar. Tatyana istavroz çıkardıktan sonra onu karlı kaldırımın üzerine bıraktılar.</p>

  <p class="kisim_adi" style="text-align: justify;">2</p>

  <p class="calibre11" style="text-align: justify;">Bir gün daha C vitamini iğnesi yaptırdı ve iki yüz gram siyah ekmek yedi. Tatyana çalışan payı alabilmek için işe gidiyormuş gibi yapıyordu; ama hastanede ölülerin yanında oturmaktan başka yapacağı bir iş kalmamıştı.</p>

  <p class="calibre11" style="text-align: justify;">Marina'nın ölümünden bir hafta sonra, Tatyana, Daşa ve anneleri sobanın başında hiç konuşmadan oturuyordu. Tatyana'nın yatağın altına sakladığı kitaplar dışında hepsi yakılmıştı. Korlar odayı aydınlatmıyordu ve annesi karanlıkta dikiş dikiyordu.</p>

  <p class="calibre11" style="text-align: justify;">"Ne dikiyorsun anne?" diye sordu Tatyana.</p>

  <p class="calibre11" style="text-align: justify;">"Hiçbir şey," dedi annesi. "Önemli bir şey değil. Kızlarım nerede?"</p>

  <p class="calibre11" style="text-align: justify;">"Buradayız anne."</p>

  <p class="calibre11" style="text-align: justify;">"Daşa, Luga'yı hatırlıyor musun?"</p>

  <p class="calibre11" style="text-align: justify;">Daşa anımsadı.</p>

  <p class="calibre11" style="text-align: justify;">"Daşenka, Tatya'nın boğazına balık kılçığı kaçtığında onu bir türlü çıkaramadığımızı hatırlıyor musun?"</p>

  <p class="calibre11" style="text-align: justify;">Daşa hatırladı. "Beş yaşındaydı."</p>

  <p class="calibre11" style="text-align: justify;">"Onu kim çıkardı anne?"</p>

  <p class="calibre11" style="text-align: justify;">"Paşa. Elleri çok küçüktü. Elini boğazına soktu ve kılçığı çıkardı."</p>

  <p class="calibre11" style="text-align: justify;">"Anne, Tatya'nın İlmen gölünde bottan düştüğünü; yüzme bilmediğini sandığımız için arkasından atladığımızı ve onun köpek yüzüşüyle bottan uzaklaştığını hatırlıyor musun?"</p>

  <p class="calibre11" style="text-align: justify;">Annesi hatırladı. "Tatya o zaman iki yaşındaydı."</p>

  <p class="calibre11" style="text-align: justify;">"Anne," dedi Tatyana. "Paşaya tuzak olsun diye bahçede açtığım çukuru doldurmayı unuttuğumu ve senin onun içine düştüğünü hatırlıyor musun?"</p>

  <p class="calibre11" style="text-align: justify;">"Hiç hatırlatma," dedi annesi. "O konuda hâlâ kızgınım."</p>

  <p class="calibre11" style="text-align: justify;">Gülmeye çalıştılar.</p>

  <p class="calibre11" style="text-align: justify;">"Tatya," dedi annesi dikiş dikmeye devam ederek "Sen ve Paşa doğduğunda Luga'daydık ve bütün aile Paşa'nın etrafında fır dönerek ne kadar güzel bir erkek olduğunu söylüyordu. O sırada yedi yaşında olan Daşa seni kucağına aldı ve 'Hepiniz siyah olanı alabilirsiniz. Ben beyazı alıyorum. Bu bebek benim,' dedi. Hepimiz onunla dalga geçtik ve 'Pekâlâ Daşa. Onu bu kadar çok mu istiyorsun? O halde adını sen koyabilirsin,' dedik." Annesinin sesi titriyordu. "Daşa da 'Bebeğime Tatyana ismini koymak istiyorum,' dedi."</p>

  <p class="calibre10" style="text-align: justify;"> </p>

  <p class="calibre11" style="text-align: justify;">Tatyana bir kez daha C vitamini iğnesi oldu. Annesi ile Daşa için kestiği iki yüz gram ekmeğin üzerine parmaklarının arasından süzülen kan gelmişti.</p>

  <p class="calibre11" style="text-align: justify;">Apartmanlarının çatısına bir bomba düştü. Bunu önlemek için ne Anton, ne Mariska, ne Kirili, ne Kostya ne de Tatyana oradaydı. Greçeski Prospekt'teki kiliseye bakan dördüncü kat alevlere büründü. Hiç kimse söndürmeye gelmedi. Yangın bir gün boyunca sürdü ve her taraf kül oldu.</p>

  <p class="calibre11" style="text-align: justify;">Tatyana hayal mi görüyordu; yoksa şehirde gerçekten de bir sessizlik var mıydı? Ya sağır oluyordu; ya da bombardıman azalmıştı. Hâlâ bomba atılıyordu; ama daha kısa sürüyor ve daha fazla etki ediyordu. Sanki Almanlar bu işten sıkılmış gibiydi. Neden olmasındı ki? Bombalayacak kim kalmıştı?</p>

  <p class="calibre11" style="text-align: justify;">Tatyana.</p>

  <p class="calibre11" style="text-align: justify;">Daşa.</p>

  <p class="calibre11" style="text-align: justify;">Anneleri.</p>

  <p class="calibre11" style="text-align: justify;">Hayır, anneleri de yoktu...</p>

  <p class="ceviri" style="text-align: justify;">* * *</p>

  <p class="calibre11" style="text-align: justify;">Elinde hâlâ diktiği asker üniforması ve yün şapkasının altında da saç bandı duruyordu. Sobanın önünde oturan annesi, "Daha fazla dayanamıyorum. Yapamıyorum," dedi. Ellerinin ve başının hareketi durdu. Gözleri açık kaldı. Tatyana kesik kesik nefes alışlarını ve bunun bir anda kesilişini duydu.</p>

  <p class="calibre11" style="text-align: justify;">Tatyana ve Daşa annelerinin yanında diz çöktü. "Keşke dua etmeyi bilseydik Daşa."</p>

  <p class="calibre11" style="text-align: justify;">"Sanırım Tanrı'nın Duası denen şeyin bir bölümünü biliyorum," dedi Daşa.</p>

  <p class="calibre11" style="text-align: justify;">Tatyana'nın sırtı sobaya dönük olduğu için sıcacıktı; ama önü buz gibiydi. "Hangi bölümünü biliyorsun?"</p>

  <p class="calibre11" style="text-align: justify;">"Sadece <i class="calibre2">'Bugün bize ekmeğimizi bağışla,'</i> bölümünü."</p>

  <p class="calibre11" style="text-align: justify;">Tatyana elini annesinin kucağına koydu. "Annemi diktiği şey ile birlikte yakacağız."</p>

  <p class="calibre11" style="text-align: justify;">"Onu diktiği şeyin içinde yakmamız gerekecek," dedi Daşa üzgün bir şekilde. "Baksana kendine kefen dikiyormuş."</p>

  <p class="calibre11" style="text-align: justify;">"Yüce Tanrım!" dedi Tatyana annesinin soğuk bacağını tutarak <i class="calibre2">"Bize bugün ekmeğimizi bağışla...."</i> Bir an duraksadı. "Başka ne vardı Daşa?"</p>

  <p class="calibre11" style="text-align: justify;">"Bütün bildiğim bu? <i class="calibre2">Amin</i> desek nasıl olur?"</p>

  <p class="calibre11" style="text-align: justify;">"Amin," dedi Tatyana.</p>

  <p class="calibre11" style="text-align: justify;">Akşam yemeğinde ekmeği üç parçaya ayırdılar. Daşa ve Tatyana kendi ekmeklerini yedi. Annelerininkini ise tabakta bıraktılar.</p>

  <p class="calibre11" style="text-align: justify;">O gece Daşa ile Tatyana sarılarak yattı. "Beni bırakma Tatya. Sensiz yapamam."</p>

  <p class="calibre11" style="text-align: justify;">"Seni bırakmayacağım Daşa. Birbirimizden ayrılmayacağız. Yalnız kalamayız. Bir ikinci kişiye her zaman ihtiyaç duyduğumuzu biliyorsun. Bize hâlâ insan olduğumuzu hatırlatacak ikinci bir kişiye...."</p>

  <p class="calibre11" style="text-align: justify;">"Sadece ikimiz kaldık Tatya," dedi Daşa. "Sadece sen ve ben."</p>

  <p class="calibre11" style="text-align: justify;">Tatyana ablasına sıkıca sarıldı. Sen. Ben. Ve Aleksandr.</p>

  <p class="kisim_adi" style="text-align: justify;">3</p>

  <p class="calibre11" style="text-align: justify;">Aleksandr birkaç gün sonra döndü. Gözlerinin etrafındaki mor halkalar ve siyah sakalı ona eşkıya havası vermişti; ama bunun dışında iyiydi. Bu Tatyana'nın içini rahatlattı. Onu görmek bile yeterliydi. Daşa ile Aleksandr koridorda sarılırken, Tatyana geride kalarak onları izledi. Aleksandr da ona baktı.</p>

  <p class="calibre11" style="text-align: justify;">"Nasılsın?" dedi güçsüz bir şekilde.</p>

  <p class="calibre11" style="text-align: justify;">"İyiyim," dedi. "Kızlarım nasıl?"</p>

  <p class="calibre11" style="text-align: justify;">"Pek de iyi değil Aleksandr," dedi Daşa. "Aslında hiç iyi değiliz. Gel de annemize bak. Beş gündür ölü. Artık yerel idareden gelmiyorlar. Onu taşıyamıyoruz."</p>

  <p class="calibre11" style="text-align: justify;">Aleksandr, Daşa'nın arkasında duran Tatyana'nın yanına gitti ve eldivenli eliyle yüzüne dokundu.</p>

  <p class="calibre11" style="text-align: justify;">Aleksandr annelerini buzda kaydırmadan aşağıya taşıdı ve onu Tatyana'nın kızağına yerleştirdi. Annelerini Starorusskaya mezarlığına taşırken, kızlar da onu takip etti. Yolu açmak için mezarlığın girişindeki cesetleri kenara çekti ve annesini içeri kadar taşıyarak yavaşça karın üzerine yatırdı. İki dal parçası kopardı ve bunları bir iple birleştirerek haç şekline soktuktan sonra annelerinin cesedinin üzerine koydu.</p>

  <p class="calibre11" style="text-align: justify;">"Bir dua biliyor musun Aleksandr?" diye sordu Tatyana. "Annemiz için."</p>

  <p class="calibre11" style="text-align: justify;">Aleksandr, Tatyana'ya baktı ve başını salladı. Tatyana onun istavroz çıkardığını ve birkaç kelime mırıldandığını gördü.</p>

  <p class="calibre11" style="text-align: justify;">Mezarlıktan çıkarlarken Tatyana, "Dua bilmiyor musun?" diye sordu.</p>

  <p class="calibre11" style="text-align: justify;">"Rusça dua bilmiyorum," diye fısıldadı.</p>

  <p class="calibre11" style="text-align: justify;">Eve döndüklerinde Aleksandr oldukça neşeliydi. "Kızlar size getirdiklerime inanamayacaksınız." Bir an duraksadı. "Sadece sizin için."</p>

  <p class="calibre11" style="text-align: justify;">Onlara bir çuval patates, yedi tane portakal, yarım kilo toz şeker, 250 gram arpa, keten tohumu yağı ve motor yağı getirmişti. Motor yağını Tatyana'ya verirken otuz iki dişini göstererek gülümsedi.</p>

  <p class="calibre11" style="text-align: justify;">Tatyana da elinden gelse gülümseyerek karşılık verecekti.</p>

  <p class="calibre11" style="text-align: justify;">Aleksandr ona motor yağıyla nasıl ışık yakacağını gösterdi. İki çay tabağının arasına birkaç kaşık motor yağı dökerek içine fitil yerleştirdi ve ucunu dışarda bıraktı. Sonra da fitili yaktı. Motor yağı dikiş dikilecek ya da kitap okunacak kadar geniş bir alanı aydınlattı. Ondan sonra dışarı çıktı ve yarım saat sonra odunla geldi. Bodrum katında kırık kalas parçaları bulduğunu söyledi. Sonra da onlara su taşıdı.</p>

  <p class="calibre11" style="text-align: justify;">Tatyana ona dokunmak istedi. Daşa yanından ayrılmıyordu. Tatyana bu yüzden gözlerine bile bakamıyordu. Çaydanlığı alıp çay yaptı ve içine biraz şeker koydu. Bu büyük bir ilerlemeydi. Üç patates ve biraz arpa pişirdi. Ekmeklerini böldü ve hep birlikte yemek yediler. Sonra sobanın üzerinde su ısıttı ve Aleksandr'dan sabun alarak ellerini, yüzünü ve boynunu yıkadı.</p>

  <p class="calibre11" style="text-align: justify;">"Teşekkürler Aleksandr," dedi Tatyana. "Dimitri'den haber aldın mı?"</p>

  <p class="calibre11" style="text-align: justify;">"Rica ederim," dedi. "Dimitri'den de haber almadım. Ya sen?"</p>

  <p class="calibre11" style="text-align: justify;">Tatyana başını salladı.</p>

  <p class="calibre11" style="text-align: justify;">"Aleksandr saçlarım dökülmeye başladı," dedi Daşa. "Bak." Bir tutam saç geldi eline.</p>

  <p class="calibre11" style="text-align: justify;">"Daş çekme saçını," dedi ve Tatyana'ya döndü. "Senin saçların da dökülmeye başladı mı?" Ona bakan gözleri soba gibi içini ısıtıyordu.</p>

  <p class="calibre11" style="text-align: justify;">"Hayır," diye mırıldandı. "Benim saçlarımın dökülecek hali yok. Dökülürse yarın kel kalırım zaten. Ama kanamam var." Ona bakarak ağzını sildi. "Belki portakal iyi gelir."</p>

  <p class="calibre11" style="text-align: justify;">"Yedisini birden ye; ama yavaş yavaş. Ayrıca geceleri sakın sokağa çıkmayın. Bu çok tehlikeli."</p>

  <p class="calibre11" style="text-align: justify;">"Çıkmayız."</p>

  <p class="calibre11" style="text-align: justify;">"Kapınızı da her zaman kilitleyin."</p>

  <p class="calibre11" style="text-align: justify;">"Zaten kilitliyoruz."</p>

  <p class="calibre11" style="text-align: justify;">"Peki o zaman ben nasıl kapıyı çalmadan içeri girebildim?"</p>

  <p class="calibre11" style="text-align: justify;">"Tatya açık bırakmış."</p>

  <p class="calibre11" style="text-align: justify;">"Kardeşini suçlamaktan vazgeç. Sadece o lanet kapıyı kilitle!"</p>

  <p class="calibre11" style="text-align: justify;">Aleksandr yemekten sonra mutfaktan bir testere aldı ve yemek masasıyla sandalyeleri sobada yakmak için parçalara ayırdı. O bu işle uğraşırken, Tatyana da yanında duruyordu. Daşa battaniyeye sarılı halde koltukta oturuyordu. Oda soğuktu. Artık diğer odaya hiç gitmiyor; camları kırık olmayan odada oturuyor, yemek yiyor ve uyuyorlardı.</p>

  <p class="calibre11" style="text-align: justify;">Tatyana testere ile kestiği parçaları elinden alıp köşeye yerleştirirken, "Aleksandr şu anda bizim için kaç ton un ayırıyorlar?" diye sordu.</p>

  <p class="calibre11" style="text-align: justify;">"Bilmiyorum."</p>

  <p class="calibre11" style="text-align: justify;">"Aleksandr."</p>

  <p class="calibre11" style="text-align: justify;">Derin bir iç geçirdi. "Beş yüz."</p>

  <p class="calibre11" style="text-align: justify;">"Beş yüz ton mu?"</p>

  <p class="calibre11" style="text-align: justify;">"Evet."</p>

  <p class="calibre11" style="text-align: justify;">"Beş yüz ton kulağa oldukça fazla geliyor," dedi Daşa.</p>

  <p class="calibre11" style="text-align: justify;">"Öyle mi Aleksandr?"</p>

  <p class="calibre11" style="text-align: justify;">"Hayır."</p>

  <p class="calibre11" style="text-align: justify;">"Temmuzda bize kaç ton un verdiler?" diye sordu Tatyana.</p>

  <p class="calibre11" style="text-align: justify;">"Ben Leningrad yemek şefi Pavlov muyum?"</p>

  <p class="calibre11" style="text-align: justify;">"Cevap ver? Ne kadar?"</p>

  <p class="calibre11" style="text-align: justify;">Derin bir nefes aldı. "Yedi bin iki yüz."</p>

  <p class="calibre11" style="text-align: justify;">Tatyana hiçbir şey söylemedi ve koltukta oturan Daşa'ya baktı. Daşa'nın moralinin bozulduğunu ve gözlerini Aleksandr'a diktiğini gördü. "Bir de iyi tarafından bak. Beş yüz ton eskisinden daha uzun süre dayanır."</p>

  <p class="calibre10" style="text-align: justify;"> </p>

  <p class="calibre11" style="text-align: justify;">Üçü koltuğun önündeki sobanın karşısında oturdular ve ondan gelen küçük ışığı izlediler. Aleksandr, Daşa ile Tatyana'nın arasındaydı.</p>

  <p class="calibre11" style="text-align: justify;">Tatyana annesinin diktiği yün palto ile yün pantolonunu giymişti. Şapkasını da kulaklarını ve gözlerini kapatacak şekilde çekmişti. Sadece burnu ve ağzı odadaki havayı soluyordu. Bacaklarının üzerinde battaniye örtülüydü. Tatyana bir ara uyuyacağını düşündü ve başını sağa, Aleksandr'a yasladı. Aleksandr elini Tatyana'nın kucağına koymuştu.</p>

  <p class="calibre11" style="text-align: justify;">Aleksandr konuşmaya başladı. "Bir söz vardır Rus generale, İngiliz silahlı kuvvetlerine ve Amerikan paylarına sahip bir asker olmak isterdim."</p>

  <p class="calibre11" style="text-align: justify;">"Ben sadece Amerikan yemek paylarına sahip olmak isterdim," dedi Tatyana. "Aleksandr, Amerika'nın savaşa girmiş olması işimizi kolaylaştıracak mı?"</p>

  <p class="calibre11" style="text-align: justify;">"Evet."</p>

  <p class="calibre11" style="text-align: justify;">"Buna emin misin?"</p>

  <p class="calibre11" style="text-align: justify;">"Kesinlikle. Şu anda Amerika savaşta olduğu için umudumuz var."</p>

  <p class="calibre11" style="text-align: justify;">Tatyana, Daşa'nın sesini duydu. "Aleksandr eğer bu savaştan sağ çıkarsak, Leningrad'dan ayrılarak havaların bu kadar soğuk olmadığı Ukrayna'ya, Karadeniz'e gidelim."</p>

  <p class="calibre11" style="text-align: justify;">"Rusya'da böyle bir yer yok," dedi Aleksandr. Üniformasının üzerinde kalın bir palto; başında da kulaklarını kapatan bir şapka vardı. Daşa ısrar edince Aleksandr, "Hayır. Çok kuzeydeyiz. Rusya'da kışları soğuktur," dedi.</p>

  <p class="calibre11" style="text-align: justify;">"Dünyada kışları dondurucu rüzgârların esmediği bir yer yok mu?"</p>

  <p class="calibre11" style="text-align: justify;">"Arizona."</p>

  <p class="calibre11" style="text-align: justify;">"Arizona. Burası Afrika'da bir yer mi?"</p>

  <p class="calibre11" style="text-align: justify;">"Hayır." Hafif bir iç geçirdi. "Tatya, Arizona'nın nerede olduğunu biliyor musun?"</p>

  <p class="calibre11" style="text-align: justify;">"Amerika," diye cevapladı Tatyana. Tek sıcaklık küçük sobadan geliyordu. Ve Aleksandr'dan. Başını koluna yasladı.</p>

  <p class="calibre11" style="text-align: justify;">"Evet. Amerika'da bir eyalet," dedi. "Kaliforniya yakınlarında. Çöl alanı. Yazları kırk derece oluyor. Kışları ise yirmi derece. Hiçbir zaman soğuk ve kar olmaz."</p>

  <p class="calibre11" style="text-align: justify;">"Keş şunu," dedi Daşa. "Bize peri masalı anlatıyorsun. Bunları Tatyana'ya anlat. Ben bunun için fazla büyüğüm."</p>

  <p class="calibre11" style="text-align: justify;">"Bunlar doğru. Asla soğuk olmaz."</p>

  <p class="calibre11" style="text-align: justify;">Tatyana gözlerini kapatarak Aleksandr'ın sesini dinledi. Konuşmayı hiç kesmemesini istiyordu. Onun güzel bir ses tonu olduğunu düşünüyordu. Onun sesini duyunca huzur buluyordu.</p>

  <p class="calibre11" style="text-align: justify;">"Bu imkânsız!" dedi Daşa. "Kışları ne yapıyorlar?"</p>

  <p class="calibre11" style="text-align: justify;">"Uzun kollu gömlek giyiyorlar."</p>

  <p class="calibre11" style="text-align: justify;">"Kes şunu!" dedi Daşa. "Uydurduğunu biliyorum."</p>

  <p class="calibre11" style="text-align: justify;">Tatyana şapkasını kaldırdı ve sobadan gelen ışığa baktı.</p>

  <p class="calibre11" style="text-align: justify;">"Tatya," dedi Aleksandr yavaşça. "Doğruyu söylediğimi biliyorsun Arizona'da yaşamak ister miydin?"</p>

  <p class="calibre11" style="text-align: justify;">"Evet," diye yanıtladı.</p>

  <p class="calibre11" style="text-align: justify;">Daşa ciddi bir ses tonuyla, "Ona nasıl hitap ettin?" dedi.</p>

  <p class="calibre11" style="text-align: justify;">"Tatyana," dedi Aleksandr.</p>

  <p class="calibre11" style="text-align: justify;">Daşa başını salladı. "Hayır. Tatya dedin. Daha önce ona bu şekilde hitap ettiğini hiç duymamıştım."</p>

  <p class="calibre11" style="text-align: justify;">Tatyana şapkasını yine yüzüne kadar çekerek, "Gerçekten Aleksandr. Sana ne oldu?" dedi.</p>

  <p class="calibre11" style="text-align: justify;">"Umurumda değil. Ona istediğin gibi hitap et," dedi Daşa.</p>

  <p class="calibre11" style="text-align: justify;">Banyoya gitmek için odadan çıktı.</p>

  <p class="calibre11" style="text-align: justify;">Tatyana, Aleksandr'ın yanında oturmaya devam etti; ama artık başı ona dayalı değildi.</p>

  <p class="calibre11" style="text-align: justify;">"Tatya, Tatyuşka, Tanya," diye fısıldadı. "Beni duyabiliyor musun?"</p>

  <p class="calibre11" style="text-align: justify;">"Seni duyabiliyorum Şura."</p>

  <p class="calibre11" style="text-align: justify;">"Haydi başını yine bana yasla."</p>

  <p class="calibre11" style="text-align: justify;">Dediğini yaptı.</p>

  <p class="calibre11" style="text-align: justify;">"Nasıl gidiyor hayatın?"</p>

  <p class="calibre11" style="text-align: justify;">"Gördüğün gibi."</p>

  <p class="calibre11" style="text-align: justify;">"Anlıyorum." Küçük elini alarak öptü. "Cesaret Tatyana. Cesaret."</p>

  <p class="calibre11" style="text-align: justify;">Tatyana, <i class="calibre2">Seni Seviyorum Aleksandr,</i> dedi içinden.</p>

  <p class="calibre10" style="text-align: justify;"> </p>

  <p class="calibre11" style="text-align: justify;">Ertesi günün akşamı Aleksandr eve geldi ve neşeli bir şekilde, "Kızlar! Bugün günlerden ne biliyorsunuz, öyle değil mi?" dedi.</p>

  <p class="calibre11" style="text-align: justify;">Boş gözlerle ona baktılar. Tatyana birkaç saatliğine hastaneye gitmişti. Orada ne yaptığını bile hatırlayamıyordu. Daşa ondan da dağınık bir haldeydi. Gülümsemeye çalıştılar; ama beceremediler. "Günlerden ne?" diye sordu Daşa.</p>

  <p class="calibre11" style="text-align: justify;">"Bugün Noel!" diye bağırdı.</p>

  <p class="calibre11" style="text-align: justify;">Gözlerini ona diktiler.</p>

  <p class="calibre11" style="text-align: justify;">"Gelin bakın, üç tane domuz eti konservesi aldım." Gülümsedi. "Herkese birer tane. Bir de votka var. Ama çok az. Zaten çok fazla votka içmek istemezsiniz."</p>

  <p class="calibre11" style="text-align: justify;">Tatyana ve Daşa ona bakmaya devam etti. Tatyana en sonunda, "Aleksandr Noel olduğunu nereden bilebiliriz? Aylardır doğru düzgün işlemeyen bir çalar saatten başka bir şeyimiz yok. Radyo da çalışmıyor zaten," dedi.</p>

  <p class="calibre11" style="text-align: justify;">Aleksandr bileğindeki saati gösterdi. "Ben ordunun saatine göre hareket ediyorum. Bu yüzden de zamandan hep haberim var. Ayrıca sizin de biraz neşeli olmanız gerekiyor. Kutlamadan önce bu halde olmanız yanlış."</p>

  <p class="calibre11" style="text-align: justify;">Artık masaları yoktu. Tabaklarını alarak sobanın karşısındaki koltuğa oturdular ve Noel yemekleri olan domuz etini, beyaz ekmeği, bir kaşık da tereyağını yediler. Aleksandr, Daşa'ya sigara, Tatyana'ya ise şeker verdi. Tatyana gülümseyerek bunu hemen ağzına attı. Aleksandr saatine bakıp herkese votka koymaya gidene kadar muhabbet ettiler. Karanlık odada saat 00:00 olmadan birkaç dakika önce ayağa kalktılar ve kadehlerini 1942 yılına kaldırdılar.</p>

  <p class="calibre11" style="text-align: justify;">Son on saniyeyi saydılar ve kadehlerini tokuşturarak içtiler. Aleksandr ile Daşa, sonra da Daşa ile Tatyana birbirine sarıldı. "Haydi Tatya, Aleksandr'ı öpmekten korkma," dedi Daşa ve koltuğa oturdu. Tatyana yüzünü Aleksandr'a doğru kaldırdı ve Aleksandr da yavaşça ona doğru eğilerek dudaklarından öptü. St. İshak'tan beri dudakları ilk kez buluşuyordu.</p>

  <p class="calibre11" style="text-align: justify;">"Mutlu Noeller Tatya."</p>

  <p class="calibre11" style="text-align: justify;">"Mutlu Noeller Aleksandr."</p>

  <p class="calibre11" style="text-align: justify;">Daşa gözleri kapalı bir halde koltukta oturuyordu. Bir elinde içki diğer elinde ise sigara vardı. "1942'nin şerefine," dedi.</p>

  <p class="calibre11" style="text-align: justify;">"1942'nin şerefine," dedi Aleksandr ile Tatyana aynı anda. Sonra Aleksandr ona son bir bakış fırlatarak Daşa'nın yanına oturdu. Sonra hep beraber yatağa girdiler. Tatyana, Aleksandr ile Daşa'ya sırtını dönerek duvara baktı.</p>

  <p class="calibre11" style="text-align: justify;">Noel'in ertesi günü Tatyana ile Aleksandr postaneye gitti. Tatyana her hafta postaneye gidip büyükannesinden mektup olup olmadığına bakıyor ve ona kısa bir not yolluyordu. Büyükbabası öldükten sonra ondan sadece bir mektup almışlardı. Bu mektupta, Molotov'dan taşınıp Kamadaki bir balıkçı kasabasına yerleştiğini yazmıştı.</p>

  <p class="calibre11" style="text-align: justify;">Tatyana'nın mektupları kısaydı. Birkaç paragraftan uzun yazamıyordu. Büyükannesine, hastaneden, Vera'dan, Nina İglenko'dan ve biraz da deli Slavin'den bahsediyordu. Slavin günlerini koridorda geçirmeye devam edip, bombalara ve açlığa kayıtsız kalmış; iki hafta önce de esrarengiz bir şekilde ortadan kaybolmuştu. Tatyana, Slavin'den bahsediyor; ama kendi ve ailesi hakkında bir şey yazamıyordu. Bu kısmı Daşa'ya bırakıyordu ve o Tatyana'nın yazdıklarının altına anlamlı cümleler ekliyordu. Tatyana Leningrad'da yaşanan ekim, kasım ve aralık aylarını nasıl anlatacağını bilemezken; Daşa olanları saklamasını gayet iyi başarıyor ve büyükannesine Aleksandr ile yaptıkları evlilik planlarından bahsediyordu. O bir yetişkindi ve yetişkinler bu tür şeyleri çok iyi saklardı.</p>

  <p class="calibre11" style="text-align: justify;">Daşa çok yorgun olduğu için Tatyana'nın bugün götürdüğü mektuba bir şey ekleyememişti.</p>

  <p class="calibre11" style="text-align: justify;">Aleksandr ve Tatyana başlarını öne eğerek, karın üzerinde dikkatli bir şekilde ilerledi. Kar Tatyana'nın yırtılan botlarının içine giriyor ve erimiyordu. Aleksandr'ın koluna girerek bir dahaki mektubunu düşündü. Belki de bir dahaki mektupta annesinin, Marina'nın, Rita teyzesinin ve büyükannesi Maya'nın öldüğünden bahsedebilirdi.</p>

  <p class="calibre11" style="text-align: justify;">Postane Nevski'deki binanın ilk katındaydı. Normalde zemin kattaydı; ama bombalar yüzünden buranın pencereleri kırılmış ve onarılamamıştı. Bu yüzden de postane bir üst kata taşınmıştı. Üst katta olmasının tek sorunu çıkış zorluğuydu. Merdivenler buz ve cesetlerle kaplıydı.</p>

  <p class="calibre11" style="text-align: justify;">Aleksandr merdivenin başında, "Geç oluyor. Gitmem lazım. Öğleyin kışlada olmam lazım," dedi.</p>

  <p class="calibre11" style="text-align: justify;">"Öğleye daha çok var," dedi Tatyana.</p>

  <p class="calibre11" style="text-align: justify;">"Hayır. Saat 11:00. Buraya gelmemiz bir buçuk saat aldı."</p>

  <p class="calibre11" style="text-align: justify;">Tatyana soğuğu daha fazla hissetti. "Git Şura. Bu soğuktan kurtul," diye mırıldandı.</p>

  <p class="calibre11" style="text-align: justify;">Aleksandr atkısını iyice sararak, "Dükkâna gitme. Doğru eve dön. Sana benim payımı zaten verdim. Ayrıca bütün paramı harcadık."</p>

  <p class="calibre11" style="text-align: justify;">"Biliyorum. Onu ödeyeceğim."</p>

  <p class="calibre11" style="text-align: justify;">"Lütfen böyle konuşma."</p>

  <p class="calibre11" style="text-align: justify;">"Pekâlâ," dedi. "Bu gece gelecek misin?"</p>

  <p class="calibre11" style="text-align: justify;">Başını sallayarak, "Bu gece gidiyorum. Benim yerime geçen topçu..."</p>

  <p class="calibre11" style="text-align: justify;">"Söyleme."</p>

  <p class="calibre11" style="text-align: justify;">"En kısa zamanda dönmeye çalışacağım."</p>

  <p class="calibre11" style="text-align: justify;">"Pekâlâ. Söz mü?"</p>

  <p class="calibre11" style="text-align: justify;">"Tatya, seni ve Daşa'yı kamyonlardan biriyle Leningrad'dan çıkarmaya çalışacağım. Bunu yapana kadar sabret olur mu?"</p>

  <p class="calibre11" style="text-align: justify;">Birbirlerine baktılar. Ona, yüzüne bakabildiği için çok mutlu olduğunu söylemek istedi; ama buna gücü yoktu. Başını salladı ve merdivenleri çıkmak için arkasına döndü. Aleksandr aşağıda kaldı. Tatyana ikinci basamakta kaydı ve arkaya düştü. Aleksandr onu hemen yakalayarak ayağa kaldırdı. Parmaklığa tutunarak Aleksandr'a döndü ve gülümseyerek, "Sen olmadan da başımın çaresine bakabilirim. Bununla başa çıkabilirim," dedi.</p>

  <p class="calibre11" style="text-align: justify;">"Seni eve kadar takip eden soyguncu çocuklar ne olacak?"</p>

  <p class="calibre11" style="text-align: justify;">Tatyana doğruyu söylemek için gözlerinin içine baktı. "Doğruyu söylemek gerekirse sen yokken başımın çaresine bakamıyorum."</p>

  <p class="calibre11" style="text-align: justify;">"Biliyorum," dedi Aleksandr. "Parmaklığa tutun."</p>

  <p class="calibre11" style="text-align: justify;">Tatyana yavaşça kaygan merdivenleri çıktı. Yukarıya vardığında Aleksandr'ın orada olup olmadığını görmek için arkasına baktı. Onu izliyordu. Eldivenli elini dudaklarına götürdü.</p>

  <p class="calibre11" style="text-align: justify;">Ertesi sabah Daşa yataktan kalkamadı. "Daşa lütfen."</p>

  <p class="calibre11" style="text-align: justify;">"Kalkamıyorum. Sen git."</p>

  <p class="calibre11" style="text-align: justify;">"Elbette giderim Daşa; ama tek başıma gitmek istemiyorum. Aleksandr burada değil."</p>

  <p class="calibre11" style="text-align: justify;">"Evet değil."</p>

  <p class="calibre11" style="text-align: justify;">Tatyana üzerini battaniye ve paltolarla örttü. Daşa'ya kalkması için yalvarırken bile, ablasının hiçbir yere gidemeyeceğini biliyordu. Daşa'nın gözleri kapalıydı ve hâlâ geceki pozisyonda yatıyordu. Dün gece de çok sessizdi. Sadece öksürüyordu. "Lütfen kalk. Kalkman gerekiyor."</p>

  <p class="calibre11" style="text-align: justify;">"Sonra kalkacağım," dedi Daşa. "Şu anda kalkamam." Gözleri kapalıydı.</p>

  <p class="calibre11" style="text-align: justify;">Tatyana alt kattan su getirmeye gitti. Bu bir saatini aldı. Sobayı yakıp içine sandalyenin bir bacağını attı ve ateş yanmaya başlayınca Daşa'ya çay yaptı.</p>

  <p class="calibre11" style="text-align: justify;">Daşa'ya kaşıkla çayı içirdikten sonra, ekmek almaya gitti. Saat 10:00'du; ama dışarısı hâlâ karanlıktı. Tatyana ll:00'de havanın aydınlanacağını düşündü. Ekmeği alıp geldiğinde gün ağaracaktı. "Bize bugünkü ekmeğimizi bağışla," diye mırıldandı. Bu duayı daha önceden öğrenmeyi isterdi. Böylece eylülden itibaren söylemeye başlardı.</p>

  <p class="calibre10" style="text-align: justify;"> </p>

  <p class="calibre11" style="text-align: justify;">Artık etraf hep karanlıktı. Geç mi; yoksa erken miydi? Akşam mı yoksa gece miydi? Çalar saate baktı. Karanlıkta onu zor zar buluyordu. Işık görmüyordu. Sabahleyin, su taşırken, Daşa'nın yüzünü yıkarken, ekmek almaya giderken ve bombalar düşerken hava hep karanlıktı. Sonra bir bina yanmaya başlıyordu ve onun önünde durup biraz ısınıyordu. Yüzünü kıpkırmızı yapan bu ateşin karşısında ne kadar bekleyebilirdi? O gün öğlene kadar durmuştu. 13:00 olana kadar hastaneye gitmedi. Belki yarın başka bir yangın bulabilirdi. Ama ev karanlıktı. Aleksandr'ın getirdiği motor yağı ve fitil sayesinde kitap okuyabilir ya da Daşa'nın yüzüne bakabilirdi.</p>

  <p class="calibre11" style="text-align: justify;">Daşa niçin ona öyle bakıyordu? Beş gündür kendinde değildi. Üç gündür yataktan hiç çıkmamıştı. Kararan gözlerinin içinde ne vardı? Onu tanımıyormuş gibi bakıyordu.</p>

  <p class="calibre11" style="text-align: justify;">"Daşa, sorun ne?"</p>

  <p class="calibre11" style="text-align: justify;">Daşa yüzüne bakıyor; cevap vermiyor ve hareket etmiyordu.</p>

  <p class="calibre11" style="text-align: justify;">"Daşa!"</p>

  <p class="calibre11" style="text-align: justify;">"Niye bağırıyorsun?" dedi sakin bir şekilde.</p>

  <p class="calibre11" style="text-align: justify;">"Neden bana öyle bakıyorsun?"</p>

  <p class="calibre11" style="text-align: justify;">"Buraya gel."</p>

  <p class="calibre11" style="text-align: justify;">Tatyana geldi ve Daşa'nın yanında diz çöktü. "Ne var tatlım? Senin için ne yapabilirim?" dedi.</p>

  <p class="calibre11" style="text-align: justify;">"Aleksandr nerede?"</p>

  <p class="calibre11" style="text-align: justify;">"Bilmiyorum. Ladoga'da mı?"</p>

  <p class="calibre11" style="text-align: justify;">"Ne zaman dönecek?"</p>

  <p class="calibre11" style="text-align: justify;">"Bilmiyorum. Yarın mı?"</p>

  <p class="calibre11" style="text-align: justify;">Daşa gözlerini ona dikti.</p>

  <p class="calibre11" style="text-align: justify;">"Sorun ne?" diye sordu Tatyana.</p>

  <p class="calibre11" style="text-align: justify;">"Ölmemi istiyor musun?"</p>

  <p class="calibre11" style="text-align: justify;">"Ne?" Tatyana yaşadığı bu hayata rağmen şaşkınlık hissetti. "Elbette hayır. Sen benim ablamsın. İnsan olduğumuzu anlamak için bir ikinci kişiye ihtiyaç duyarız Daşa, bunu biliyorsun."</p>

  <p class="calibre11" style="text-align: justify;">"Biliyorum."</p>

  <p class="calibre11" style="text-align: justify;">"Peki sorun ne?"</p>

  <p class="calibre11" style="text-align: justify;">"Sen benim ihtiyaç duyduğum ikinci kişisin Tatya."</p>

  <p class="calibre11" style="text-align: justify;">"Evet."</p>

  <p class="calibre11" style="text-align: justify;">"Peki senin ihtiyaç duyduğun ikinci kişi kim?" diye fısıldadı Daşa. Tatyana donakaldı. "Sensin," dedi yavaşça.</p>
</body>
</html>
