<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="kisim_adi" style="text-align: center;">GECE ÇÖKTÜ</p>

  <p class="kisim_adi" style="text-align: center;">1</p>

  <p class="calibre11" style="text-align: justify;">Yazın ılık günlerinde bile, sanki Kuzey Kutbunun karardığına ve kışına birkaç yüz kilometre uzaktaymış gibi, Leningrad'ın havası insanın içini ürpertiyordu. Temmuz gecelerinde bile esen rüzgâr içinde adeta buz parçaları taşıyordu. Şimdi ekim ayı gelmişti ve bütün yeşillikler kurumuştu. Geceleri her taraf sessizdi ve rüzgâr artık Kuzey Kutbu'ndakinden daha soğuk bir hava estiriyordu. Beraberinde umutsuzluğu ve çaresizliği de getiriyordu. Tatyana yeşil paltosunu giymiş; başına Paşa'nın yeşil beresini takmış ve ağzı ile boynunu atkıyla sarmıştı. Ama burnunun buz tutmasını engelleyememişti.</p>

  <p class="calibre11" style="text-align: justify;">Ekmek oranları yine düşmüştü. Tatyana, Daşa ve annesi için 300'er gram; büyükannesi ve Marina içinse 200'er gram veriyorlardı. Bunun toplamı bir buçuk kilo bile etmiyordu.</p>

  <p class="calibre11" style="text-align: justify;">Dükkânlar ekmek dışında hiçbir şey satmıyordu. Yumurta, tereyağı, beyaz ekmek, peynir, et, şeker, yulaf ezmesi, arpa, meyve ve sebze yoktu. Tatyana ekim başında aldığı üç soğanla çorba yaptı. Çok güzel olmuştu. Biraz daha tuz koysa daha lezzetli olurdu; ama Tatyana tuzu temkinli kullanıyordu.</p>

  <p class="calibre11" style="text-align: justify;">Aile önceden kenara koydukları yemeklerle geçiniyordu ve her gece Deda'nın depoladığı jambonlardan açarak ona teşekkür ediyorlardı. Artık mutfakta yemek pişirmemeleri gerekiyordu; çünkü kokuyu duyan Sarkova, Slavin ve Petrov ailesi ocağın başına gelip Tatyana'ya, "Bize de biraz verir misin?" diye soruyordu.</p>

  <p class="calibre11" style="text-align: justify;">Daşa içeri girip onları kovalarken Slavin garip sesler çıkararak, "Onları yiyin bakalım. O jambonu yiyin. Führer'in bizzat kendisinden son raporu aldım. Hitler'in ordularını Leningrad'dan çekeceği gün, siz de son jambonunuzu yemiş olacaksınız," dedi ve delirmiş gibi gülmeye başladı. "Yoksa duymadınız mı?"</p>

  <p class="calibre11" style="text-align: justify;">Metanov ailesi odalarına koymak için küçük bir soba aldı. Sobanın üst kısmı da ocak görevi görüyordu. Sobayı yakmak için çok az odun gerekiyordu; ancak odanın sadece küçük bir kısmını ısıtabiliyordu.</p>

  <p class="calibre11" style="text-align: justify;">Aleksandr hâlâ Karelia'daydı. Dimitri ise Tikvin'de. İkisinin de hiç haber alınamıyordu.</p>

  <p class="calibre11" style="text-align: justify;">Anton, ekimin ikinci haftası sonunda muradına erdi. Greçeski'ye atılan parçalayıcı bir bombadan kopan metal parça Anton'un bacağına isabet ederek parçaladı. Tatyana o sırada çatıda değildi. Bunu duyar duymaz Anton'a gizlice jambon götürdü ve hepsini tek başına yemesini istedi. "Anton annen yemek işini ne yapıyor?" diye sordu.</p>

  <p class="calibre11" style="text-align: justify;">"O iş yerinde yiyor," dedi. "Çorba ve yulaf veriyorlar."</p>

  <p class="calibre11" style="text-align: justify;">"Kirill ne yapıyor peki?"</p>

  <p class="calibre11" style="text-align: justify;">"Ondan sana ne Tatya?" diye bağırdı Anton. "Bunu bana mı; yoksa Kirill'e mi getirdin?"</p>

  <p class="calibre11" style="text-align: justify;">Tatyana, Mariska'nın halini hiç beğenmedi. Kıvırcık saçları dökülmeye başlamıştı. Tatyana, Mariska'ya her gün gizlice yulaf hazırlıyordu. Ancak Mariska'ya yemek yapmaya devam edemeyeceğini biliyordu; çünkü ailesi bunu yaptığı için ona yeterince kızgındı. Yulafın içine biraz tuz ve şeker ekliyordu; ama tereyağıyla süt koymuyordu. Bulamaç gibi bir şeydi. Mariska bunu son yemeğiymiş gibi yutuyordu. Tatyana en sonunda onu Greçeski hastanesinin çocuklar için ayrılan bölümüne yatırdı.</p>

  <p class="calibre10" style="text-align: justify;"> </p>

  <p class="calibre11" style="text-align: justify;">Tatyana daha küçükken, bazen öğlene kadar yemek yemeyi unuturdu. Sonra birden hatırlar ve ne kadar dayanıklı olduğunu düşünürdü. Midesi guruldar ve ağzının suları akardı. Bunun üzerine masaya oturup çorbayı, patatesi ve turtayı bir çırpıda midesine indirir; o kadar da dayanıklı olmadığını fark ederdi.</p>

  <p class="calibre11" style="text-align: justify;">Tatyana'nın bu açlık hissi ekim başında sıkça tekrarlanmaya başladı. Yine midesi gurulduyor ve ağzının suları akıyordu. Sonra da gidip çamur gibi olmuş ekmekten, tadı tuzu olmayan çorbadan ve arpadan yiyordu. Üzerine de biraz kraker atıştırıyordu. Gerçi bunlar da epey azalmıştı. İşten çıktıktan sonra geceler geçmek bilmiyordu. Daşa ile annesi işe giderken, ceplerine kraker koyuyordu. İlk başta bir iki tane alırken, gün geçtikçe bunların sayısı da artmıştı. Büyükannesi de evde bütün gün resim yapıyor ve bir yandan da krakerlerden atıştırıyordu.</p>

  <p class="calibre11" style="text-align: justify;">Soba aldıktan sonra, annesi elinde kalan 500 rubleyi Tatyana'ya verdi ve gidip yiyecek bir şeyler almasını söyledi. St. Nicholas kilisesinin yakınındaki dükkân oldukça uzaktı. Tatyana oraya varınca garip bir olayla karşılaşmıştı. Bombalanan ve terk edilen dükkânın kapısına bir de tabela asmışlardı. Üzerinde '18 Eylül. YEMEK KALMADI,' yazıyordu.</p>

  <p class="calibre11" style="text-align: justify;">Yavaş yavaş yürüyerek eve döndü. 18 Eylül dört hafta önceydi. O sıralar babası hayattaydı ve Daşa evlenme planları yapıyordu.</p>

  <p class="calibre11" style="text-align: justify;">Aleksandr ile evlenme planı.</p>

  <p class="calibre11" style="text-align: justify;">Eve gittiğinde annesi Tatyana'ya inanmadı ve ona vurmak için öfkeyle üzerine yürüdü. Annesinin son anda durması Tatyana'yı şaşırtmıştı. Annesinin yanına gidip ona sarılarak, "Anne, endişelenme. Ben sana bakacağım," dedi. Parayı annesine geri verdi ve ekmeği masaya koyarak kendine küçük bir parça aldı. Hastaneye giderken bir yandan ekmeğini çiğniyor; bir yandan da çorba içeceği öğle yemeğini düşünüyordu. Aklında yemek dışında pek bir şey yoktu. Sabahtan beri duyduğu açlık hissi içindeki diğer duyguları bastırmıştı. Fontanka'ya yürürken alacağı ekmeği; çalışırken öğle yemeğini; işten çıkınca akşam yemeğini ve yemekten sonra da yatmadan önce yiyeceği krakerleri düşünüyordu.</p>

  <p class="calibre11" style="text-align: justify;">Yatağa girince de Aleksandr'ı düşündü.</p>

  <p class="calibre11" style="text-align: justify;">Marina bir keresinde, Tatyana yerine, ekmek almaya kendi gitmeyi önerdi.</p>

  <p class="calibre11" style="text-align: justify;">Bir anda şaşıran Tatyana ona kâğıtları uzattı. "Benim de gelmemi ister misin?"</p>

  <p class="calibre11" style="text-align: justify;">"Hayır," dedi Marina. "Bunu yapmaktan mutluluk duyacağım."</p>

  <p class="calibre11" style="text-align: justify;">Marina eve gelerek ekmeği masaya koydu. Yarım kilo ancak vardı.</p>

  <p class="calibre11" style="text-align: justify;">"Marina, ekmeğin geri kalanı nerede?" diye sordu Tatyana.</p>

  <p class="calibre11" style="text-align: justify;">"Üzgünüm," dedi Marina. "Yedim."</p>

  <p class="calibre11" style="text-align: justify;">"Ekmeğimizin bir kilosunu yedin mi?" Tatyana buna inanamıyordu.</p>

  <p class="calibre11" style="text-align: justify;">"Üzgünüm. Çok açtım."</p>

  <p class="calibre11" style="text-align: justify;">Tatyana şaşkınlık içinde Marina'ya baktı. Altı haftadır eve ekmek almaya o gidiyordu ve bir kere olsun beş kişinin beklediği ekmeği yemeyi düşünmemişti.</p>

  <p class="calibre11" style="text-align: justify;">Tatyana yine aç kalmıştı.</p>

  <p class="calibre11" style="text-align: justify;">Yine Aleksandr'ı özlemişti.</p>

  <p class="kisim_adi" style="text-align: justify;">2</p>

  <p class="calibre11" style="text-align: justify;">Tatyana, ekim ayının ortasında bir sabah, Fontanka'ya doğru giderken ileride bir subay gördü ve onun Aleksandr olmasını hayal etti. Biraz daha yaklaştı. Bu, o olamazdı. Karşısındaki adam daha yaşlı ve sert görünüşlüydü. Üzerindeki palto da çamur içindeydi. Yavaşça yanına gitti. Aleksandr'dı.</p>

  <p class="calibre11" style="text-align: justify;">Yanına gidip yüzüne bakınca, üzüntü ve sevgiyle karışık bir ifade gördü. Tatyana ona biraz daha yaklaştı ve eldivenleriyle göğsüne dokundu. "Şura, sana ne oldu böyle?"</p>

  <p class="calibre11" style="text-align: justify;">Tatya, beni boş ver. Sen kendi haline bak. Ne kadar çok zayıflamışsın. Yüzün...."</p>

  <p class="calibre11" style="text-align: justify;">"Ben hep zayıftım. Sen iyi misin?"</p>

  <p class="calibre11" style="text-align: justify;">Ama o güzel, yuvarlak yüzün..." dedi titreyen bir sesle.</p>

  <p class="calibre11" style="text-align: justify;">"O başka bir hayatta kaldı Aleksandr," dedi Tatyana. "Savaş nasıl?.."</p>

  <p class="calibre11" style="text-align: justify;">"Acımasız," dedi omuz silkerek. "Bak sana ne getirdim." Sırt çantasını açtı ve içinden beyaz ekmekle peynir çıkardı. Biraz da domuz eti vardı. Tatyana nefesini tutarak yemeklere baktı. "Bunları görünce çok sevinecekler."</p>

  <p class="calibre11" style="text-align: justify;">"Evet," dedi Aleksandr ekmekle peyniri uzatarak. "Ama onlar görmeden önce, senin biraz yemeni istiyorum."</p>

  <p class="calibre11" style="text-align: justify;">"Yiyemem."</p>

  <p class="calibre11" style="text-align: justify;">"Yiyeceksin. Ne oldu şimdi? Ağlama."</p>

  <p class="calibre11" style="text-align: justify;">"Ben ağlamıyorum," dedi Tatyana kendini sıkarak. "Sadece çok....duygulandım." Ekmeği, peyniri ve domuz etini kaparak, Aleksandr'ın bakışları önünde hemen yedi. "Şura, sana ne kadar aç olduğumu anlatamam. Bunu nasıl açıklayacağımı bile bilmiyorum."</p>

  <p class="calibre11" style="text-align: justify;">"Biliyorum Tatya."</p>

  <p class="calibre11" style="text-align: justify;">"Seni orduda iyi doyurdular mı?"</p>

  <p class="calibre11" style="text-align: justify;">"Evet. Sınırda olanlara oldukça iyi yemekler veriyorlar. Subaylara da biraz daha iltimas gösteriyorlar. Yiyecekler size ulaşmadan önce bizim elimize geliyor."</p>

  <p class="calibre11" style="text-align: justify;">"Zaten doğru olanı bu," dedi Tatyana ağzı dolu ve mutlu bir halde.</p>

  <p class="calibre11" style="text-align: justify;">"Şişşşt," dedi gülümseyerek. "Yavaş ol biraz. Miden ağrıyacak."</p>

  <p class="calibre11" style="text-align: justify;">Biraz yavaşladı ve ona gülümseyerek karşılık verdi.</p>

  <p class="calibre11" style="text-align: justify;">"Ailen için biraz tereyağı ve un getirdim," dedi Aleksandr. "Yirmi tane de yumurta. En son ne zaman yumurta yedin?"</p>

  <p class="calibre11" style="text-align: justify;">Tatyana bunu hatırlıyordu. "15 Eylül'de. Biraz da tereyağı alayım," dedi. "Beni bekleyebilir misin? Yoksa gitmen mi gerekiyor?"</p>

  <p class="calibre11" style="text-align: justify;">"Seni görmeye geldim," dedi.</p>

  <p class="calibre11" style="text-align: justify;">Hiç dokunmadan birbirlerine baktılar.</p>

  <p class="calibre11" style="text-align: justify;">Hiç konuşmadan birbirlerine baktılar.</p>

  <p class="calibre11" style="text-align: justify;">Aleksandr en sonunda, "Söylenecek çok şey var," dedi.</p>

  <p class="calibre11" style="text-align: justify;">"Bunları söylemek için yeterince zamanımız yok," dedi Tatyana dükkânın önündeki kuyruğa bakarak. Yemeyi bırakmıştı. "Hep seni düşündüm," dedi sakin bir şekilde.</p>

  <p class="calibre11" style="text-align: justify;">"Bir daha beni düşünme," dedi Aleksandr.</p>

  <p class="calibre11" style="text-align: justify;">Tatyana geri çekildi. "Merak etme. İstediğinin bu olduğunu net bir şekilde belli ettin zaten."</p>

  <p class="calibre11" style="text-align: justify;">"Sen neden bahsediyorsun?" dedi şaşkınlık içinde. "Sen orada neler yaşadığımı bilmiyorsun."</p>

  <p class="calibre11" style="text-align: justify;">"Ben sadece burada olanları biliyorum," dedi.</p>

  <p class="calibre11" style="text-align: justify;">"Hepimiz ölümle savaşıyoruz. Subaylar bile," dedi. "Grinkov öldü."</p>

  <p class="calibre11" style="text-align: justify;">"Olamaz."</p>

  <p class="calibre11" style="text-align: justify;">"Evet," diyerek derin bir iç geçirdi. "Haydi sıraya girelim."</p>

  <p class="calibre11" style="text-align: justify;">Sıradaki tek erkek Aleksandr'dı. Kırk beş dakika beklediler. Dükkân sessizdi ve hiç kimse konuşmuyordu. Onlarsa günlük şeylerden; soğuk havadan, Almanlardan ve yemek sorunundan bahsettiler. Hiç susmamışlardı.</p>

  <p class="calibre11" style="text-align: justify;">"Aleksandr bir yerlerden daha fazla yiyecek bulmamız gerekiyor. Kendimi değil; Leningrad halkını kastediyorum. Bu yiyecek nereden gelecek? Uçakla getiremezler mi?"</p>

  <p class="calibre11" style="text-align: justify;">"Zaten getiriyorlar. Günde, elli ton yiyecek, yakıt ve cephane taşınıyor."</p>

  <p class="calibre11" style="text-align: justify;">"Elli ton..." Tatyana düşündü. "Bu, çok gibi görünüyor."</p>

  <p class="calibre11" style="text-align: justify;">Aleksandr cevap vermeyince, "Öyle değil mi?" diye sordu.</p>

  <p class="calibre11" style="text-align: justify;">Aleksandr'ın cevap vermekten kaçındığını fark etti. "Yeterli değil," dedi en sonunda.</p>

  <p class="calibre11" style="text-align: justify;">"Ne kadar olması gerekiyor?"</p>

  <p class="calibre11" style="text-align: justify;">"Bilmiyorum," dedi.</p>

  <p class="calibre11" style="text-align: justify;">"Söyle bana."</p>

  <p class="calibre11" style="text-align: justify;">"Tatya bilmiyorum."</p>

  <p class="calibre11" style="text-align: justify;">"Pekâlâ," dedi neşeli bir şekilde. "Bence elli ton yeterince fazla. Bunu söylemene sevindim. Çünkü Nina'nın ailesine yedirecek hiç yemeği kalmadı..."</p>

  <p class="calibre11" style="text-align: justify;">"Sus!" diye bağırdı Aleksandr. "Sen ne yapıyorsun?"</p>

  <p class="calibre11" style="text-align: justify;">"Hiçbir şey," dedi Tatyana sakin bir şekilde. "Nina'nın..."</p>

  <p class="calibre11" style="text-align: justify;">"Elli ton sana çok fazla geldi, öyle değil mi?" dedi. "Pavlov kışlasında üç milyon insan günde bin ton unla karnını doyuruyor. Buna ne dersin?"</p>

  <p class="calibre11" style="text-align: justify;">"Yani bin ton un var, öyle mi?" dedi Tatyana şaşkın bir halde.</p>

  <p class="calibre11" style="text-align: justify;">"Evet," dedi Aleksandr başını sallayarak.</p>

  <p class="calibre11" style="text-align: justify;">"Ve onlar sadece elli tonunu uçakla gönderiyor, öyle mi?"</p>

  <p class="calibre11" style="text-align: justify;">"Evet. Bu elli tonun içinde sadece un yok."</p>

  <p class="calibre11" style="text-align: justify;">"Peki geri kalan 950 ton nasıl gönderiliyor?"</p>

  <p class="calibre11" style="text-align: justify;">"Abluka sınırının otuz kilometre kuzeyindeki Ladoga gölüne gönderiliyor. Oradaki birliklere."</p>

  <p class="calibre11" style="text-align: justify;">"Şura, ama bu bin tondan ihtiyacımız olanı alamazsak, hayatta kalamayız ki. Bize verdikleri karnımızı doyurmamıza yetmez."</p>

  <p class="calibre11" style="text-align: justify;">Aleksandr hiçbir şey söylemedi.</p>

  <p class="calibre11" style="text-align: justify;">Tatyana ona baktı ve sonra başını çevirdi. Hemen eve gitmek ve ne kadar jambonları kaldığını hesaplamak istiyordu.</p>

  <p class="calibre11" style="text-align: justify;">"Neden daha fazla uçak gönderemiyorlar?" diye sordu.</p>

  <p class="calibre11" style="text-align: justify;">"Çünkü ordunun bütün uçakları Moskova'ya gönderiliyor."</p>

  <p class="calibre11" style="text-align: justify;">"Leningrad'a göndermiyorlar mı?" diye sordu Tatyana. Buna cevap vermesini beklemiyordu.</p>

  <p class="calibre11" style="text-align: justify;">"Sence abluka kış gelmeden önce kaldırılacak mı?" diye sordu Tatyana. "Radyo spikerleri mücadeleyi bırakmamamızı söyleyip duruyor. Sen bu konuda ne düşünüyorsun?"</p>

  <p class="calibre11" style="text-align: justify;">Aleksandr cevap vermedi ve Tatyana dükkândan çıkana kadar yüzüne bakmadı.</p>

  <p class="calibre11" style="text-align: justify;">"Benimle eve gelecek misin?"</p>

  <p class="calibre11" style="text-align: justify;">"Evet Tatya," dedi Aleksandr. "Seninle geleceğim."</p>

  <p class="calibre11" style="text-align: justify;">Başını salladı. "Haydi o zaman. Bana verdiğin tereyağıyla, kahvaltı için yulaf ezmesi hazırlarım. Sana yumurta da pişiririm."</p>

  <p class="calibre11" style="text-align: justify;">"Hâlâ yulafınız var mı?"</p>

  <p class="calibre11" style="text-align: justify;">"Yemek aralarında atıştırıldığı için günden güne azalıyor. Sanırım en fazla yiyecek tüketen büyükannem ve Marina. Galiba yulafı çiğ çiğ torbadan yiyorlar."</p>

  <p class="calibre11" style="text-align: justify;">"Ya sen Tatya?" diye sordu Aleksandr. "Sen de çiğ çiğ yiyor musun?"</p>

  <p class="calibre11" style="text-align: justify;">"Henüz değil," dedi Tatyana. Bunu ne kadar çok istediğinden bahsetmedi. Başını yulaf torbasının içine sokup kokladığını; şeker, süt ve yumurta hayali kurduğunu anlatmadı.</p>

  <p class="calibre11" style="text-align: justify;">"Yemelisin," dedi Aleksandr.</p>

  <p class="calibre11" style="text-align: justify;">Fontanka kanalının kenarında yürüdüler. Bu Tatyana'ya Kirov'da çalıştığı yaz günlerinde gittikleri Obvodnoy kanalını hatırlattı. Kalbi acıdı. Eve üç blok kala yavaşladılar ve soğuk binaya dayandılar. "Bir bank olmasını isterdim," dedi Tatyana alçak bir sesle.</p>

  <p class="calibre11" style="text-align: justify;">Aleksandr da aynı ses tonuyla, "Marazov bana babandan bahsetti," dedi. Tatyana bir şey söylemeyince devam etti. "Gerçekten çok üzgünüm. Beni affedecek misin?"</p>

  <p class="calibre11" style="text-align: justify;">"Affedecek bir şey yok," dedi Tatyana.</p>

  <p class="calibre11" style="text-align: justify;">"Çok çaresizim," diye devam etti Aleksandr. Gözlerinde hüzün vardı. "Seni korumak için yapabileceğim hiçbir şey yok. Bunu denedim. En baştan beri denedim. Kirov'u hatırlıyor musun?"</p>

  <p class="calibre11" style="text-align: justify;">Tatyana hatırlıyordu.</p>

  <p class="calibre11" style="text-align: justify;">"O zaman senden tek istediğim şey Kirov'dan gitmendi. Orada başarısız oldum. Seni babana karşı koruyamadım." Başını salladı. "Kaşın nasıl oldu?" Uzanarak parmaklarıyla iyileşmeye başlayan morluğa dokundu.</p>

  <p class="calibre11" style="text-align: justify;">"İyi," dedi Tatyana geri çekilerek. Aleksandr elini aşağıya indirdi ve gücenmiş bir halde yüzünü baktı.</p>

  <p class="calibre11" style="text-align: justify;">"Dimitri nasıl?" diye sordu. "Ondan haber aldın mı?"</p>

  <p class="calibre11" style="text-align: justify;">Aleksandr başını sallayarak, "Sema Dimitri hakkında ne söyleyebilirim ki?" dedi. "Eylül ortasında Shlisselburg'a ilk gittiğimde, ona benimle gelmesini söyledim. Kabul etmedi ve orada çok savunmasız olduğumuzu söyledi. Pekâlâ dedim. Ondan sonra bir tabur askerle birlikte Karelia'ya gitmeye gönüllü oldum ve Finlandiyalıları oradan biraz uzaklaştırdım." Bir an duraksadı. "Leningrad ve Ladoga'dan yiyecek alan kamyonlarımız rahat olsun diye. Finlandiyalılar çok yakınımızdaydı. Onlarla NKVD askerleri arasında olan çatışmada, şehre yemek ulaştırmaya çalışan zavallı kamyon şoförleri ölüyordu. Dimitri'ye benimle gelmesini söyledim. Evet bu tehlikeliydi ve düşman topraklarına saldırıyorduk; ama başarılı olursak..."</p>

  <p class="calibre11" style="text-align: justify;">"Kahraman olacaktınız," dedi Tatyana. "Başarılı oldunuz mu?"</p>

  <p class="calibre11" style="text-align: justify;">Aleksandr yavaşça, "Evet," dedi.</p>

  <p class="calibre11" style="text-align: justify;">Tatyana merak içinde başını sallayarak ona baktı. O anda hissettiği duyguların yüzüne yansımamış olmasını umut etti. "Bunun için gönüllü mü oldun?"</p>

  <p class="calibre11" style="text-align: justify;">"Evet."</p>

  <p class="calibre11" style="text-align: justify;">"Seni terfi ettirdiler mi?"</p>

  <p class="calibre11" style="text-align: justify;">Onu selamlayarak, "Artık Yüzbaşı Belov'um. Yeni madalyamı gördün mü?"</p>

  <p class="calibre11" style="text-align: justify;">"Hayır, kes şunu!" dedi gülümseyerek.</p>

  <p class="calibre11" style="text-align: justify;">"Ne oldu?" dedi Aleksandr yüzünü inceleyerek. "Gurur mu duydun?"</p>

  <p class="calibre11" style="text-align: justify;">"Şey..." Tatyana yüzündeki gülümsemeyi engellemeye çalışıyordu.</p>

  <p class="calibre11" style="text-align: justify;">"Dimitri'ye hep bunu anlatmaya çalıştım," diye devam etti Aleksandr. "Eğer benimle gelseydi ve başarı kazansaydı, onbaşı olabilirdi. Rütben ne kadar yükselirse, sınıra o kadar uzak oluyorsun."</p>

  <p class="calibre11" style="text-align: justify;">Tatyana başını sallayarak, "İleriyi hiç göremiyor," dedi.</p>

  <p class="calibre11" style="text-align: justify;">"Şimdi daha da kötüsü oldu," dedi Aleksandr. "Tikvin'den Kaşnikov'a gönderildi. Marazov benimle geldi ve üsteğmen oldu. Dimitri ise Ladoga'nın karşısındaki bir bölüğe gönderildi ve binlerce askerle birlikte Schmidt'e yem olmayı bekliyor."</p>

  <p class="calibre11" style="text-align: justify;">Tatyana, Tikvin kasabası hakkında bir şeyler duymuştu. Sovyetler Birliği eylülde Tikvin'i Almanlardan almıştı ve Ladoga'daki birliklere yemek taşırken kullandıkları demiryolunu kaybetmemeye çalışıyorlardı. Ladoga gölünü kaybederlerse, Leningrad'a da yiyecek gelemezdi.</p>

  <p class="calibre11" style="text-align: justify;">Gülmeyi kesmesi uzun zaman aldı. Temkinli davranarak, "Dimitri konusunda başarılı olmanı isterdim. Terfi etmek onun için iyi olurdu." dedi.</p>

  <p class="calibre11" style="text-align: justify;">"Bence de."</p>

  <p class="calibre11" style="text-align: justify;">Hem belki o kahraman olunca, sen de ablamla evlenmek zorunda kalmazdın," diye devam etti.</p>

  <p class="calibre11" style="text-align: justify;">Bir anda yüzü asılan Aleksandr, "Ahh, Tatya..." dedi.</p>

  <p class="calibre11" style="text-align: justify;">Sözünü keserek, "Ama sen yüzbaşı oldun ve o Tikvin'de. Şimdi Daşa ile evlenmek zorunda kalacaksın, öyle değil mi?" dedi ve yüzüne baktı.</p>

  <p class="calibre11" style="text-align: justify;">Aleksandr kapkara elleriyle gözlerini ovuşturdu. Tatyana onu hiç bu kadar pis görmemişti. Kendini düşünmekten, onu hatırlayacak fırsat bulamamıştı. "Şura, ben ne yapıyorum?" dedi yumuşak bir şekilde. "Çok üzgünüm. Haydi eve gel. Haline bak. Haydi gel. Sıcak bir banyo yaparsın. Sana su kaynatırım. Sonra güzel bir yulaf ezmesi hazırlarım. Haydi." Cümlenin sonuna <i class="calibre2">Sevgilim</i> kelimesini de eklemek istedi; ama cesaret edemedi. <i class="calibre2">Daşa ile evlen,</i> demek istedi. <i class="calibre2">Eğer hayatta kalmana yardıma olacaksa, onunla evlen.</i></p>

  <p class="calibre11" style="text-align: justify;">Aleksandr duvarın kenarından ayrılmadı.</p>

  <p class="calibre11" style="text-align: justify;">"Lütfen gel Şura."</p>

  <p class="calibre11" style="text-align: justify;">"Dur bir dakika," diyerek dudağını ısırdı. "Baban yüzünden bana kızgın mısın?"</p>

  <p class="calibre11" style="text-align: justify;">Kavga etmemiş; tartışmaya girmemiş ve bunun onun suçu olmadığını söylememişti. Sorumluluğu üzerine alıp omuzlarında yüke bir yenisini daha eklemişti. Gerçi omuzları, Tatyana dahil birçok yükü kaldıracak kadar genişti. Tatyana onun yanında kendini çok rahat hissediyordu.</p>

  <p class="calibre11" style="text-align: justify;">"Hayır Şura," dedi Tatyana. "Kimse üzgün değil. Senin hayatta olduğunu öğrenince çok sevinecekler."</p>

  <p class="calibre11" style="text-align: justify;">Aleksandr ona baktı. "Ben onlardan bahsetmiyorum. Sen kızgın mısın?"</p>

  <p class="calibre11" style="text-align: justify;">Tatyana şefkat dolu gözlerle ona baktı. Bir taburu kumanda eden zırhlı adamın ona ihtiyacı vardı. Eğer yaralı olsaydı; ona bandaj takardı. Aç olsa karnını doyurur; onunla konuşmak istese yanında olurdu. Ama Aleksandr üzgündü. Ona kızgın olma sebebinin babası olmadığını söylemek istedi. Ama yapamadı; çünkü tek istediği onu biraz olsun rahatlatmaktı. Daha fazla üzülmesini istemiyordu.</p>

  <p class="calibre11" style="text-align: justify;">Tatyana uzanarak elini tuttu. Tırnaklarının içinde toprak vardı ve ellerinin üstü yara bere içindeydi; ama buna rağmen sıcak ve güçlüydüler. Tatyana'nın elini sıkıca tuttu.</p>

  <p class="calibre11" style="text-align: justify;">"Hayır Şura," dedi. "Tabi ki sana kızgın değilim."</p>

  <p class="calibre11" style="text-align: justify;">"Tek istediğim senin güvende olman," dedi duvara yaslanarak. "Hepsi bu. Bütün tehlikelerden uzak olmanı istiyorum."</p>

  <p class="calibre11" style="text-align: justify;">Tatyana kendini Aleksandr'ın kollarına bıraktı. "Biliyorum. İyi olacağım," dedi ve yığılıp kalmaktan korktuğu için ona sıkıca sarıldı. Aleksandr iyileşmeye başlayan kaşını öptü. "Bir daha sana dokunduğumda, az önceki gibi benden kaçma," dedi.</p>

  <p class="calibre11" style="text-align: justify;">"Peki," dedi Tatyana gözlerini kapatıp ona sıkıca sarılarak.</p>

  <p class="kisim_adi" style="text-align: justify;">3</p>

  <p class="calibre11" style="text-align: justify;">Tatyana, Aleksandr ile içeri girerek, "Bakın, kimi buldum!" diye bağırdı. Daşa bir çığlık atarak Aleksandr'ın yanına koştu.</p>

  <p class="calibre11" style="text-align: justify;">Tatyana banyo yapması için su kaynatmaya gitti. Ona, sabun, temiz havlu ve jilet verdi. Aleksandr da güzel bir banyo yaptı.</p>

  <p class="calibre11" style="text-align: justify;">Her ihtimale karşı fazla su kaynatan Tatyana mutfaktan seslenerek, "Yeterince sıcak mı?" diye sordu.</p>

  <p class="calibre11" style="text-align: justify;">Banyodan kahkaha sesi geldi. "Hayır, değil. Gel de bir tas daha sıcak su ekle. Buraya gel, Tatya."</p>

  <p class="calibre11" style="text-align: justify;">Kıpkırmızı olan Tatyana kendi kendine gülümsedi ve Daşa'dan Aleksandr'a su götürmesini istedi.</p>

  <p class="calibre11" style="text-align: justify;">Odaya tertemiz ve tıraş olmuş bir halde geldi. Siyah saçları parlıyordu ve dişleri bembeyaz görünüyordu. Tatyana boynuna atlamamak için kendini zor tuttu. Üzerinde uzun iç donu ve gömleğiyle otururken, Daşa üniformasını yıkamaya gitti. Marina, büyükanneleri ve Tatyana; yani annesi dışında herkes etrafında pervane olmuştu.</p>

  <p class="calibre11" style="text-align: justify;">Tatyana annesine yumurtalarının olduğunu söylemedi. Söyleyecekti; ama babasına bağırdığı için Aleksandr'ı affetmediğini görünce, yumurtaları onunla paylaşmaktan vazgeçti. İlk önce bağışlaması gerekiyordu.</p>

  <p class="calibre11" style="text-align: justify;">Aleksandr onlara yarım kilo tereyağı vermişti. Tatyana bunu, pencere pervazındaki un çuvalının altına sakladı. Annesi tereyağlı ekmek yiyip çay içtikten sonra, Aleksandra yarım ağızla teşekkür etti ve işe gitti.</p>

  <p class="calibre11" style="text-align: justify;">Büyükannesi sanki bir yere gidiyormuş gibi gümüş çatal bıçakları, gümüş şamdanları, parasını ve eski battaniyeleri çantasına tıktı.</p>

  <p class="calibre11" style="text-align: justify;">Tatyana gidip kahvaltı hazırlaması gerekiyordu; ama odada sessizce oturarak Aleksandr'ı seyretti.</p>

  <p class="calibre11" style="text-align: justify;">"Nereye gidiyor?" diye sordu Aleksandr.</p>

  <p class="calibre11" style="text-align: justify;">"Aleksandr Nevski köprüsünden karşı tarafındaki Malaya Oçta'ya gidiyor," dedi Daşa odaya girerek. Tatyana bakışlarını hemen yere çevirdi. "Orada arkadaşları var. Bizim eşyalarımızı satarak da havuç ve patates alacak. Bu işte iyidir," diye devam etti. Sonra da Aleksandra gülümseyerek, "Elbiselerinin kuruması zaman alacak," dedi.</p>

  <p class="calibre11" style="text-align: justify;">"Sorun değil," dedi gülümseyerek. "Merkez şubeye dört gün rapor vermesem de olur. O zamana kururlar mı?"</p>

  <p class="calibre11" style="text-align: justify;">Tatyana'nın içi sevinçle doldu. Aleksandr ile dört gün!</p>

  <p class="calibre11" style="text-align: justify;">"Tatya gidip kahvaltıyı hazırlayacak mısın?" diye sordu Daşa odadan çıkarken. Marina da diğer odada okula gitmek için hazırlanıyordu.</p>

  <p class="calibre11" style="text-align: justify;">Aleksandr, Tatyana'ya döndü. "Tatişya, biraz çay alabilir miyim?"</p>

  <p class="calibre11" style="text-align: justify;">Hemen masadan kalktı. Ne diye oturup duruyordu? Çok yorgun ve aç olmalıydı. "Elbette." Uzun bacaklarını koltuğa uzatmış halde sigara içiyordu. Tatyana'nın geçecek yeri yoktu ve Aleksandr bacaklarını çekmiyordu. Tatyana yüzüne baktı. Gülümsüyordu.</p>

  <p class="calibre11" style="text-align: justify;">"Özür dilerim Aleksandr," dedi ciddi olmaya çalışarak.</p>

  <p class="calibre11" style="text-align: justify;">"Üzerinden atla," dedi ses tonunu alçaltarak. "Sadece tökezlememeye dikkat et. Yoksa seni tutmak zorunda kalırım."</p>

  <p class="calibre11" style="text-align: justify;">Tatyana kıpkırmızı oldu ve gözlerini kaldırınca Marina'nın kapıda onları izlediğini gördü. "Geçebilir miyim Aleksandr?" diye tekrarladı nefes alıp verişini normal bir hale getirmeye çalışarak.</p>

  <p class="calibre11" style="text-align: justify;">Aleksandr hemen bacaklarını çekti. "İçeri gel Marina," dedi derin bir nefes alarak. "Dur sana bir bakayım. Nasılsın?"</p>

  <p class="calibre11" style="text-align: justify;">Tatyana, Aleksandr'a bol şekerli bir çay getirdi. Aleksandr yüzüne bakarak, "Teşekkürler," dedi.</p>

  <p class="calibre11" style="text-align: justify;">"Önemli değil," dedi gözlerine bakarak.</p>

  <p class="calibre11" style="text-align: justify;">"Bacaklarım seni hâlâ engelliyor mu?"</p>

  <p class="calibre11" style="text-align: justify;">"Evet, bu oda için oldukça irisin," diye fısıldadı Tatyana.</p>

  <p class="calibre11" style="text-align: justify;">Aleksandr cevap verme fırsatı bulamadan Daşa temiz çarşaflarla odaya girdi. "Kızlar, büyükanneniz Neva'da neler yapıyor?" diye sordu Aleksandr çayından bir yudum alarak.</p>

  <p class="calibre11" style="text-align: justify;">Çarşafları katlayan Daşa, "Dün beş şişe şalgam ve on patates almış. Ama annemin çeyizindeki bütün tabaklar gitti. Şamdanlardan sonra ne satmak zorunda kalacak, merak ediyorum doğrusu," dedi.</p>

  <p class="calibre11" style="text-align: justify;">"Dişçiden aldığın şu altın dişler ne oldu Daşa?" diye sordu Tatyana. "Çiftçiler altın dişten hoşlanır mı?" Masaya oturarak Daşa'ya sırtını, Aleksandr'a ise yüzünü döndü.</p>

  <p class="calibre11" style="text-align: justify;">"Altını ne yapacaklar?"</p>

  <p class="calibre11" style="text-align: justify;">"Şamdanları ne yapıyorlar?"</p>

  <p class="calibre11" style="text-align: justify;">Aleksandr, "Işığından ve ısısından yararlanırlar. Ayrıca onları Almanlara karşı silah olarak da kullanırlar," diyerek Tatyana'ya döndü. "Tatya... Şu söz verdiğin yulaf ezmesi ne oldu? Peki ya yumurtalar nerede?" dedi.</p>

  <p class="calibre11" style="text-align: justify;">Kapı çalındı ve Tatyana açmaya gitti. Gelen Nina İglenko idi ve Anton'a verecek fazla yemekleri olup olmadığını soruyordu. Tatyana, Anton çatıda yaralandıktan sonra ona zor yemek bulduğunu biliyordu. Aleksandr koridora geldi ve Tatyana'nın yanında durdu. Kolunu Tatyana'nınkine bastırarak, "Bayan İglenko, herkes aynı yemeği alıyor. Üzgünüm. Size verecek hiçbir şeyimiz yok," dedi. Kapıyı kapatıp Tatyana'ya döndü. "Bana Anton'un çatıda yaralandığını söylemedin." Hâlâ ona çok yakındı. Onun kokusunu adeta içine çekiyordu. Bir an göğsü Tatyana'nın yüzüne değmişti.</p>

  <p class="calibre11" style="text-align: justify;">Tatyana nefesini kontrol etmeye çalışarak, "Durumu iyi," dedi. "Sadece bacağı yaralandı." Aleksandr'ın endişelenmesini istemiyordu.</p>

  <p class="calibre11" style="text-align: justify;">"Tatya, herkesin aldığı yiyecek oranının aynı olduğunu biliyor musun?" dedi Aleksandr.</p>

  <p class="calibre11" style="text-align: justify;">"Duydum."</p>

  <p class="calibre11" style="text-align: justify;">"Senin Nina'dan daha fazla yiyeceğin yok."</p>

  <p class="calibre11" style="text-align: justify;">"Biliyorum. Özür dilerim. Gidip kahvaltını hazırlayayım." Tatyana, Aleksandr'ın üzerinde iç donu varken, onunla bir dakika daha koridorda yalnız kalamazdı. Dışarı çıktı ve koridordaki Nina'ya bir parça tereyağı verdi.</p>

  <p class="calibre11" style="text-align: justify;">"Tanrı seni korusun Taneçka," dedi Nina. "Tanrı seni yaşadığın sürece korusun. Göreceksin. Bu kadar iyi kalpli olduğun için seni hayatın boyunca koruyacak."</p>

  <p class="calibre11" style="text-align: justify;">Tatyana mutfağa döndü ve yulaf ezmesi ile yumurta hazırlarken Aleksandr içeri girerek ocağa yaslandı.</p>

  <p class="calibre11" style="text-align: justify;">"Dikkat et, arkan yanacak," dedi Tatyana yüzüne bakmadan.</p>

  <p class="calibre11" style="text-align: justify;">Aleksandr ilk başta hiçbir şey söylemedi; fakat sonra ağzından bir fısıltı döküldü. "Tatya, seni herkesten daha iyi tanıyorum. Senin yaptığını..."</p>

  <p class="calibre11" style="text-align: justify;">"Ne oldu ki?" dedi. "Yulaf ezmesi ve yumurta yapıyorum."</p>

  <p class="calibre11" style="text-align: justify;">Aleksandr parmağıyla çenesinden tuttu ve başını kendine doğru çevirdi. "Yemeğini kimseye veremezsin, anlıyor musun? Zaten elinizdeki sen ve ailen için yeterli değil."</p>

  <p class="calibre11" style="text-align: justify;">Tatyana ağzını açıp dudağını ısırıyormuş gibi yaparak başını salladı. Aleksandr ellerini bir süre üzerinde tuttu.</p>

  <p class="calibre11" style="text-align: justify;">Tatyana, iki yemek kaşığı süt, biraz tereyağı ve birkaç çay kaşığı şeker koyarak yulaf ezmesini hazırladı. Sonra da su ekledi. Dört kişiye yetecek kadar vardı. En çoğunu Aleksandr'a, biraz azını Daşa'ya, ondan daha az olanı Marina'ya ve en azını da kendine koydu. Aleksandr onlara yirmi yumurta getirmişti. Beş tanesini tereyağında pişirdi ve üzerine tuz döktü. Sanki festival günüydü.</p>

  <p class="calibre11" style="text-align: justify;">Aleksandr önündeki kâseye baktı ve bunu yemeyeceğini söyledi. Konuşması bittiğinde Daşa ve Marina önündeki yemeği çoktan süpürmüştü bile.</p>

  <p class="calibre11" style="text-align: justify;">Sadece Aleksandr ve Tatyana önlerindeki tabaklara bakıyordu. "Sizin ikinizin neyi var?" diye sordu Daşa. "Alex, senin ondan daha çok yemeğe ihtiyacın var. Sen bir adamsın. O küçük. Aramızda en az yemeğe ihtiyacı olan o. Şimdi yemeğini ye lütfen."</p>

  <p class="calibre11" style="text-align: justify;">"Evet," dedi Tatyana başını kaldırmadan. "Sen bir adamsın. Ben ise evin en küçüğü. Ben az yesem de olur. Haydi şimdi yemeğini ye."</p>

  <p class="calibre11" style="text-align: justify;">Aleksandr tabağını Tatyana'nınki ile değiştirdi. "Şimdi sen ye," dedi. "Ben zaten kışlada yeterince yiyorum."</p>

  <p class="calibre11" style="text-align: justify;">Buna çok sevinen Tatyana yulaf ezmesini son lokmasına kadar yedikten sonra, yumurtasını da bitirdi.</p>

  <p class="calibre11" style="text-align: justify;">Daşa, "Aleksandr, en son buraya geldiğin günden beri ne kadar çok değiştin. Şu anda her şey daha zor. İnsanları anlayamıyorum. Bakıyorum da, herkes kendini düşünüyor," dedi ve derin bir nefes alarak başını çevirdi.</p>

  <p class="calibre11" style="text-align: justify;">Aleksandr ve Tatyana hiçbir şey söylemeden Daşa'ya baktı.</p>

  <p class="calibre11" style="text-align: justify;">"Günde sadece 300 gram ekmek alıyoruz," diye devam etti. "Daha kötüsü ne olabilir ki?"</p>

  <p class="calibre11" style="text-align: justify;">"Daha da kötüsü var," dedi Tatyana. "Depoladığımız yiyecekler bitmek üzere."</p>

  <p class="calibre11" style="text-align: justify;">"Ne kadar jambonunuz kaldı?" diye sordu Aleksandr.</p>

  <p class="calibre11" style="text-align: justify;">"On iki kutu."</p>

  <p class="calibre11" style="text-align: justify;">"Evet," dedi Tatyana. "Ama dört gün önce on sekiz kutu vardı. Dört günde altı kutu bitirdik. Geceleri çok acıkıyoruz." Uyanık oldukları her an açlık hissettiklerini söylemek istedi; ama yapmadı.</p>

  <p class="calibre11" style="text-align: justify;">Kızların işe gitmesi gerekiyordu. Tatyana, Daşa'nın Aleksandr'ın yanına yaklaşmasını ve Aleksandr'ın da onun beline sarılmasını izledi. "Aleksandr, çok zayıfladım," dedi Daşa. "Beni bu zayıf halimle beğenmeyeceksin. Tatya gibi görünmeye başladım." Onu öptü. "Bizim gitmemizin senin için bir sakıncası yok değil mi? Ne yapacaksın?"</p>

  <p class="calibre11" style="text-align: justify;">Aleksandr gülümsedi. "Senin yatağına yatacağım ve sen gelene kadar kalkmayacağım."</p>

  <p class="calibre10" style="text-align: justify;"> </p>

  <p class="calibre11" style="text-align: justify;">Tatyana bombardımanı falan düşünmeden saat 17:00'de koşarak eve geldi.</p>

  <p class="calibre11" style="text-align: justify;">Ev sıcaktı. Aleksandr odadan çıktı ve ona mutlu bir şekilde gülümsedi. Tatyana'nın da yüzünde güller açıyordu. "Merhaba Aleksandr, ben geldim!"</p>

  <p class="calibre11" style="text-align: justify;">Aleksandr güldü.</p>

  <p class="calibre11" style="text-align: justify;">Tatyana onu öpmek istedi.</p>

  <p class="calibre11" style="text-align: justify;">Aleksandr bodrumdan bir düzine odun alarak yukarı çıkarmıştı. Daşa mutfaktan çıktı. "İçerisi sıcacık, öyle değil mi Tatya?" diyerek Aleksandr'a sarıldı.</p>

  <p class="calibre11" style="text-align: justify;">"Kızlar, odayı bu şekilde ısıtmaya devam etmelisiniz," dedi Aleksandr." Havalar soğuyor."</p>

  <p class="calibre11" style="text-align: justify;">"Biz merkezi ısıtma sistemiyle ısınıyoruz," dedi Daşa.</p>

  <p class="calibre11" style="text-align: justify;">"Daş, Leningrad yetkileri binaların ısısını ortalama on derecede tutuyor. Sence bu yeterli mi?" diye sordu Aleksandr.</p>

  <p class="calibre11" style="text-align: justify;">"Çok da kötü değildi," dedi Tatyana paltosunu çıkararak.</p>

  <p class="calibre11" style="text-align: justify;">Aleksandr, Daşa'nın kolunu okşadı. "Sana bodrumdan biraz daha odun getireceğim. Odayı büyük fırınla ısıtın. O küçük soba pengueni bile ısıtmaya yetmez. Oldu mu Tatya?"</p>

  <p class="calibre11" style="text-align: justify;">Bir anda içi ürperen Tatyana ilk başta bir şey söylemedi. "Aleksandr, bu fırınları yakmak için çok odun gerekiyor," dedi ve hızla odadan çıkarak ona yemek hazırlamaya gitti.</p>

  <p class="calibre11" style="text-align: justify;">Büyükannesi Malaya Oçta'dan yedi patates almıştı. Bir kutu jambon daha açtılar ve patateslerin de hepsini bitirdiler. Aleksandr, yemekten sonra, günde yarım kutu jambon yemelerini önerdi. Daşa üzgündü. Bir kutunun bile az geldiğini söyledi. Aleksandr buna hiçbir cevap vermedi.</p>

  <p class="calibre11" style="text-align: justify;">Sirenler çalmaya başlayınca, Tatyana dahil bütün ailenin sığınağa inmesini istedi. Daşa, onlarla birlikte gelmesini söyleyince, Aleksandr, "Daşa haydi git ve benim için endişelenme," dedi Daşa gelmesi için biraz daha ısrar edince, daha sert bir tavırla, "Hangi asker en ufak bir bombardımanda sığınağa koşar? Şimdi git. Tatya sen de. Çatıya çıkmıyorsun, öyle değil mi?"</p>

  <p class="calibre11" style="text-align: justify;">Dışarı çıkarken, hiç kimse, özellikle de Tatyana ona cevap vermedi.</p>

  <p class="calibre11" style="text-align: justify;">O gece ilerleyen saatlerde, Daşa, "Marinka, bu gece büyükannemin yanında yatar mısın? Lütfen. Onun odası daha sıcak. Aleksandr'ın yanımda uyumasını istiyorum. Anne, bu sorun olmaz öyle değil mi? Nasıl olsa evleniyoruz," dedi.</p>

  <p class="calibre11" style="text-align: justify;">"Sen ve Tatya'nın yanında mı yatacak?" Marina, Tatyana'ya bir bakış fırlattı.</p>

  <p class="calibre11" style="text-align: justify;">"Evet," dedi Daşa dolaptan temiz çarşaf çıkarak. "Aleksandr, Tatya ile aynı yatakta yatmak senin için sorun olmaz, değil mi?"</p>

  <p class="calibre11" style="text-align: justify;">Aleksandr bir şeyler söylemedi.</p>

  <p class="calibre11" style="text-align: justify;">"Taneçka söyle bakalım," dedi Daşa dalga geçerek. "Aleksandr'ı ortamıza mı yatırayım?" diyerek güldü. "Bu Tatya için iyi olur. İlk kez bir erkekle uyuma şansını yakalar." Kendi kendine eğlenen Daşa, Aleksandr'ın kolunu çimdikledi. "Yine de sevgilim, bu ilk deneyimi seninle yaşamasa iyi olur," dedi.</p>

  <p class="calibre11" style="text-align: justify;">Aleksandr bakışlarını Tatyana'dan kaçırarak ortada rahat yatmayacağını mırıldandı. Tatyana da alçak bir ses tonuyla haklı olduğunu söyledi. Daşa ise, "Rahat ol. Seni gerçekten kardeşimin yanına yatıracağımı düşünmedin, öyle değil mi?" dedi.</p>

  <p class="calibre11" style="text-align: justify;">Uyku vakti gelince Tatyana duvar kenarına, Daşa onun yanına ve Aleksandr da diğer uca yattı. Hareket edecek yer yoktu; ama bu kadar yakın olması Tatyana'nın içini ısıtmıştı. Hiç konuşmadan uzandılar ve koltukta ağlayan annesini dinlediler.</p>

  <p class="calibre11" style="text-align: justify;">Ondan sonra Tatyana, Daşa'nın Aleksandr'a bir şeyler fısıldadığını duydu. "Evleneceğimizi söylemiştin? Bu ne zaman olacak sevgilim?"</p>

  <p class="calibre11" style="text-align: justify;">Aleksandr, "Biraz bekleyelim Daşa," dedi.</p>

  <p class="calibre11" style="text-align: justify;">"Hayır!" dedi. "Neden bekleyeceğiz? Gelince evleneceğimizi söylemiştin. Yarın evlenelim. Tatya ve Marina şahitlerimiz olur. Haydi Aleksandr, beklemek için bir nedenimiz yok."</p>

  <p class="calibre11" style="text-align: justify;">Tatyana duvara döndü.</p>

  <p class="calibre11" style="text-align: justify;">"Daşa beni dinle. Savaş çok kötü durumda. Bunu duymadın mı? Stalin hapishaneye girme tehlikesiyle karşı karşıya. Şu anda Almanlara teslim olmamız kanunlara aykırı. Liderimiz, Almanlara kendi rızamızla teslim olmamızı engellemek için, ailelerin bazı haklarını elinden aldı. Eğer evlenirsek ve ben Almanların eline düşersem, sen sahip olduğun yiyecek payını kaybedeceksin. Sen, Tatya, annen ve büyükannen bu hakkı kaybedecek. Sizi ekmeksiz bırakmaktansa, ölmeyi tercih ederim."</p>

  <p class="calibre11" style="text-align: justify;">"Aleksandr, hayır."</p>

  <p class="calibre11" style="text-align: justify;">"Bekleyeceğiz."</p>

  <p class="calibre11" style="text-align: justify;">"Neyi?"</p>

  <p class="calibre11" style="text-align: justify;">"Daha uygun bir zamanı."</p>

  <p class="calibre11" style="text-align: justify;">"Daha uygun bir zaman olacak mı?"</p>

  <p class="calibre11" style="text-align: justify;">"Evet."</p>

  <p class="calibre11" style="text-align: justify;">Sonra sustular.</p>

  <p class="calibre11" style="text-align: justify;">Tatyana, Daşa'ya doğru döndü ve arkadan Aleksandr'ın başına baktı. Luga'da çıplak bir halde kollarında yattığı ve nefesini saçlarında hissettiği günü hatırladı.</p>

  <p class="calibre11" style="text-align: justify;">Daşa gece yarısı tuvalete gitmek için yataktan kalktı. Tatyana, Aleksandr'ın uyuduğunu sanıyordu; ama bir anda ona döndüğünü gördü. Karanlık da olsa gözlerini seçebiliyordu. Battaniyenin altından bacağını ona değdirdi. Tatyana'nın ayağında çorap ve üzerinde pijama vardı. Daşa'nın geldiğini duyunca gözlerini kapadı. Aleksandr da bacağını çekti.</p>

  <p class="calibre10" style="text-align: justify;"> </p>

  <p class="calibre11" style="text-align: justify;">Tatyana ertesi akşam onlara sadece yarım kutu jambon hazırladı. Herkese bir yemek kaşığı düşüyordu; ama sonuç olarak jambon yiyorlardı. Daşa bunun çok az olduğundan yakındı.</p>

  <p class="calibre11" style="text-align: justify;">"Anton ölüyor," dedi Tatyana. "Jambon ye. Nina İglenko ağustostan beri jambon yemiyor."</p>

  <p class="calibre11" style="text-align: justify;">Annesi yemekten sonra dikiş makinesinin başına geçti. Eylül başından beri eve iş getiriyordu. Ordunun kışlık üniformalara ihtiyacı vardı ve fabrika günde on yerine yirmi üniforma dikerse ona fazla para ödüyordu. Birkaç ruble ve ekstra yiyecek alıyordu. Annesi saat l:00'e kadar birkaç ruble ve 300 gram ekmek için çalışıyordu. O akşam dikiş malzemelerini alarak sandalyesine oturarak, "Dikiş makinem nerede?" diye sormuştu.</p>

  <p class="calibre11" style="text-align: justify;">Kimse bir şey söylemedi.</p>

  <p class="calibre11" style="text-align: justify;">"Dikiş makinem nerede Tatya?"</p>

  <p class="calibre11" style="text-align: justify;">"Bilmiyorum anne," dedi Tatyana.</p>

  <p class="calibre11" style="text-align: justify;">Büyükannesi atılarak, "İrina. Onu sattım," dedi.</p>

  <p class="calibre11" style="text-align: justify;">"Ne yaptın?"</p>

  <p class="calibre11" style="text-align: justify;">"Onu, bu gece yediğin soya fasulyesi ve zeytinyağı karşılığında sattım. Çok lezzetliydiler İra."</p>

  <p class="calibre11" style="text-align: justify;">"Anne!" diye bağırdı İrina. Sinir krizi geçiriyordu. Elleriyle yüzünü kapattı ve dakikalarca ağladı. Tatyana ayakta durdu ve koridora çıkan Aleksandr'ın yüzündeki acı dolu ifadeyi izledi.</p>

  <p class="calibre11" style="text-align: justify;">"Anne, bunu nasıl yapabildin?" diye bağırdı İrina. "Bana her gece iş verdiklerini biliyorsun. Ben de eve biraz daha fazla yemek girsin diye kendimi parçalıyorum! Günde yirmi beş üniforma dikersem, bana yulaf vereceklerini biliyordun. Anne, sen ne yaptın?"</p>

  <p class="calibre11" style="text-align: justify;">Tatyana odadan çıktı. Aleksandr koridordaki koltukta sigara içiyordu. Tatyana eline bir kalem aldı ve koltuğun arkasında diz çökerek yulaf torbalarında ne kadar kaldığını işaretledi. Yulaf, un ve şeker günden güne azalıyordu. Aleksandr'ın, "Haydi yerden kalk. Bu senin için çok zor oluyor. Bırak yardım edeyim," dediğini duydu. Önünden çekildi. Aleksandr torbayı onun yerine kaldırarak içine bakmasına ve dışını siyah kalemle işaretlemesine yardımcı oldu. "Ne düşünüyorsun Tatya?" dedi Aleksandr. "Annen için özel bir şirket mi?"</p>

  <p class="calibre11" style="text-align: justify;">"Her yerde durum aynı," dedi Tatyana. "Sosyalizmin hüküm sürdüğü bir ülkede, savaş varken doğru düzgün çalışılamıyor." Un çuvalını işaret etti.</p>

  <p class="calibre11" style="text-align: justify;">Aleksandr çuvalı kaldırarak başını salladı. "Rusya iç savaş sırasında ve sonrasında olduğu gibi. Savaş sırasında insanların kendi hayatlarını kurtarmak için alçaldığını ve yalan söylediğini fark etmişsindir...."</p>

  <p class="calibre11" style="text-align: justify;">"Tekrar güçlenmeleri ve başlarını kaldırmaları da zaman alıyor. Dur bir dakika, un çuvalını biraz daha indir." Kalem tutan eli onunkine değdi. Başını kaldırmadı.</p>

  <p class="calibre11" style="text-align: justify;">"Annen ne yapacak Tatya?"</p>

  <p class="calibre11" style="text-align: justify;">"Bilmiyorum? Büyükannem ne yapacak? Satacak bir şeyi kalmadı." Tatyana elini geri çekerek bulaşıkları yıkamak için mutfağa gitti.</p>

  <p class="calibre11" style="text-align: justify;">Tam odaya gideceği sırada, Aleksandr mutfağa girdi. Yalnızdılar. Yanından geçmeye çalıştı; ama Aleksandr önünde durarak bunu engelledi. Tatyana yüzüne baktı ve gözlerinin parıldadığını gördü.</p>

  <p class="calibre11" style="text-align: justify;">Onun gözleri de parıl parıldı. Bir an hareketsiz kaldı. Sonra sağa ve sola giderek yanından geçmeyi başardı. Arkasına bakıp gülümseyerek, "Daha hızlı olmalısın Şura," dedi. Aleksandr da bir kahkaha kopardı.</p>

  <p class="ceviri" style="text-align: justify;">* * *</p>

  <p class="calibre11" style="text-align: justify;">Aleksandr dört günün ardından tekrar üsse döndü ve herkes onu çok özledi.</p>

  <p class="calibre11" style="text-align: justify;">Sonra iyi bir haber aldılar. Bir hafta daha Leningrad'da kalacak, devriye gezecek, barikat kuracak ve acemi erleri eğitecekti. Çok fazla kalamasa da, genellikle her akşam onlardaydı. Sabahları da 6:30'da geliyor ve ekmek almak için Fontanka'ya giden Tatyana'ya eşlik ediyordu.</p>

  <p class="calibre11" style="text-align: justify;">Bir sabah geldiğinde, "Dimitri'nin vurulduğunu duydum," dedi.</p>

  <p class="calibre11" style="text-align: justify;">"Olamaz!"</p>

  <p class="calibre11" style="text-align: justify;">"Doğru," diyerek sustu.</p>

  <p class="calibre11" style="text-align: justify;">"Ne olmuş? Kahramanlık için kendini feda mı etmiş?"</p>

  <p class="calibre11" style="text-align: justify;">"Kendi kendini ayağından vurmuş."</p>

  <p class="calibre11" style="text-align: justify;">"Unutmuşum," dedi Tatyana. "O senin gibi değil."</p>

  <p class="calibre11" style="text-align: justify;">Aleksandr ona sarılarak Dimitri'nin Volkhov hastanesinde yattığını söyledi. "Ayağındaki yaranın üzerinde bir hastalık meydana gelmiş," dedi.</p>

  <p class="calibre11" style="text-align: justify;">"Ne hastalığı?"</p>

  <p class="calibre11" style="text-align: justify;">Tatyana, Aleksandr'ın bunu ona söylemek istemediğini hissetti. "Bir tür kas hastalığı. Yetersiz beslenmeden kaynaklanıyor."</p>

  <p class="calibre11" style="text-align: justify;">Tatyana sırtını okşayarak, "Merak etme Şura. Ben o hastalığa yakalanmam. Bende kas yok," dedi.</p>

  <p class="calibre11" style="text-align: justify;">Sabırla kuyrukta beklediler.</p>

  <p class="calibre11" style="text-align: justify;">Aleksandr ona bakmaya devam etti ve gözlerindeki beklentiyi fark etmesini bekledi. Tatyana ondan bir şeyler istediğinin farkındaydı; ama bunun ne olduğunu bilmiyordu.</p>

  <p class="calibre11" style="text-align: justify;">Bilmiyor muydu? Yoksa bilmek mi istemiyordu?</p>

  <p class="calibre11" style="text-align: justify;">Aleksandr'ın payı aldıkları yiyeceklerin miktarını biraz arttırdı. O günde 800 gram ekmek alıyordu. Bu onların beşinin payına düşenin yarısından fazlaydı. Bunun dışında 150 gram et, 140 gram tahıl ve yarım kilo sebze alıyordu.</p>

  <p class="calibre11" style="text-align: justify;">Tatyana o yemeğe geldiği zaman çok mutlu oluyor ve hemen yiyecek bir şeyler getiriyordu. Mutlu olmasının sebebi onu görmek mi; yoksa daha iyi şeyler yiyor olmak mıydı? Aleksandr ona yemek getiriyor ve bunları altıya bölmesini istiyordu. Her seferinde de, "Altı eşit parçaya Tatya," diyordu.</p>

  <p class="calibre11" style="text-align: justify;">Aldığı et biftek değildi. Ya domuz eti ya da kalın derili tavuk butu veriyorlardı. Tatyana en büyük parçayı ona ayırmamak için kendini zor tutuyordu. Yine de elinden geleni yapıyor ve ona her şeyin en iyi tarafını koyuyordu.</p>

  <p class="calibre11" style="text-align: justify;">Artık satılacak ne şamdan ne de Metanov ailesinin kendi ve Aleksandr için ayırdıklarının dışında tabak kalmıştı. Büyükannesi eski battaniyelerini ve paltolarını da satmak istemiş; annesi onu engellemişti. "Hayır. Burada kış soğuk geçiyor. Onlara ihtiyacımız olacak." Ekimin üçüncü haftası sıcaklık sıfırın altına düştü. Üç yatağa serecek altı çarşaf ve altı havluları kalmıştı. Büyükannesi havlulardan birini satmak istemiş; ama Tatyana buna Aleksandr'ın ihtiyacı olacağını düşünerek onu engellemişti.</p>

  <p class="calibre11" style="text-align: justify;">Büyükannesi Maya, Neva nehrine gitmeyi bıraktı.</p>

  <p class="kisim_adi" style="text-align: justify;">4</p>

  <p class="calibre11" style="text-align: justify;">Tatyana koridordayken, Daşa, Aleksandr, Marina, annesi ve büyükannesinin odada hararetli bir şekilde tartıştığını duydu. Tam kapıyı açıp içeri çay götürecekken Aleksandr'ın, "Hayır. Ona söylemeyin. Zamanı değil," dediğini duydu.</p>

  <p class="calibre11" style="text-align: justify;">Sonra Daşa'nın sesi geldi. "Ama Aleksandr eninde sonunda öğrenecek."</p>

  <p class="calibre11" style="text-align: justify;">"Şimdi değil!"</p>

  <p class="calibre11" style="text-align: justify;">"Sorun ne?" dedi annesi. "Ne fark edecek? Ona söyleyin."</p>

  <p class="calibre11" style="text-align: justify;">Büyükannesi, "Ben Aleksandr ile aynı fikirdeyim. Güce ihtiyacı olduğu şu zamanlarda onu niçin üzelim?"</p>

  <p class="calibre11" style="text-align: justify;">Tatyana kapıyı açtı. "Bana ne söyleyeceksiniz?"</p>

  <p class="calibre11" style="text-align: justify;">Herkes sessiz kaldı.</p>

  <p class="calibre11" style="text-align: justify;">Daşa bakışlarını yere çeviren Aleksandr'a dönerek, "Hiçbir şey Taneçka," dedi.</p>

  <p class="calibre11" style="text-align: justify;">Tatyana'nın elindeki tepside, çay bardakları, çaydanlık ve kaşıklar vardı. "Bana söyleyeceğiniz şey ne?"</p>

  <p class="calibre11" style="text-align: justify;">Daşa'nın gözünden yaşlar akmaya başladı. "Ahh, Tatya!" dedi.</p>

  <p class="calibre11" style="text-align: justify;">"Ne oldu?" dedi Tatyana.</p>

  <p class="calibre11" style="text-align: justify;">Hiç kimse bir şey söylemiyor; hatta yüzüne bile bakmıyordu.</p>

  <p class="calibre11" style="text-align: justify;">Tatyana önce büyükannesine, sonra da annesine, kuzenine ve ablasına bakarak gözlerini Aleksandr'a dikti. O da elindeki sigaraya bakıyordu. Tatyana birinin ona bakması için yalvardı.</p>

  <p class="calibre11" style="text-align: justify;">"Aleksandr niçin olanları bana söylemek istemiyorsun?"</p>

  <p class="calibre11" style="text-align: justify;">Bakışlarını kaldırdı. "Büyükbaban öldü Tatya," dedi. "Eylülde zatürreeden."</p>

  <p class="calibre11" style="text-align: justify;">Tatyana'nın elindeki tepsi yere düştü. Bardaklar kırılmış ve sıcak çay çoraplarının üzerine dökülmüştü. Tatyana yere çöktü ve tek kelime etmeden cam parçalarını toplamaya başladı. Sonra da bunları tepsiye koyarak tekrar mutfağa gitti. Kapıyı kapatırken Aleksandr'ın, "Şimdi mutlu oldunuz mu?" dediğini duydu.</p>

  <p class="calibre11" style="text-align: justify;">Tatyana mutfak penceresinin önünde dururken, Daşa ile Aleksandr mutfağa geldi. Daşa, Tatyana'nın yanına giderek, "Tatlım, çok üzgünüm. Gel buraya," dedi. Tatyana'ya sıkıca sarıldı. "Onu hepimiz çok seviyorduk. Ölümü bizi de mahvetti."</p>

  <p class="calibre11" style="text-align: justify;">Tatyana da ablasına sarıldı. "Daşa, bu kötüye işaret," dedi.</p>

  <p class="calibre11" style="text-align: justify;">"Hayır Taneçka. Öyle değil."</p>

  <p class="calibre11" style="text-align: justify;">"Kötüye işaret," diye tekrarladı Tatyana. "Büyükbabam, ailesinin başına gelecekleri görmemek için öldü."</p>

  <p class="calibre11" style="text-align: justify;">Kızlar, yanlarında durup onları izleyen ve hiç konuşmayan Aleksandr'a baktı.</p>

  <p class="calibre11" style="text-align: justify;">Ertesi sabah Aleksandr ve Tatyana ekmek almaya giderken tek kelime etmedi ve kuyrukta konuşmadan bekledi. Fontanka kanalından çıkınca Aleksandr elini paltosunun cebine sokup, "Yarın gitmem gerekiyor Tatya. Bak sana ne aldım," dedi. Bir paket çikolata çıkardı. Onu elinden aldı ve gülümsemeye çalıştı. Gözleri doldu.</p>

  <p class="calibre11" style="text-align: justify;">Aleksandr, Tatyana'nın elini tuttu. "Buraya gel," diyerek onu kendine çekti.</p>

  <p class="calibre11" style="text-align: justify;">Uzun süre yüzünü Aleksandr'ın göğsüne yaslayarak durdu ve ona sarılarak ağladı.</p>

  <p class="calibre10" style="text-align: justify;"> </p>

  <p class="calibre11" style="text-align: justify;">Anton'un ne bacağı, ne de sağlığı iyiye gidiyordu.</p>

  <p class="calibre11" style="text-align: justify;">Tatyana ona Aleksandr'ın aldığı çikolatadan bir parça verdi. Anton tepkisiz bir halde yedi.</p>

  <p class="calibre11" style="text-align: justify;">Tatyana yatağının kenarına oturdu ve bir süre hiç konuşmadılar.</p>

  <p class="calibre11" style="text-align: justify;">"Tanya bu yıl değil; geçen yılki yaz tatilini hatırlıyor musun?" Sesi titriyordu.</p>

  <p class="calibre11" style="text-align: justify;">"Hayır," dedi Tatyana. Sadece bu yılkini hatırlıyordu.</p>

  <p class="calibre11" style="text-align: justify;">"Ağustosta Luga'dan döndüğünde, sen, ben, Volodya, Petka ve Paşa, Tauride parkta futbol oynamıştık. Hatırladın mı? Topu almak için ayağıma tekme atmıştın." Anton'un yüzünde hafif bir tebessüm belirdi.</p>

  <p class="calibre11" style="text-align: justify;">"Sanırım haklısın," dedi Tatyana. Elinden tuttu. "Bacağın iyileşecek ve gelecek yaz belki de yine parka gidip futbol oynayacağız."</p>

  <p class="calibre11" style="text-align: justify;">"Evet," dedi elini sıkıp gözlerini kapatarak. "Ama ne senin kardeşin, ne de benimkiler yanımızda olacak."</p>

  <p class="calibre11" style="text-align: justify;">"Sadece sen ve ben Anton," diye fısıldadı.</p>

  <p class="calibre11" style="text-align: justify;">"Ben bile olamayacağım Tatya," dedi.</p>

  <p class="calibre11" style="text-align: justify;">Tatyana, <i class="calibre2">onlar futbol oynamak için seni bekliyor,</i> demek istedi.</p>

  <p class="calibre11" style="text-align: justify;"><i class="calibre2">Beni de.</i></p>

  <p class="kisim_adi" style="text-align: justify;">5</p>

  <p class="calibre11" style="text-align: justify;">Tatyana da Almanlar kadar dakikti. Her sabah 6:30'da ekmeğini almaya gidiyor ve 8:00'de bombardımanın başlayacağını haber veren sirenler çaldığında eve girmiş oluyordu. Fakat sonra ya saldırının önce başladığını ya da kendisinin geç kaldığını düşündü; çünkü üç gün üst üste daha Nekrasova'da iken silah sesleri duydu.</p>

  <p class="calibre11" style="text-align: justify;">Tatyana sırf Aleksandr'a söz vermiş olduğu için, bir binaya girip buranın sığınağında seslerin durmasını bekledi ve ekmeğini sımsıkı tutarak kaskını başına geçirdi.</p>

  <p class="calibre11" style="text-align: justify;">Tatyana'nın elindeki ekmek beyaz ve yumuşak değildi; ama yine de çok güzel kokuyordu. Tatyana otuz dakika boyunca otuz çift gözün bakışlarına maruz kaldı ve en sonunda yaşlı bir kadın, "Haydi kızım, onu bizimle paylaş. Odada öyle oturup durma. Bize de biraz ver," dedi.</p>

  <p class="calibre11" style="text-align: justify;">"Bu ailem için," dedi Tatyana. "Biz beş kadınız. Onlara ekmek götürmemi bekliyorlar. Eğer bunu size verirsem, bugün aç kalırlar."</p>

  <p class="calibre11" style="text-align: justify;">"Çok değil kızım," diye ısrar etti yaşlı kadın. "Sadece bir parça."</p>

  <p class="calibre11" style="text-align: justify;">Bombardıman bitti ve dışarı ilk çıkan Tatyana oldu. Kimsenin onu takip etmiyor olmasına da özen gösterdi.</p>

  <p class="calibre11" style="text-align: justify;">Bütün çabalarına rağmen ekmek almaktan dönerken hep bombardımana yakalandı.</p>

  <p class="calibre11" style="text-align: justify;">Ekmek almaya saat 10:00'da gitmesi imkânsızdı. O sırada işte olması gerekiyordu; çünkü ona muhtaç insanlar vardı. Marina ya da Daşa'nın bu işi yapıp yapamayacağını düşündü. Belki Tatyana'dan daha hızlı gidip gelirlerdi. Annesi elinde, gece gündüz üniforma dikiyordu. Bugünlerde ekstra yulaf almak için elindeki birkaç üniformayı bitirmeye çalışan annesinden bunu yapmasını isteyemezdi.</p>

  <p class="calibre11" style="text-align: justify;">Daşa sabah çamaşır yıkayacağı için gidemeyeceğini söyledi. Marina da kabul etmedi. Gerçi bu hiç de fena olmamıştı. Artık üniversiteye çok ender uğruyordu. Kendi payına düşen ekmeği de alır almaz hemen yiyordu. Gece eve geldiğinde Tatyana'dan biraz daha yemek istiyordu. "Marinka haksızlık oluyor," diyordu Tatyana. "Hepimiz açız. Biliyorum Çok zor; ama kendini kontrol etmen gerekiyor."</p>

  <p class="calibre11" style="text-align: justify;">"Senin gibi mi?"</p>

  <p class="calibre11" style="text-align: justify;">"Evet," dedi Tatyana. Marina'nın ekmeği kastetmediğini hissetti.</p>

  <p class="calibre11" style="text-align: justify;">"Çok başarılısın," dedi Marina. "Böyle devam et Tatya."</p>

  <p class="calibre11" style="text-align: justify;">Ama Tatyana pek de başarılı olduğunu hissetmiyordu.</p>

  <p class="calibre11" style="text-align: justify;">Eskisinden de kötü olduğunu düşünüyordu; ama yine de ailesi çabalarını takdir ediyordu. Onun hiçbir işi baştan savma yapmadığını söylüyorlardı. Onu rahatsız eden yavaşlığı değil; günden güne gücünü yitirdiğini hissediyor olmasıydı. Hızını ve çabalarını kendi vücudu engelliyordu.</p>

  <p class="calibre11" style="text-align: justify;">Vücudunu eskisi gibi hızlı kullanamıyordu ve bunun en büyük kanıtı da saat 8:00'de başlayarak onu yakalayan Alman bombalarıydı.</p>

  <p class="calibre11" style="text-align: justify;">8:00'de güneş yeni doğuyordu. Bu yüzden Tatyana ekmek almaya gidip gelirken alacakaranlık oluyordu.</p>

  <p class="calibre11" style="text-align: justify;">Tatyana bir sabah Nekrasova'da yürürken bir adam da onunla aynı tarafa doğru gidiyordu. Uzun boylu, ondan daha büyük ve zayıftı. Başında da şapka vardı.</p>

  <p class="calibre11" style="text-align: justify;">Tatyana onun önüne geçince, uzun zamandır hiç kimsenin yanından bu kadar hızlı geçmemiş olduğunu fark etti. Ya o hızlı yürümüştü; ya da adamın adımları onunkilerden daha yavaştı.</p>

  <p class="calibre11" style="text-align: justify;">Yavaşlayarak durdu. Arkasına bakınca adamın yığılarak binaya yaslandığını gördü. Ayağa kalkmasına yardım etmek için yanına gitti. Hareketsizdi.</p>

  <p class="calibre11" style="text-align: justify;">Buna rağmen onu doğrultmaya çalıştı. Şapkasını çıkardı ve adam gözlerini kırpmadan Tatyana'ya baktı. Adam gözleri açık ölmüştü.</p>

  <p class="calibre11" style="text-align: justify;">Bir anda korkuya kapılan Tatyana adamı ve şapkasını bırakarak hızla oradan uzaklaştı. Ekmek aldıktan sonra geri dönerken Ulitsa Zuhovskogo'dan gitmeye karar verdi. Böylece cesedin yanından geçmek zorunda kalmayacaktı. Hava saldırısı başladı; ama bunu umursamadan yürümeye devam etti. Aleksandr'ın kaskını başına geçirdi ve sığınağa giderse ekmeğini kaptırabileceğini düşündü.</p>

  <p class="calibre11" style="text-align: justify;">O sabah ailesine, yolda ölü bir adam gördüğünü söyledi. Bunu tam olarak anlayamadılar. "Öyle mi?" dedi Marina. "Ben de sokağın ortasında ölü bir at gördüm. İnsanlar etinden alabilmek için etrafına üşüşmüştü. En kötü tarafı bu da değildi. Birinin yanına yaklaşarak benim için et kalıp kalmadığını sordum."</p>

  <p class="calibre11" style="text-align: justify;">Tatyana gece gözlerini kapadığında, adamın yüzü, yürüyüşü ve şapkası gözünün önüne geldi. Tatyana'yı üzen adamın ölümü değildi. Maalesef Luga'da Paşa'yı ararken bir sürü ceset görmüş ve babasının yanışını seyretmişti. Ama Tatyana gözlerini kapadığında adamın yürürken öldüğü anı görüyordu. Tatyana'dan çok da yavaş yürümüyordu.</p>

  <p class="kisim_adi" style="text-align: justify;">6</p>

  <p class="calibre11" style="text-align: justify;">"Ne kadar jambonumuz kaldı?" diye sordu annesi.</p>

  <p class="calibre11" style="text-align: justify;">"Bir kutu," diye yanıtladı Tatyana.</p>

  <p class="calibre11" style="text-align: justify;">"Olamaz!"</p>

  <p class="calibre11" style="text-align: justify;">"Anne, ondan her gece yedik."</p>

  <p class="calibre11" style="text-align: justify;">"Yine de olamaz," dedi annesi. "Bir iki gün önce on kutu vardı."</p>

  <p class="calibre11" style="text-align: justify;">"Yaklaşık dokuz gün önce."</p>

  <p class="calibre11" style="text-align: justify;">Ertesi gün annesi, "Unumuz kaldı mı?" diye sordu.</p>

  <p class="calibre11" style="text-align: justify;">"Evet. Bir kilo daha var. Onunla her akşam kek yapıyorum."</p>

  <p class="calibre11" style="text-align: justify;">"Onlar kek mi?" dedi Daşa. "Bana un ve su karışımı gibi geldi."</p>

  <p class="calibre11" style="text-align: justify;">"Zaten un ve su konuyor," dedi Tatyana. "Aleksandr onlara deniz bisküvisi diyor."</p>

  <p class="calibre11" style="text-align: justify;">"O tuhaf kek yerine ekmek yapabilir misin?" diye sordu annesi.</p>

  <p class="calibre11" style="text-align: justify;">"Ekmek mi? Ne ile? Sütümüz, mayamız, tereyağımız ve yumurtamız yok."</p>

  <p class="calibre11" style="text-align: justify;">"İçine sadece biraz su kat. Biraz soya sütümüz yok muydu?"</p>

  <p class="calibre11" style="text-align: justify;">"Üç çay kaşığı kaldı."</p>

  <p class="calibre11" style="text-align: justify;">"Onu kullan. İçine biraz da şeker koy."</p>

  <p class="calibre11" style="text-align: justify;">"Pekâlâ anne." Tatyana akşam yemeği için şeker ve kalan sütü kullanarak ekmek yaptı. Bir kutu jambonları kalmıştı. Günlerden 31 Ekim'di.</p>

  <p class="calibre10" style="text-align: justify;"> </p>

  <p class="calibre11" style="text-align: justify;">"Bu ekmeğin içinde ne var?" diye sordu Tatyana ikiye bölerek. "Bu ne?" Kasımın başlarıydı. Büyükannesi koltukta oturuyordu. Annesi ve Marina ise çıkmıştı. Tatyana kahvaltısını uzatıyor ve hastaneye gitmek istemiyordu.</p>

  <p class="calibre11" style="text-align: justify;">Daşa eğilerek omuz silkti. "Kim bilir? Ayrıca kimin umurunda? Tadı nasıl?"</p>

  <p class="calibre11" style="text-align: justify;">"İğrenç!"</p>

  <p class="calibre11" style="text-align: justify;">"Ye onu. Onun yerine beyaz ekmek mi isterdin?"</p>

  <p class="calibre11" style="text-align: justify;">Tatyana ekmeğin içindeki şeyi aldı ve parmağıyla oynadıktan sonra ağzına götürdü. "Daş, aman Tanrım, bu ne biliyor musun?"</p>

  <p class="calibre11" style="text-align: justify;">"Umurumda değil."</p>

  <p class="calibre11" style="text-align: justify;">"Karton."</p>

  <p class="calibre11" style="text-align: justify;">Daşa bir saniyeliğine çiğnemeyi kesti. "Karton mu?"</p>

  <p class="calibre11" style="text-align: justify;">"Evet. İşte burada." Tatyana elindeki karton parçasını gösterdi. "Bu karton. Kâğıt yiyoruz. Zaten günde 300 gram alıyoruz ve buna rağmen bize karton veriyorlar."</p>

  <p class="calibre11" style="text-align: justify;">Ekmeğini hemen bitiren ve açgözlerle Tatyana'nın elindekine bakan Daşa, "Bunu bulduğumuz için şanslıyız. Domates konservesini açabilir miyim?" dedi.</p>

  <p class="calibre11" style="text-align: justify;">"Hayır. Sadece iki tane kaldı. Ayrıca annemle Marina burada değil. Biliyorsun onu açınca hep beraber yiyeceğiz."</p>

  <p class="calibre11" style="text-align: justify;">"Bu senin düşüncen."</p>

  <p class="calibre11" style="text-align: justify;">"Açamayız. Onu akşam yemeğinde açacağız."</p>

  <p class="calibre11" style="text-align: justify;">"Nasıl bir yemek olacak bu? Domatesten oluşan bir şey mi?"</p>

  <p class="calibre11" style="text-align: justify;">"Eğer ekmeğinin hepsini sabah bitirmeseydin, akşama da yiyecek bir şeyin kalırdı."</p>

  <p class="calibre11" style="text-align: justify;">"Kendime engel olamıyorum."</p>

  <p class="calibre11" style="text-align: justify;">"Biliyorum," dedi Tatyana ve geri kalan ekmeğini ağzına atıp gözleri kapalı çiğnedi. "Dinle," dedi çiğnerken, "Biraz krakerim kaldı. Biraz ister misin? Kişi başına sadece üç tane."</p>

  <p class="calibre11" style="text-align: justify;">"Evet." Kızlar uyuyan büyükannelerine baktı.</p>

  <p class="calibre11" style="text-align: justify;">Yedişer tane yediler. Torbanın dibinde sadece kırıntılar kalmıştı.</p>

  <p class="calibre11" style="text-align: justify;">"Tatya, hâlâ âdet görüyor musun?"</p>

  <p class="calibre11" style="text-align: justify;">"Ne?"</p>

  <p class="calibre11" style="text-align: justify;">"Oluyor musun?" Daşa'nın ses tonunda bir kaygı vardı. "Hayır. Niye sordun?" dedi Tatyana.</p>

  <p class="calibre11" style="text-align: justify;">"Ben de olmuyorum."</p>

  <p class="calibre11" style="text-align: justify;">"Yaa."</p>

  <p class="calibre11" style="text-align: justify;">Daşa sessiz kaldı. İki kız kardeş küçük bir nefes aldı.</p>

  <p class="calibre11" style="text-align: justify;">Tatyana isteksiz bir halde, "Endişeli misin Daşa?" diye sordu.</p>

  <p class="calibre11" style="text-align: justify;">Daşa başını salladı. "Endişe ettiğim o değil. Aleksandr ve ben..." Tatyana'ya baktı. "Neyse boş ver. Âdet olmadığım için endişelendim. Yeni kesildi."</p>

  <p class="calibre11" style="text-align: justify;">Tatyana hem rahatlamış bir halde, hem de ablası için üzülerek, "Merak etme," dedi. "Yeniden yemek yemeye başlayınca âdet olursun."</p>

  <p class="calibre11" style="text-align: justify;">Daşa, Tatyana'ya baktı.</p>

  <p class="calibre11" style="text-align: justify;">Tatyana başını çevirdi.</p>

  <p class="calibre11" style="text-align: justify;">"Tatya," dedi Daşa fısıldayarak. "Bütün vücudunun işlevlerini durdurduğunu hissetmiyor musun?"</p>

  <p class="calibre11" style="text-align: justify;">Tatyana ablasına sarıldı. "Canım benim. Kalbim hâlâ atıyor. Pes etmiyorum Daşa. Sen de etme."</p>

  <p class="calibre11" style="text-align: justify;">Kızlar soğuk odada bir an için sessiz kaldı. Daşa da Tatyana'ya sarılarak, "O açlığı geri istiyorum. Geçen ay açlıktan öldüğümüz günleri hatırlıyor musun?"</p>

  <p class="calibre11" style="text-align: justify;">"Evet."</p>

  <p class="calibre11" style="text-align: justify;">"Artık açlık hissetmiyorsun, öyle değil mi?"</p>

  <p class="calibre11" style="text-align: justify;">"Hayır," diye kabullendi Tatyana.</p>

  <p class="calibre11" style="text-align: justify;">"O hissi geri istiyorum."</p>

  <p class="calibre11" style="text-align: justify;">"Geri alacaksın. Yeniden yemeye başlayınca o his de geri gelecek."</p>

  <p class="calibre11" style="text-align: justify;">O gece Tatyana eve, hastane kafeteryasında dağıttıkları bir kavanoz sıvıyla geldi. İçinde bir tane patates yüzüyordu.</p>

  <p class="calibre11" style="text-align: justify;">"Bu tavuk çorbası," dedi Tatyana ailesine. "İçinde biraz da jambon var."</p>

  <p class="calibre11" style="text-align: justify;">"Tavuk nerede? Jambon nerede?" diye sordu annesi kavanoza bakarak.</p>

  <p class="calibre11" style="text-align: justify;">"Bunu aldığım için şanslıyım."</p>

  <p class="calibre11" style="text-align: justify;">"Evet Taneçka, öyle. Haydi bize biraz koy," dedi annesi.</p>

  <p class="calibre11" style="text-align: justify;">Tadı patatesli sıcak suya benziyordu. İçinde ne tuz, ne de yağ vardı. Tatyana bunu beş porsiyona böldü; çünkü Aleksandr hâlâ yoktu.</p>

  <p class="calibre11" style="text-align: justify;">"Umarım Aleksandr bir an önce gelir de, onun yiyeceklerinden yeriz. O kadar fazla paya sahip olduğu için çok şanslı," dedi Daşa.</p>

  <p class="calibre11" style="text-align: justify;">Tatyana da Aleksandr'ın bir an önce gelmesini istiyordu. Ona bakmayı özlemişti.</p>

  <p class="calibre11" style="text-align: justify;">"Halimize bak," dedi annesi. "Öğle yemeğinden beri bunu yemeyi bekliyoruz. Ama birinin savaşması ve yaralılara yardım etmesi gerekiyor. Biz bunu yapmıyoruz. Tek istediğimiz yemek yemek."</p>

  <p class="calibre11" style="text-align: justify;">"Almanların istediği de bu," dedi Tatyana. "Şehri terk etmemizi istiyorlar ve biz bir patates uğruna bunu yapmaya hazırız."</p>

  <p class="calibre11" style="text-align: justify;">"Ben hiçbir yere gidemem," dedi annesi. "Elimde, bitirmem gereken üniformalar var." Sessizce ekmeğini çiğneyen büyükanneye baktı.</p>

  <p class="calibre11" style="text-align: justify;">"Zaten hiçbir yere gitmeyeceğiz," dedi Tatyana. "Burada kalacak; çalışacak ve dikiş dikeceğiz. Leningrad'ı onların eline bırakmayacağız. Buna hiç kimse izin vermeyecek."</p>

  <p class="calibre11" style="text-align: justify;">Kimse konuşmadı.</p>

  <p class="calibre11" style="text-align: justify;">Hava saldırısı başlayınca, Tatyana da dahil olmak üzere, hepsi sığınağa indi. Tatyana, duvara dayalı bir halde otururken ölmüş olan ve kimsenin kaldırmaya tenezzül etmediği kadın yüzünden tökezledi. Sonra da yere oturarak karanlıkta öylece bekledi.</p>

  <p class="kisim_adi" style="text-align: justify;">7</p>

  <p class="calibre11" style="text-align: justify;">Daşa, Aleksandr'a her gün kısa bir mektup yazıyordu. Tatyana, onun ne kadar şanslı olduğunu düşündü. Ona mektup yazabildiği ve düşüncelerini iletebildiği için çok şanslıydı.</p>

  <p class="calibre11" style="text-align: justify;">Molotov'da dul kalan büyükannelerine de mektup yazıyorlardı. Cevap çok ender geliyordu.</p>

  <p class="calibre11" style="text-align: justify;">Posta berbat durumdaydı.</p>

  <p class="calibre11" style="text-align: justify;">Sonra tamamen kesildi.</p>

  <p class="calibre11" style="text-align: justify;">Postalar binaya gelmemeye başlayınca, Tatyana Old Nevski'deki postaneye gitmeye başladı. Beyaz saçlı, dişsiz adam ondan yemek almadan mektubunu vermiyordu. Ona kraker vererek, en sonunda Aleksandr'ın Daşa'ya gönderdiği mektubu alabildi.</p>

  <p class="calibre10" style="text-align: justify;"> </p>

  <p class="calibre11" style="text-align: justify;"><i class="calibre2">Sevgili Daşa ve diğerleri,</i></p>

  <p class="calibre11" style="text-align: justify;"><i class="calibre2">Savaş kadınların görmeye dayanamayacağı kadar kötü. Sadece bizimle ilgilenen hemşireler acımızı paylaşıyor.</i></p>

  <p class="calibre11" style="text-align: justify;"><i class="calibre2">Shlisselburg'dan, adadaki Oreşek kalesine cephane taşımaya çalışıyoruz. Almanlar sadece 200 metre ilerisindeki Ladoga gölünden bomba atmalarına rağmen, bir grup asker eylülden beri bu kaleyi savunuyor. Oreşek'i hatırlıyor musun? Lenin'in kardeşi Aleksandr, III. Aleksandr'ı öldürdüğü için 1887'de burada asılmıştı.</i></p>

  <p class="calibre11" style="text-align: justify;"><i class="calibre2">Artık savaş başladı. Neva'ya girişi kontrol altında tutan denizciler ve askerler Rusya'nın kahramanları ilan edildi. Hepimize, eğer bu savaşta galip gelirsek, Sovyetler Birliği'nde birçok şeyin tamamen değişeceği söylendi. Bize çok daha iyi bir hayat vaat ediyorlar; ama bunun için ölümü göze almamız lazım. Çocuklarımızın yaşaması için hayatımızı feda etmemizi söylüyorlar.</i></p>

  <p class="calibre11" style="text-align: justify;"><i class="calibre2">Bunu kabul ediyoruz. Savaş gece bile durmuyor. Yağmur da öyle. Yedi gündür sırılsıklamız. Kuruyamıyoruz. Üç adam zatürreeden öldü. Hitler bizi kendi elleriyle öldürmeyi planlarken, ondan kurtulup zatürreeden ölmeleri çok acı. Şu anda Moskova'da olmadığım için çok mutluyum. Orada neler olduğunu duydunuz mu? Sanırım bizi, sizi kurtaran orada olan şeyler. Hitler Moskova'ya saldırmak için, Leningrad'daki uçak ve tanklarının çoğunu geri çekti. Eğer Moskova'yı kaybedersek, bu savaşta yenik düşmüş oluruz; ama şu anda tek umudumuz orası.</i></p>

  <p class="calibre11" style="text-align: justify;"><i class="calibre2">Ben iyiyim. Islak olmak pek hoşuma gitmiyor. Biz subaylara hâlâ güzel yemek veriyorlar. Her et yediğim gün sizi düşünüyorum.</i></p>

  <p class="calibre11" style="text-align: justify;"><i class="calibre2">Kendinize iyi bakın. Tatyana'ya, binaların kenarından yürümesini söyle. Bomba düşünce de yürümeyi hemen bıraksın ve kapı boşluğuna girsin. Ona bıraktığım kaskı takmasını söyle.</i></p>

  <p class="calibre11" style="text-align: justify;"><i class="calibre2">Kızlar ne pahasına olursa olsun ekmeğinizden kimseye vermeyin. Çatıdan uzak durun.</i></p>

  <p class="calibre11" style="text-align: justify;"><i class="calibre2">Size bıraktığım sabunu kullanın. Unutmayın, eğer temiz olursanız, olaylar hakkında daha rahat düşünürsünüz. Bunu bana babam söyledi. Gerçi kışın, sınırda temiz kalabilmek imkânsız. Ama bunun olumlu yanları da var. Mesela burası çok soğuk olduğu için tifüs mikrobu barınamıyor.</i></p>

  <p class="calibre11" style="text-align: justify;"><i class="calibre2">İnan her gün, her dakika seni düşünüyorum.</i></p>

  <p class="calibre11" style="text-align: justify;"><i class="calibre2">Seni görene kadar da böyle devam edecek.</i></p>

  <p class="calibre11" style="text-align: justify;"><i class="calibre2">Sevgilerimle,</i></p>

  <p class="calibre11" style="text-align: justify;"><i class="calibre2">Aleksandr.</i></p>

  <p class="calibre10" style="text-align: justify;"> </p>

  <p class="calibre11" style="text-align: justify;">Tatyana kaskı giydi. Sabunu kullandı. Kapı boşluklarında bekledi. Ancak üzerinde botları, annesinin makinesi varken günlerce diktiği paltosu ve şapkası varken, tek düşündüğü Aleksandr'ın buz gibi olan Ladago'da gece gündüz ıslak üniformalarla dolaştığıydı.</p>
</body>
</html>
