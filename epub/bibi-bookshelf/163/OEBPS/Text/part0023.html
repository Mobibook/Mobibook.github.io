<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="kisim_adi" style="text-align: center;">AY IŞIĞININ SOLGUN YÜZÜ</p>

  <p class="kisim_adi" style="text-align: center;">1</p>

  <p class="calibre11" style="text-align: justify;">Tatyana ertesi sabah, bir zamanlar okul olan ahşap hastanenin, durumu kritik olan hastaların yattığı koğuşuna geldi ve Aleksandr'ın yatağında başkasının olduğunu gördü. Yatağının boş olmasını bekliyordu. Aleksandr'ın yatağında, kolları ve bacakları olmayan yeni bir hasta bulmayı hiç beklemiyordu.</p>

  <p class="calibre11" style="text-align: justify;">Merak içinde adama bakarak, bir hata yaptığını düşündü. Geç kalkıp aceleyle koşuşturmaya başlamış ve ölümcül hastaların olduğu koğuşta saatlerce kalmıştı. O sabah yedi asker ölmüştü.</p>

  <p class="calibre11" style="text-align: justify;">Ama hayır, burası kritik hastaların olduğu koğuştu. Otuz numaralı yataktaki Leo kitap okuyordu. Aleksandr'ın yanındaki iki yatağa da yeni hastalar gelmişti. Aleksandr'ın yanında yatan, tek akciğeri olan teğmen Nikolay Ouspenski gitmişti. Onun yanındaki albay da.</p>

  <p class="calibre11" style="text-align: justify;">Aleksandr'ın yatağına neden başka birini yatırmışlardı? Tatyana bunu İna ya sormaya gitti; ama o da hiçbir şey bilmiyordu. Daha göreve bile başlamamıştı. İna, Tatyana'ya, Aleksandr'ın önceki gece üniformasını istediğini ve giydikten sonra gittiğini söyledi. Bunun dışında hiçbir şeyden haberi yoktu. Onu, durumu iyiye giden hastaların olduğu koğuşa taşımış olabileceklerini söyledi.</p>

  <p class="calibre11" style="text-align: justify;">Tatyana bakmaya gitti. Orada da yoktu.</p>

  <p class="calibre11" style="text-align: justify;">Tekrar Aleksandr'ın koğuşuna geldi ve yatağın altına baktı. Sırt çantası alınmıştı. Yüzü sargılı olan ve sağ kulağından kan akan yeni hastanın yanındaki sandalyede asılı duran şeref madalyası da artık yoktu. Tatyana dalgın bir halde hastaya bakarak onunla ilgilenmesi için bir doktor çağıracağını söyledi ve yanından uzaklaştı. Dört aylık hamile olmasına rağmen kendini kötü hissetmiyordu. Karnı büyümeye başlamıştı. Buradan gidecek olmaları iyiydi; çünkü hemşirelere ve hastalara açıklama yapmak zorunda kalacağını düşünemiyordu bile. Yemek yemeye giderken içinde bir huzursuzluk hissetti. Aleksandr'ın cepheye gitmiş olacağından ve hazır nehrin karşına geçmişken orada bırakılacağından korktu. Tek lokma yiyemedi. Dr. Sayers'e bakmaya gitti.</p>

  <p class="calibre11" style="text-align: justify;">Onu hiçbir yerde bulamadı; ama göreve başlamaya hazırlanan İna, Dr. Sayers'in onu aradığını söyledi.</p>

  <p class="calibre11" style="text-align: justify;">"Doğru düzgün aramamış olmalı," dedi Tatyana. "Bütün sabah ölümcül hastaların olduğu bölümdeydim." Tatyana, Dr. Sayers'i midesi paramparça olmuş bir hastanın yanında buldu. "Dr. Sayers neler oluyor? Binbaşı Belov nerede?" diye fısıldadı. Hastanın sayılı dakikaları kaldığını görebiliyordu.</p>

  <p class="calibre11" style="text-align: justify;">Sayers gözlerini hastadan ayırmadan, "Tatyana buradaki işim bitmek üzere. Dikiş atarken bana yardımcı ol," dedi.</p>

  <p class="calibre11" style="text-align: justify;">Tatyana ona yardım ederken, "Doktor, neler oluyor?" diye tekrarladı.</p>

  <p class="calibre11" style="text-align: justify;">"İlk önce işimizi bitirelim, olur mu?"</p>

  <p class="calibre11" style="text-align: justify;">Tatyana önce doktora, sonra da hastaya baktı ve eldivenli, kanlı elini hastanın alnına koydu. Elini bir süre orada tuttuktan sonra, "Ölmüş doktor. Müdahaleyi kesebilirsiniz," dedi.</p>

  <p class="calibre11" style="text-align: justify;">Doktor durdu.</p>

  <p class="calibre11" style="text-align: justify;">Tatyana eldivenlerini çıkardı ve dışarıya gitti. Doktor da arkasından çıktı. Mart ayının ortasıydı ve hava çok rüzgârlıydı. "Beni dinle Tatya," dedi doktor ellerini tutarak. "Çok üzgünüm. Kötü bir şey oldu." Sesi çatallaştı. Sanki yemek yememiş gibi gözlerinin altında mor halkalar oluşmuştu. Tatyana bir süre ona baktı.</p>

  <p class="calibre11" style="text-align: justify;">Ellerini çekti. "Doktor?" dedi. Yüzü sapsarı olmuştu. Etrafında tutunacak bir şey aradı. "Ne oldu?"</p>

  <p class="calibre11" style="text-align: justify;">"Tatya, bekle. Bağırma!"</p>

  <p class="calibre11" style="text-align: justify;">"Ben bağırmıyorum."</p>

  <p class="calibre11" style="text-align: justify;">"Sana bunu söylediğim için gerçekten çok üzgünüm. Aleksandr!" Sözünü yarım bıraktı. "Bu sabah erken saatlerde, iki asker tarafından Volkhov'a götürüldüğünde...." Sayers devam edemedi.</p>

  <p class="calibre11" style="text-align: justify;">Tatyana hiç kıpırdamadan onu dinliyordu ve içinde fırtınalar kopuyordu. "Ne?" diyebildi sadece.</p>

  <p class="calibre11" style="text-align: justify;">"Dinle. Nehrin karşı tarafına geçerlerken, düşman ateşi..."</p>

  <p class="calibre11" style="text-align: justify;">"Hangi düşman ateşi?" diye fısıldadı Tatyana.</p>

  <p class="calibre11" style="text-align: justify;">"Karşıya bombardıman başlamadan önce geçmek istemişler; ama bir savaştayız. Almanların Sinyavino'dan attığı bombaların sesini duyuyor musun? Bir roket kamyonun tam önündeki buz parçasının üzerine düşmüş ve kamyon patlamış."</p>

  <p class="calibre11" style="text-align: justify;">"O nerede?"</p>

  <p class="calibre11" style="text-align: justify;">"Üzgünüm. Kamyonda beş kişi varmış... Hiçbiri kurtulamamış."</p>

  <p class="calibre11" style="text-align: justify;">Tatyana doktora sırtını döndü ve tir tir titremeye başladı. Arkasına bakmadan, "Doktor, bunu nereden öğrendiniz?" dedi.</p>

  <p class="calibre11" style="text-align: justify;">"Olay yerine çağırıldım. Adamları kurtarmaya çalıştık. Ama kamyon çok ağır olduğu için batmıştı." Çok alçak bir ses tonuyla konuşuyordu.</p>

  <p class="calibre11" style="text-align: justify;">Tatyana midesini tuttu ve karların üzerine kusmaya başladı. Nabzı dakikada iki yüzün üzerindeydi. Eğilerek bir avuç kar aldı ve ağzına attı. Bir avuç daha alarak yüzünü ıslattı. Kalp atışları yavaşlamıyordu. Sürekli kusuyordu. Doktorun elini sırtında hissetti. "Tatya! Tatya!" diye seslendiğini duydu.</p>

  <p class="calibre11" style="text-align: justify;">Arkasına dönmedi. "Onu gözlerinizle gördünüz mü?" dedi.</p>

  <p class="calibre11" style="text-align: justify;">"Evet. Çok üzgünüm," diye fısıldadı. "Şapkasını aldım..."</p>

  <p class="calibre11" style="text-align: justify;">"Onu bulduğunuzda yaşıyor muydu?"</p>

  <p class="calibre11" style="text-align: justify;">"Üzgünüm Tatyana; ama hayır."</p>

  <p class="calibre11" style="text-align: justify;">Tatyana daha fazla ayakta duramadı.</p>

  <p class="calibre11" style="text-align: justify;">"Lütfen yapma!" Dr. Sayers'in sesini duydu ve onu tuttuğunu hissetti. "Lütfen!"</p>

  <p class="calibre11" style="text-align: justify;">Sırtını dikleştirip ayakta kalmaya çalışarak arkasına döndü ve Dr. Sayers'e baktı. Doktor yüzüne dokunarak, "Hemen gidip bir yere oturman gerekiyor. Durumun..."</p>

  <p class="calibre11" style="text-align: justify;">"Ne halde olduğumun farkındayım," dedi Tatyana. "Bana onun şapkasını verin."</p>

  <p class="calibre11" style="text-align: justify;">"Çok üzgünüm. Kalbim acıyor..."</p>

  <p class="calibre11" style="text-align: justify;">"Onun şapkasını alacağım," dedi Tatyana. Ama elleri o kadar titriyordu ki; şapkayı elinde tutamadı ve karın üzerine düşürdü.</p>

  <p class="calibre11" style="text-align: justify;">Ölüm belgesini de tutamamıştı. Dr. Sayers kendi tutarak ona göstermek zorunda kalmıştı. Sadece adını ve öldüğü yerin ismini gördü. Ladoga gölü.</p>

  <p class="calibre11" style="text-align: justify;"><i class="calibre2">Ladoga buzu.</i></p>

  <p class="calibre11" style="text-align: justify;">"Nerede?" diye sordu. "Şimdi nerede?.." Cümlesini tamamlayamadı.</p>

  <p class="calibre11" style="text-align: justify;">"Ahh Tatya... ne yapabilirdik? Biz...."</p>

  <p class="calibre11" style="text-align: justify;">Eliyle onu susturdu. "Benimle daha fazla konuşmayın. Beni nasıl uyandırmazsınız? Bana neden olayın olduğu ilk anda haber vermezsiniz?"</p>

  <p class="calibre11" style="text-align: justify;">"Tatya, yüzüme bak." Onu kaldırdığını hissetti. Sayers'in gözlerinde yaş vardı. "Dönünce seni aradım. Ama şu anda bile senin karşında zor duruyorum. Bundan başka şansım yok. Elimde olsa sana bir telgraf gönderirdim." Bir anda irkildi. "Tatya, haydi gidelim buradan! Sen ve ben. Bu yerden kurtulalım! Hemen gitmem gerekiyor; daha fazla dayanamıyorum. Helsinki'ye dönmem lazım. Haydi eşyalarımızı toplayalım. Leningrad'ı arayarak onlara haber vereceğim." Duraksadı. "Bu gece gitmem gerekiyor." Ona baktı. "Bu gece gitmemiz lazım."</p>

  <p class="calibre11" style="text-align: justify;">Tatyana cevap vermedi. Aklı ona oyun oynuyordu. Ölüm belgesini elinden bırakmıyordu. Bu, Kızıl Ordu'ya değil; Kızıl Haç'a ait bir belgeydi.</p>

  <p class="calibre11" style="text-align: justify;">"Tatyana beni duyabiliyor musun?" dedi Sayers.</p>

  <p class="calibre11" style="text-align: justify;">"Evet," dedi.</p>

  <p class="calibre11" style="text-align: justify;">"Benimle geleceksin."</p>

  <p class="calibre11" style="text-align: justify;">"Şu anda hiçbir şey düşünemiyorum," diyebildi. "Birkaç dakika düşünmem lazım."</p>

  <p class="calibre11" style="text-align: justify;">"Lütfen ofisime gelir misin? Halin... Gel ve sandalyeme otur," dedi Sayers.</p>

  <p class="calibre11" style="text-align: justify;">Tatyana geri çekilerek uzun uzun Sayers'e baktı. Bu bakışlarının onu kötü yaptığının farkındaydı. Arkasını döndü ve mümkün olduğunca hızlı adımlarla ana binaya doğru yürümeye başladı. Albay Stepanov'u bulması gerekiyordu. Albay meşguldü ve ilk başta onunla görüşmeyi kabul etmedi.</p>

  <p class="calibre11" style="text-align: justify;">Tatyana, albay dışarı çıkana kadar kapıda bekledi.</p>

  <p class="calibre11" style="text-align: justify;">"Yemek çadırına gidiyorum. Benimle yürür müsün?" dedi Stepanov göz göze gelmemeye çalışıp hızlı adımlarla yürüyerek</p>

  <p class="calibre11" style="text-align: justify;">Arkasında duran Tatyana, "Efendim, subayınıza ne oldu?" diye sordu. Adını söyleyememişti.</p>

  <p class="calibre11" style="text-align: justify;">Stepanov yavaşlayarak durdu ve ona döndü. "Kocan için üzgünüm," dedi.</p>

  <p class="calibre11" style="text-align: justify;">Tatyana konuşmadı. Yaklaşarak Albay Stepanov'un elini tuttu. "Efendim siz iyi bir insansınız ve onun kumandanıydınız." Rüzgâr yüzünü okşuyordu. "Lütfen ona ne olduğunu söyleyin."</p>

  <p class="calibre11" style="text-align: justify;">"Bilmiyorum. Orada değildim."</p>

  <p class="calibre11" style="text-align: justify;">Tatyana üniformalı albayın yanında ufacık kalmıştı.</p>

  <p class="calibre11" style="text-align: justify;">Albay derin bir iç geçirdi. "Bütün bildiğim içinde kocanın Teğmen Ouspenski'nin, bir albayın ve iki şoförün olduğu zırhlı kamyonun düşman ateşi yüzünden patladığı ve suya battığı. Başka bilgi almadım."</p>

  <p class="calibre11" style="text-align: justify;">"Zırhlı mı? Volkhov'a terfi için gittiğini söylemişti," dedi Tatyana.</p>

  <p class="calibre11" style="text-align: justify;">"Hemşire Metanova," dedi Albay Stepanov. "Kamyon battı. Tek gerçek bu."</p>

  <p class="calibre11" style="text-align: justify;">Tatyana bakışlarını ondan bir an olsun ayırmıyordu.</p>

  <p class="calibre11" style="text-align: justify;">Stepanov başını salladı. "Çok üzgünüm! Kocan!..."</p>

  <p class="calibre11" style="text-align: justify;">"Kocamın ne olduğunu biliyorum efendim," dedi Tatyana şapkayı ve ölüm belgesini göğsüne bastırarak.</p>

  <p class="calibre11" style="text-align: justify;">Sesi titreyen Albay Stepanov acı dolu gözlerle ona bakarak, "İkimiz de biliyoruz," dedi.</p>

  <p class="calibre11" style="text-align: justify;">Hiç konuşmadan öylece durdular.</p>

  <p class="calibre11" style="text-align: justify;">"Tatyana!" dedi Albay Stepanov. "Dr. Sayers ile dön. Mümkün olduğunca çabuk. Leningrad'da daha güvende olacaksın. Belki de Molotov'a gidersin. Onunla git."</p>

  <p class="calibre11" style="text-align: justify;">Tatyana, albayın üniformasının en üst düğmesini iliklediğini gördü. Gözlerini ondan ayırmıyordu. "O sizin oğlunuzu geri getirdi," diye fısıldadı.</p>

  <p class="calibre11" style="text-align: justify;">Stepanov başını öne eğdi. "Evet."</p>

  <p class="calibre11" style="text-align: justify;">"Peki onu kim geri getirecek?"</p>

  <p class="calibre11" style="text-align: justify;">Söylediği kelimeler acı bir rüzgâr gibi esmişti.</p>

  <p class="calibre11" style="text-align: justify;">Şimdi nasıl hareket edeceğini bilmiyordu. Ellerinin ve dizlerinin üzerinde durarak emekleyebilirdi. Ama yürüyecekti. Başını öne eğerek yürüyecek ve tökezlemeyecekti.</p>

  <p class="calibre11" style="text-align: justify;">Tökezleyecekti.</p>

  <p class="calibre11" style="text-align: justify;">Karın üzerine düştü. Albay yanına gelerek onu kaldırdı ve sırtını okşadı. Tatyana bir daha Stepanov'un yüzüne bakmadan paltosuna iyice sarındı ve binaların duvarlarına tutunarak hastaneye doğru yürümeye başladı.</p>

  <p class="calibre11" style="text-align: justify;">Onu bütün hayatı boyunca saklamıştı. Daşa'dan, Dimitri'den ve ölümden korumuştu. Şimdi kendinden bile sakınıyordu. Kendini çok güçsüz hissetti.</p>

  <p class="calibre11" style="text-align: justify;">Tatyana, Dr. Sayers'in küçük ofisine giderek, "Doktor gözlerimin içine bakın ve bana onun öldüğüne dair yemin edin," dedi.</p>

  <p class="calibre11" style="text-align: justify;">Dizlerinin üzerine çökerek yalvaran gözlerle ona baktı.</p>

  <p class="calibre11" style="text-align: justify;">Dr. Sayers çömelerek Tatyana'nın elini tuttu. "Yemin ederim ki öldü." Yüzüne bakmadı.</p>

  <p class="calibre11" style="text-align: justify;">"Bunu kaldıramıyorum. Onun gölde bensiz öldüğüne inanamıyorum. Anlıyor musunuz? Anlayamıyorum," diye fısıldadı. "Bana onun NKVD tarafından götürüldüğünü söyleyin. Tutuklandığını ve gelecek hafta köprüleri uçurma görevini üstleneceğini söyleyin. Ukrayna'ya, Sinyavino dağlarına ya da Sibirya'ya gönderildiğini söyleyin. Ne derseniz deyin ama buzun üzerinde bensiz öldüğünü söylemeyin. Bana doğruyu söylerseniz söz veriyorum sizinle istediğiniz yere gideceğim ve her dediğinizi yapacağım. Yalvarıyorum doğruyu söyleyin."</p>

  <p class="calibre11" style="text-align: justify;">"Üzgünüm," dedi Dr. Sayers. "Onu kurtaramadım. Bunun için senden tüm kalbimle özür diliyorum."</p>

  <p class="calibre11" style="text-align: justify;">Tatyana emekleyerek duvarın kenarına gitti ve elleriyle yüzünü örttü.</p>

  <p class="calibre11" style="text-align: justify;">"Hiçbir yere gitmiyorum," dedi Tatyana. "Artık bunun bir anlamı yok."</p>

  <p class="calibre11" style="text-align: justify;">Sayers yanına gidip elini başına koyarak, "Tatya, böyle deme. Tatlım!... Lütfen!... Bırak onun için seni kurtarayım."</p>

  <p class="calibre11" style="text-align: justify;">"Bir anlamı yok."</p>

  <p class="calibre11" style="text-align: justify;">"Bir anlamı yok mu? Bebeğin ne olacak?" dedi doktor.</p>

  <p class="calibre11" style="text-align: justify;">Ellerini yüzünden çekti ve şaşkın bir halde doktora baktı. "Size bebeğimizin olacağını söyledi mi?"</p>

  <p class="calibre11" style="text-align: justify;">"Evet."</p>

  <p class="calibre11" style="text-align: justify;">"Neden?"</p>

  <p class="calibre11" style="text-align: justify;">Bir anda telaşa kapılan doktor, "Bilmiyorum," dedi. Eli hâlâ Tatyana'nın başının üzerindeydi. "İyi görünmüyorsun! Buz gibisin!"</p>

  <p class="calibre11" style="text-align: justify;">Tatyana cevap vermedi. Titriyordu.</p>

  <p class="calibre11" style="text-align: justify;">"Kendini toparlayacak mısın?"</p>

  <p class="calibre11" style="text-align: justify;">Tatyana elleriyle yüzünü kapadı.</p>

  <p class="calibre11" style="text-align: justify;">"Burada kalır mısın? Odamda dur ve beni bekle! Ayağa kalkma sakın! Uyumaya çalış biraz."</p>

  <p class="calibre11" style="text-align: justify;">Tatyana yaralanmış bir halde yerde yatan ve bir an önce ölmek isteyen bir hayvan gibi ses çıkardı.</p>

  <p class="calibre11" style="text-align: justify;">"Hastaların seni soruyor," dedi Sayers. "Sence..."</p>

  <p class="calibre11" style="text-align: justify;">"Hayır," dedi Tatyana ellerini yüzünden çekmeden. "Lütfen beni rahat bırakın. Yalnız kalmaya ihtiyacım var."</p>

  <p class="calibre11" style="text-align: justify;">Gece olana kadar Dr. Sayers'in ofisinde, yerde oturdu. Başını dizlerine koydu ve duvara yaslandı. Daha fazla oturamayacak hale gelince de yere kıvrılarak uzandı.</p>

  <p class="calibre11" style="text-align: justify;">Doktorun geri geldiğini duydu. Kalkmaya çalıştı; ama yapamadı. Sayers kalkmasına yardım ederken yüzünü görünce nefesini tuttu. "Tanrım! Tatya! Lütfen! Sana ihtiyacım..."</p>

  <p class="calibre11" style="text-align: justify;">"Doktor!" diye haykırdı Tatyana. "Şu anda hiçbir şey yapabilecek durumda değilim. Zaman geldi mi?"</p>

  <p class="calibre11" style="text-align: justify;">"Evet Tatya. Haydi gidelim." Sesini alçalttı. "Yatağına gidip sırt çantanı aldım. Bu senin, öyle değil mi?"</p>

  <p class="calibre11" style="text-align: justify;">"Evet," diyerek çantayı elinden aldı.</p>

  <p class="calibre11" style="text-align: justify;">"Alman gereken başka bir şeyin var mı?"</p>

  <p class="calibre11" style="text-align: justify;">"Hayır," diye fısıldadı Tatyana. "Her şeyim bu çantanın içinde. Sadece ikimiz mi gidiyoruz?"</p>

  <p class="calibre11" style="text-align: justify;">Dr. Sayers ona cevap vermeden önce duraksadı. "Çemenko bu sabah yanıma geldi ve planlarımızın değişip değişmediğini..."</p>

  <p class="calibre11" style="text-align: justify;">"Sen de dedin ki...." Zayıf bacakları onu taşımıyordu. Sandalyeye oturarak başını kaldırdı. "Onunla birlikte gidemem," dedi. "Bunu yapamam."</p>

  <p class="calibre11" style="text-align: justify;">"Ben de onu götürmek istemiyorum; ama ne yapabilirim? Bana açıkça, o olmadan ilk kontrol noktasını bile geçemeyeceğimizi söyledi. Seni buradan götürmek istiyorum Tatya. Başka ne yapabilirim?"</p>

  <p class="calibre11" style="text-align: justify;">"Hiçbir şey," dedi Tatyana.</p>

  <p class="calibre11" style="text-align: justify;">Sayers'in birkaç eşyasını toplamasına yardım ettikten sonra doktor ve hemşire çantalarını dışarı taşıdı. Kızıl Haç aracı büyük bir cipti ve üzerinde ambulanslarda olan yazılar yoktu. Önde oturan yolcuyla arka taraf arasında sadece küçük bir perde vardı. Bu yaralılar için hiç sağlıklı değildi. Ama o sırada Helsinki'de boşta olan tek araç buydu ve Sayers normal bir ambulans için bekleyememişti.</p>

  <p class="calibre11" style="text-align: justify;">Dimitri kamyonun yanındaydı. Tatyana muşambayı açıp arkaya binerken ve ilkyardım çantasıyla plazma kutusunu yerleştirirken ona hiç bakmadı.</p>

  <p class="calibre11" style="text-align: justify;">"Tatya," dedi Dimitri.</p>

  <p class="calibre11" style="text-align: justify;">Dr. Sayers arkasından geldi. "Haydi acele et. Sen arkaya bin. Buradan çıkar çıkmaz Finlandiyalı pilot kıyafetlerini giyebilirsin. Gerçi o kıyafetlerin içine nasıl gireceksin bilmiyorum... Tatya kıyafetler nerede?" dedi. Sonra tekrar Dimitri'ye dönerek, "Morfine ihtiyacın var mı? Yüzün ne durumda?" diye sordu.</p>

  <p class="calibre11" style="text-align: justify;">"Berbat! Zor görüyorum. Kolum iltihaplanacak mı?"</p>

  <p class="calibre11" style="text-align: justify;">Tatyana kamyonun içinden Dimitri'ye baktı. Sağ kolu alçıdaydı. Yüzü ise mosmordu. Ne olduğunu sormak istedi; ama bu umurunda değildi.</p>

  <p class="calibre11" style="text-align: justify;">"Tatya," dedi Dimitri. "Bu sabah olanları duydum. Çok üzgünüm."</p>

  <p class="calibre11" style="text-align: justify;">Tatyana sakladıkları yerden Finlandiyalı pilotun kıyafetlerini çıkardı ve Dimitri'nin önüne fırlattı.</p>

  <p class="calibre11" style="text-align: justify;">"Tatyana gel," dedi Dr. Sayers. "İnmene yardım edeyim. Artık gitmemiz gerekiyor."</p>

  <p class="calibre11" style="text-align: justify;">Tatyana, Dr. Sayers'in elini tutarak Dimitri'nin yanına gitti.</p>

  <p class="calibre11" style="text-align: justify;">"Tatya," dedi Dimitri bir kez daha.</p>

  <p class="calibre11" style="text-align: justify;">Tatyana ona o kadar sert bir şekilde baktı ki; Dimitri ister istemez başını çevirdi. "Kıyafetlerini giy," dedi Tatyana dişlerini sıkarak. "Sonra da kamyona bin ve konuşmadan yat!"</p>

  <p class="calibre11" style="text-align: justify;">"Bak, çok üzgünüm. Seni anlıyorum..."</p>

  <p class="calibre11" style="text-align: justify;">Tatyana yumruğunu sıktı. Eğer Dr. Sayers engel olmasaydı kırık burnuna vuracaktı. "Tatya! Tanrım! Lütfen! Yapma!"</p>

  <p class="calibre11" style="text-align: justify;">Dimitri geri çekilerek kekelemeye başladı. "Çok üzgün olduğumu söyle..."</p>

  <p class="calibre11" style="text-align: justify;">"Senin o lanet olası yalanlarını duymak istemiyorum!" diye bağırdı. Hâlâ Dr. Sayers'in kolundaydı. "Bir daha benimle konuşmanı istemiyorum. Anlıyor musun?"</p>

  <p class="calibre11" style="text-align: justify;">Dimitri ona neden kızgın olduğuna bir anlam veremeden homurdandı ve kamyonun arkasına bindi.</p>

  <p class="calibre11" style="text-align: justify;">Dr. Sayers direksiyona geçti ve gözlerini fal taşı gibi açarak Tatyana'ya baktı.</p>

  <p class="calibre11" style="text-align: justify;">"Hazırım doktor, haydi gidelim." Tatyana kolunda Kızıl Haç'ın arması olan hemşire üniformasının düğmelerini ilikledi ve kepini başına taktı. Aleksandr'ın bütün parası, Puşkin kitabı, Aleksandr'ın gönderdiği mektuplar ve fotoğrafları yanındaydı. Şapkasını ve evlilik yüzüğünü de almıştı.</p>

  <p class="calibre11" style="text-align: justify;">Gecenin karanlığında yola koyuldular.</p>

  <p class="calibre11" style="text-align: justify;">Tatyana, Sayers'in haritasını eline aldı; ama Lisiy Nos'a gitmesine yardımcı olamadı. Dr. Sayers kuzeydeki Rus ormanlarının arasından geçerek çamurlu, karlı ve bozuk yollardan gitti. Tatyana penrereden karanlığı izliyor ve hiçbir şey göremiyordu. Kafasını toparlamaya çalıştı.</p>

  <p class="calibre11" style="text-align: justify;">Sayers onunla hiç durmadan İngilizce konuşuyordu. "Tatya, canım, her şey düzelecek..."</p>

  <p class="calibre11" style="text-align: justify;">"Gerçekten mi doktor?" diye sordu İngilizce. "Peki onunla ne yapacağız?"</p>

  <p class="calibre11" style="text-align: justify;">"O kimin umurunda? Helsinki'ye gittikten sonra ne yaparsa yapsın. Artık onu düşünmüyorum. Tek düşündüğüm sensin. Helsinki'ye gidip birkaç sağlık malzemesi bırakacağız. Sonra da Kızıl Haç'ın uçağına binerek Stockholm'e gideceğiz. Stockholm'den kuzey denizindeki Göteborg'a giden bir trene atlayacağız. Kuzey denizinden İngiltere'ye geçmek için de güvenli bir araç bulacağız. Tatya beni duyabiliyor musun? Anlıyor musun?"</p>

  <p class="calibre11" style="text-align: justify;">"Duyuyorum," dedi bitkin bir halde. "Anlıyorum."</p>

  <p class="calibre11" style="text-align: justify;">"İngiltere'de uğramam gereken birkaç yer var. Ondan sonra Amerika'ya ya uçakla gideceğiz; ya da Liverpool'dan bir yolcu gemisine bineceğiz. New York'a varınca da..."</p>

  <p class="calibre11" style="text-align: justify;">"Matthew lütfen," diye fısıldadı Tatyana.</p>

  <p class="calibre11" style="text-align: justify;">"Sadece kendini daha iyi hissetmen için uğraşıyorum Tatya. Her şey düzelecek."</p>

  <p class="calibre11" style="text-align: justify;">Dimitri arkadan, "Tatya, senin İngilizce konuşabildiğini bilmiyordum," dedi.</p>

  <p class="calibre11" style="text-align: justify;">Tatyana ilk başta cevap vermedi. Sonra Dr. Sayers'in ayağının altından metal bir boru aldı. Dimitri'nin tehlikeyi görünce susacağını biliyordu. Boruyla aralarındaki metal bölmeye vurdu. Dr. Sayers bir anda ürkerek yolda zigzaglar çizmeye başladı. "Dimitri!" dedi bağırarak "Konuşmayı kesmen ve sessiz kalman gerekiyor. Sen bir Finlandiyalısın. Bir daha Rusça tek kelime etme."</p>

  <p class="calibre11" style="text-align: justify;">Boruyu yere fırlatarak kollarını kavuşturdu.</p>

  <p class="calibre11" style="text-align: justify;">"Tatya..."</p>

  <p class="calibre11" style="text-align: justify;">"Bir şey söyleme doktor."</p>

  <p class="calibre11" style="text-align: justify;">"Yemek yemedin, öyle değil mi?" diye sordu doktor.</p>

  <p class="calibre11" style="text-align: justify;">Tatyana başını salladı. "Artık yemek düşünmüyorum," diye cevapladı.</p>

  <p class="calibre11" style="text-align: justify;">Gece yarısında yolun kenarında durdular. Dimitri, Finlandiyalı pilot kıyafetini giymişti bile. Tatyana, doktora, "Bu, çok büyük," dediğini duydu. "Umarım ayakta durmak zorunda kalmam. Yoksa herkes üzerime olmadığını görür. Morfin var mı? Kendimi..."</p>

  <p class="calibre11" style="text-align: justify;">Dr. Sayers birkaç dakika sonra geldi. "Ona biraz daha morfin verirsem ölecek. Kolu başına iş açacak."</p>

  <p class="calibre11" style="text-align: justify;">"Ona ne oldu?" diye sordu Tatyana, İngilizce.</p>

  <p class="calibre11" style="text-align: justify;">Dr. Sayers sessiz kaldı. "Neredeyse ölüyordu," dedi en sonunda. "Yarası berbat durumda." Duraksadı. "Kolunu kaybedebilir. Bilincinin nasıl yerine geldiğini bile anlamıyorum. Dün olanlardan sonra komaya girmesi gerekirdi. Oysa bugün yürüyor." Sayers başını salladı.</p>

  <p class="calibre11" style="text-align: justify;">Tatyana konuşmadı. Hâlâ nasıl ayakta durabildiğini düşündü. Onlar daha güçlü, dirençli ve cesaretliyken dizlerinin üzerine çöküyor da, o hâlâ nasıl ayakta kalıyordu?</p>

  <p class="calibre11" style="text-align: justify;">Sayers, İngilizce, "Tatya, bana bir gün anlatmanı istediğim..." dedi. Kamyonun arka tarafını işaret ederek sözünü yarım bıraktı. "Yemin ederim ki hiçbir şey anlamıyorum."</p>

  <p class="calibre11" style="text-align: justify;">"Anlatabileceğimi sanmıyorum," diye fısıldadı Tatyana.</p>

  <p class="calibre11" style="text-align: justify;">Lisiy Nos'a giderken belge kontrolü için defalarca durdular. Sayers kendinin ve hemşiresi Jane Barrington'ın belgelerini gösterdi. Tove Hanssen adında bir Finlandiyalı olan Dimitri'nin belgeleri yoktu. Sadece boynunda ölen adamın isminin yazılı olduğu metal bir künye vardı. O Helsinki'ye götürülen yaralı bir pilottu. Görevliler her seferinde Dimitri'nin yüzüne fener tuttu ve Sayers'e geçebileceklerini söyledi.</p>

  <p class="calibre11" style="text-align: justify;">"Kızıl Haç bayrağı tarafından korunabilmek güzel," dedi Sayers.</p>

  <p class="calibre11" style="text-align: justify;">Tatyana başını salladı.</p>

  <p class="calibre11" style="text-align: justify;">Doktor kamyonu yolun kenarına çekerek motoru durdurdu. "Üşüyor musun?" diye sordu.</p>

  <p class="calibre11" style="text-align: justify;">"Üşümüyorum," dedi. "Kamyonu benim kullanmamı ister misin?"</p>

  <p class="calibre11" style="text-align: justify;">"Kullanmayı biliyor musun?"</p>

  <p class="calibre11" style="text-align: justify;">Tatyana, on altı yaşında Luga'dayken, Aleksandr ile tanışmadan önce, köydeki bir albayla arkadaş olmuştu. Albay, Tatyana ve Paşa'nın bütün yaz onunla birlikte kamyonu kullanmasına izin vermişti. Paşa direksiyona hep kendi geçmek istediği için sinirleniyordu; ama kibar bir adam olan albay, Tatyana'nın kullanmasına da izin vermişti. Kamyonu Paşa'dan daha iyi kullanmış ve albay ona çok hızlı öğrendiğini söylemişti.</p>

  <p class="calibre11" style="text-align: justify;">"Kullanmayı biliyorum."</p>

  <p class="calibre11" style="text-align: justify;">"Olmaz. Hava karanlık ve yerler buzlu." Sayers bir saat uyudu.</p>

  <p class="calibre11" style="text-align: justify;">Tatyana elleri paltosunun cebinde, sessizce oturdu. Aleksandr ile en son ilişkiye girdikleri anı hatırlamaya çalışıyordu. Kasım ayının bir pazar günüydü; ama neredeydiler? Hatırlayamadı. Ne yaptılar? Neredeydiler? Yüzüne baktı mı? İnga kapının önünde miydi? Banyoda mı; koltukta mı; yoksa yerde mi olmuştu? Anımsayamadı.</p>

  <p class="calibre11" style="text-align: justify;">Aleksandr ona son gece ne dedi? Espri yaptı; onu öptü; gülümsedi; eline dokundu ve terfi için Volkhov'a gideceğini söyledi. Ona yalan mı söylüyorlardı? Yoksa Aleksandr mı yalan söylemişti?</p>

  <p class="calibre11" style="text-align: justify;">Aleksandr titriyordu. Onun üşüdüğünü düşünmüştü. Başka ne söylemişti? <i class="calibre2">Görüşmek üzere.</i> Her zaman dediği şeydi. Başka ne demişti? <i class="calibre2">Orbeli'yi hatırla.</i></p>

  <p class="calibre11" style="text-align: justify;">O neydi?</p>

  <p class="calibre11" style="text-align: justify;">Aleksandr ona sık sık orduda duyduklarından; generallerin isimlerinden; Hitler, İngiltere, İtalya, Stalingrad, Richthoffen, Paulus, El Alamein ya da Montgomery ile ilgili hikâyelerden bahsederdi. Anlamadığı bir kelime söylemiş olması garip değildi. Ama Orbeli kelimesini daha önce hiç duymamıştı ve Aleksandr ona bunu hatırlamasını söylemişti.</p>

  <p class="calibre11" style="text-align: justify;">Tatyana, Dr. Sayers'i koluyla dürterek uyandırdı. "Dr. Sayers. Orbeli ne?" diye sordu. "Orbeli kim?"</p>

  <p class="calibre11" style="text-align: justify;">"Bilmiyorum," dedi Dr. Sayers uykulu bir halde. "Hiç duymadım. Neden sordun?"</p>

  <p class="calibre11" style="text-align: justify;">Hiçbir şey söylemedi.</p>

  <p class="calibre11" style="text-align: justify;">Sayers yeniden kamyonu sürmeye başladı.</p>

  <p class="calibre11" style="text-align: justify;">Sabah 6:00'da Sovyetler Birliği-Finlandiya sınırına geldiklerinde etrafta bir sessizlik vardı.</p>

  <p class="calibre11" style="text-align: justify;">Aleksandr, Tatyana'ya buranın gerçek bir sınır değil; savunma hattı olduğunu söylemişti. Bu da Sovyetler Birliği ve Finlandiya orduları arasında altmış metre bir mesafe olması anlamına geliyordu. İki taraf da topraklarını belirlemiş ve oturup savaşın bitmesini beklemişti</p>

  <p class="calibre11" style="text-align: justify;">Tatyana'ya, Finlandiya'daki çam ve söğüt ağaçları Sovyetler Birliği'nde saatlerdir önünden geçtikleri ağaçlardan farksız gelmişti. Kamyonun farları önlerindeki dar toprak yolu aydınlatıyordu. Mart güneşi de yavaş yavaş yüzünü göstermeye başlamıştı.</p>

  <p class="calibre11" style="text-align: justify;">Dr. Sayers herkes uyuyorsa rahatlıkla geçebileceklerini ve belgelerini Sovyetler Birliği görevlilerine değil; Finlandiyalılara gösterebileceklerini söyledi. Tatyana bunun çok iyi bir fikir olduğunu düşündü.</p>

  <p class="calibre11" style="text-align: justify;">Aniden biri durmaları için seslendi. Üç tane uykulu NKVD sınır askeri doktorun camına gelmişti. Sayers onlara belgelerini gösterdi. NKVD belgeleri iyice inceledikten sonra Tatyana'ya dönerek aksanlı bir İngilizceyle, "Soğuk bir rüzgâr var, öyle değil mi?" diye sordu.</p>

  <p class="calibre11" style="text-align: justify;">Tatyana da anlaşılır bir İngilizceyle cevap verdi. "Çok keskin bir soğuk. Kar yağacak diyorlar."</p>

  <p class="calibre11" style="text-align: justify;">Asker başını salladı ve diğer iki askerle birlikte kamyonun arkasındaki Dimitri'ye bakmaya gittiler. Tatyana bekledi.</p>

  <p class="calibre11" style="text-align: justify;">Sessizlik oldu.</p>

  <p class="calibre11" style="text-align: justify;">Fener yaktılar.</p>

  <p class="calibre11" style="text-align: justify;">Tekrar sessizlik oldu.</p>

  <p class="calibre11" style="text-align: justify;">"Dur! Yüzünü bir kez daha görelim," dediklerini duydu Tatyana.</p>

  <p class="calibre11" style="text-align: justify;">Fener yandı.</p>

  <p class="calibre11" style="text-align: justify;">Tatyana hiç kıpırdamadan durarak onları dinledi.</p>

  <p class="calibre11" style="text-align: justify;">Askerlerden birinin güldüğünü ve Dimitri'ye Fince bir şeyler söylediğini duydu. Tatyana, Fince bilmediği için bunun ne dili olduğundan emin değildi; ama Sovyet askerleri Dimitri ile Tatyana'nın anlamadığı bir dilde konuşuyordu. Dimitri de anlamamış olacak ki; hiç cevap vermedi.</p>

  <p class="calibre11" style="text-align: justify;">Sovyet askeri sorusunu daha yüksek bir sesle tekrarladı.</p>

  <p class="calibre11" style="text-align: justify;">Dimitri sessiz kaldı. Sonra Tatyana'ya Fince gibi gelen birkaç kelime söyledi. Kısa bir sessizlikten sonra askerlerden biri Rusça, "Kamyondan in!" dedi.</p>

  <p class="calibre11" style="text-align: justify;">"Olamaz," diye fısıldadı Dr. Sayers. "Yakalandık mı?"</p>

  <p class="calibre11" style="text-align: justify;">"Şişşştt," dedi Tatyana.</p>

  <p class="calibre11" style="text-align: justify;">Askerler Dimitri'ye birkez daha kamyondan inmesini emrettiler. Dimitri kıpırdamadı.</p>

  <p class="calibre11" style="text-align: justify;">Dr. Sayers arkasına dönerek Rusça, "Yaralı! Kalkamaz!" dedi.</p>

  <p class="calibre11" style="text-align: justify;">Sovyet asker, "Yaşamak istiyorsa kalkar. Hastanıza hangi dilden anlıyorsa o dille kalkmasını söyleyin," dedi.</p>

  <p class="calibre11" style="text-align: justify;">"Doktor," diye fısıldadı Tatyana. "Dikkatli olun. Eğer kendini kurtaramazsa, bizi de öldürmeye çalışacaktır."</p>

  <p class="calibre11" style="text-align: justify;">Üç NKVD askeri Dimitri'yi kolundan çekerek kamyondan çıkardı ve sonra Sayers ile Tatyana'ya inmesini emretti. Doktor kamyonun etrafından dolandı ve Tatyana'nın kapısını açtı. Kendini kötü hisseden Tatyana güç almak için Sayers'in paltosuna tutundu. Bayılmak üzereydi. Dimitri onlardan metrelerce ileride, üzerinden dökülen Finlandiya üniformasıyla duruyordu.</p>

  <p class="calibre11" style="text-align: justify;">NKVD askerlerinden biri tüfeğini ona doğrultup gülerek, "Evet Finlandiyalı, sana yüzünün nasıl yaralandığını sorduk, sen ise Helsinki'ye gittiğini söyledin. Açıklama yapmak ister misin?"</p>

  <p class="calibre11" style="text-align: justify;">Dimitri hiçbir şey söylemedi; ama yalvaran gözlerle Tatyana'ya baktı.</p>

  <p class="calibre11" style="text-align: justify;">Dr. Sayers, "Onu Leningrad'dan aldık. Çok kötü yaralanmıştı," dedi.</p>

  <p class="calibre11" style="text-align: justify;">Tatyana dirseğiyle Dr. Sayers'i dürttü. "Sus!" diye fısıldadı. "Başını belaya sokacaksın!"</p>

  <p class="calibre11" style="text-align: justify;">"Çok kötü yaralanmış olabilir," dedi NKVD askeri. "Ama Finlandiyalı olmadığı kesin." Üç asker gülmeye başladı. Aralarından biri Dimitri'nin yanına gitti. "Çemenko beni tanımadın mı?" dedi Rusça. "Ben Rasskovski." Dimitri iyi olan kolunu indirdi. "Elini başının üzerinde tut!" diye bağırarak gülmeye başladı NKVD askeri. Tatyana, sağ kolu alçıda olan Dimitri'ye inanmadıklarını fark etti. Dimitri'nin silahı neredeydi? Üzerinde silah var mıydı?</p>

  <p class="calibre11" style="text-align: justify;">İki asker Dimitri'den belli bir mesafe uzakta duruyordu. Bir tanesi tüfeğini indirerek, "Onu tanıyor musun?" diye sordu.</p>

  <p class="calibre11" style="text-align: justify;">"Tanımak mı?" diye haykırdı Rasskovski. "Elbette tanıyorum! Çernenko, benden ne kadar fazla sigara parası aldığını hatırlıyor musun? Ormanın ortasında sigarasız kalamadığım için mecburen o parayı ödediğimi de hatırlıyor musun peki?" Gülmeye başladı. "Seni daha dört hafta önce gördüm. Beni unuttun mu?"</p>

  <p class="calibre11" style="text-align: justify;">Dimitri hiçbir şey söylemedi.</p>

  <p class="calibre11" style="text-align: justify;">"Yüzündeki o güzel renk sayesinde seni tanımayacağımı mı sandın?" Rasskovski çok iyi vakit geçiriyormuş gibi görünüyordu. "Peki Çemenko, Finlandiya üniforması giyip Kızıl Haç kamyonunun arkasında yatarak ne yapmaya çalıştığını söyler misin? Kolunun ve yüzünün bu halde olmasını anlıyorum. Biri abartı sigara fiyatlarından hoşlanmadı mı?"</p>

  <p class="calibre11" style="text-align: justify;">Diğer iki askerden biri, "Rasskovski, erzak dağıtıcımızın kaçmaya çalıştığını söylemiyorsun, öyle değil mi?" dedi. Hepsi gülmeye başladı.</p>

  <p class="calibre11" style="text-align: justify;">Dimitri, Tatyana'ya baktı. Tatyana ise ona kısa bir bakış fırlattıktan sonra arkasına döndü ve Dr. Sayers'e yaklaşarak, "Üşüdüm!" dedi.</p>

  <p class="calibre11" style="text-align: justify;">"Tatyana!" diye bağırdı Dimitri. "Onlara sen mi söylemek istersin? Yoksa ben mi anlatayım?"</p>

  <p class="calibre11" style="text-align: justify;">Rasskovski ona bakmak için arkasına döndü. "Tatyana mı? Tatyana isminde bir Amerikalı mı?" dedi. Sayers'in yanına gitti. "Burada neler oluyor? Neden o kadınla Rusça konuşuyor? Belgelerine bir kez daha bakalım."</p>

  <p class="calibre11" style="text-align: justify;">Dr. Sayers, Tatyana'nın belgelerini gösterdi. Hepsi normaldi.</p>

  <p class="calibre11" style="text-align: justify;">Tatyana, Rasskovski'nin yüzüne bakarak İngilizce, "Tatyana mı? O neden bahsediyor? O bize Finlandiyalı olduğunu söyledi. Öyle değil mi doktor?" dedi.</p>

  <p class="calibre11" style="text-align: justify;">"Kesinlikle!" dedi doktor bir adım öne çıkıp Tatyana ile kamyonun yanından uzaklaşarak. Elini Rasskovski'nin sırtına koyarak, "Umarım bir sorun yoktur. O hastanemize geldi ve..."</p>

  <p class="calibre11" style="text-align: justify;">O sırada Dimitri kolunu kaldırarak Tatyana'nın önünde duran Rasskovski'ye ateş etti.</p>

  <p class="calibre11" style="text-align: justify;">Tatyana, Dimitri'nin kimi hedef aldığını bilmiyordu; ama bunu bulmak için orada öylece durmaya niyeti yoktu. Yere yattı. NKVD askerini hedef almış olabilirdi. Ama ıskalamış ve Dr. Sayers'i vurmuştu. Belki de istediği buydu. Kim bilir belki de iki adamın arkasında duran Tatyana'yı vurmak istemişti. Tatyana bunu düşünmek istemedi.</p>

  <p class="calibre11" style="text-align: justify;">Rasskovski tekrar ateş eden Dimitri'ye doğru koştu ve bu kez de o vuruldu. Dimitri silahını diğer iki askere yeterince hızlı yöneltemedi. Sırtlarındaki tüfekleri indiren askerler Dimitri'ye ateş açtı ve Dimitri çarpışmanın etkisiyle birkaç metre sürüklendi.</p>

  <p class="calibre11" style="text-align: justify;">Bir anda ormandan silah sesleri gelmeye başladı. Bu, sıradan bir ateşin değil; savaşın sesiydi. Makineli tüfekle açılan ateş yüzünden kamyonun ön camı ve arka kısmı paramparça olmuştu. Kamyonun ön tarafında emeklerken düşünecek zamanının olmadığını fark etti.</p>

  <p class="calibre11" style="text-align: justify;">Tatyana, Dimitri'yi yerde gördü. Dr. Sayers de yerde yatıyordu. Durmak bilmeyen bir düşman ateşi başlamıştı ve Kızıl Haç kamyonunun üzerine kurşunlar yağıyordu.</p>

  <p class="calibre11" style="text-align: justify;">Tatyana emekleyerek Dr. Sayers'in yanına gitti ve hareketsiz vücudunu sürüklemeye başladı. Onu kendine çekip vücuduyla siper alırken, Diırtitri'nin hâlâ kıpırdadığını gördü. Yoksa bu bir ışık yanılsaması mıydı? Hayır, hareket ediyordu. Emekleyerek kamyona gitmeye çalışıyordu. Sovyetler Birliği tarafından atılan bir bomba havada uçarak ormanın içinde patladı. Alevler, siyah dumanlar ve çığlıklar vardı. Bunların tam olarak nereden geldiğini göremedi. O sırada tek fark ettiği Dimitri'nin ona doğru yaklaşıyor olmasıydı. Bir iki saniyeliğine ses kesilince Dimitri'nin elini ona doğru uzatarak, "Tatyana...Tatyana....lütfen..." dediğini duydu. Tatyana gözlerini kapattı.</p>

  <p class="calibre11" style="text-align: justify;">Onun yanına gitmeyecekti.</p>

  <p class="calibre11" style="text-align: justify;">Tatyana bir gürültü duydu ve büyük bir ışığın ardından çok yakınında bir bomba patladı. Sürüklenerek başını kamyona çarptı ve bilincini kaybetti.</p>

  <p class="calibre11" style="text-align: justify;">Tatyana kendine geldiğinde, gözlerini açmamaya karar verdi. Pek iyi duyamıyordu; ama Lazarevo'daki banyodaymış gibi vücudu sıcacıktı. Dr. Sayers hâlâ altında yatıyordu. Tatyana'nın gideceği hiçbir yer yoktu. Dilini, ağzındaki keskin şeyin üzerinde bir kez daha gezdirdi. Metalik tadı aldı.</p>

  <p class="calibre11" style="text-align: justify;">Sayers'in vücudu ıslak ve soğuktu. <i class="calibre2">Kan kaybı.</i> Tatyana gözlerini açarak Sayers'in her tarafına baktı. Kamyonun arka tarafındaki küçük bir alev doktorun solgun yüzünü aydınlatıyordu. Neresinden vurulmuştu? Parmaklarını paltosunun altında gezdirdi ve omzundaki kurşun deliğini gördü. Kurşunun çıktığı deliği görmemişti; ama kanı durdurmak için eldivenli elini yaraya bastırdı. Sonra gözlerini tekrar kapadı. Arkasında alevler vardı; ama artık ateş sesleri duyulmuyordu.</p>

  <p class="calibre11" style="text-align: justify;">Bu, ne kadar sürmüştü? İki dakika mı? Üç dakika mı?</p>

  <p class="calibre11" style="text-align: justify;">Karanlık bir çukurun içine düşmeye başladığını hissetti. Gözlerini açamıyor; açmak da istemiyordu.</p>

  <p class="calibre11" style="text-align: justify;">Hayatının sona ermesi ve tekrar devam etmeye başlaması ne kadar sürmüştü? Dr. Sayers ne kadar uyumuştu? Dimitri ne kadar süre tek başına ışıkların altında kalmıştı? Tatyana ne kadar direnmişti?</p>

  <p class="calibre11" style="text-align: justify;">Aleksandr'ın Dr. Sayers'i kurtarması ve bu sırada yaralanması ne kadar zaman almıştı? Tatyana, ormandaki ağaçların arkasına gizledikleri Kızıl Haç kamyonundan her şeyi izlemişti. Aleksandr'ın yokuş aşağı koşarak Anatoli Marazov'un yanına gidişini görmüştü.</p>

  <p class="calibre11" style="text-align: justify;">Her şeyi biliyordu.</p>

  <p class="calibre11" style="text-align: justify;">Tatyana, Aleksandr'ın Marazov'un yanına koşuşunu, Dr. Sayers'e bağırışını, yanına gidişini, onu suyun içinden çıkarışını ve üç adamı kamyona sürükleyişini izlerken hayatındaki en uzun iki dakikayı yaşadı.</p>

  <p class="calibre11" style="text-align: justify;"><i class="calibre2">Kurtulmaya çok yakındı. Alman uçağından buzun üzerine düşerek patlayan bombayı gördü. Aleksandr'ın zırhlı kamyona önce başını soktuğunu fark etti. Aleksandr kamyona girince, Tatyana bir kutu plazmayı ve hemşire çantasını alarak Kızıl Haç kamyonunun arkasından atladı Nehrin kenarından koşarak bir albay tarafından durduruldu. "Sen delirdin mi?" dedi albay.</i></p>

  <p class="calibre11" style="text-align: justify;"><i class="calibre2">"Ben hemşireyim," dedi. "Doktora yardım etmem gerekiyor!"</i></p>

  <p class="calibre11" style="text-align: justify;"><i class="calibre2">"Evet, ölü bir hemşire olacaksın! Yere yat!"</i></p>

  <p class="calibre11" style="text-align: justify;"><i class="calibre2">Birkaç dakika yerde kaldı. Dr. Sayers'in Aleksandr ile birlikte, onları düşman ateşinden koruyan zırhlı aracın arkasında saklandığını gördü. Dr. Sayers el sallayarak yardım istiyordu. Aleksandr ise yattığı yerden kalkmıyordu. Albay ağzını açma fırsatı bulamadan, Tatyana ayağa fırladı ve koşmaya başladı. İlk başta hızlı bir şekilde koştu; ama sonra top ateşini görünce karnının üzerine yattı ve yolun geri kalan kısmını sürünerek gitti. Aleksandr hareketsizdi. Görünmemek için giydiği beyaz montun sırt kısmı kanla kaplıydı. Tatyana dizleri ve elleri üzerinde emekleyerek yanına gitti ve kanlı başındaki kaskı çıkardı.</i></p>

  <p class="calibre11" style="text-align: justify;"><i class="calibre2">Tatyana, Aleksandr'ın yüzüne bakar bakmaz, ölmek üzere olduğunu anladı.</i></p>

  <p class="calibre11" style="text-align: justify;"><i class="calibre2">Yüzü sapsarıydı. Altındaki karlar kana bulanmıştı. Tatyana bu kan gölünün üzerinde duruyordu. Tatyana, "Kan kaybetmiş. Plazmaya ihtiyacı var," dedi. Dr. Sayers de onayladı. Aleksandr'ın montunun kol kısmını kesmek için bir ameliyat aleti ararken, Tatyana şapkasını çıkararak Aleksandr'ın yarasının üzerine bastırdı ve kan kaybını yavaşlatmaya çalıştı. Elini Aleksandr'ın sağ botunun içine sokarak asker bıçağını çıkardı ve bunu Dr. Sayers'e vererek, "Bunu kullanın," dedi.</i></p>

  <p class="calibre11" style="text-align: justify;"><i class="calibre2">Sayers montunun ve üniformasının kol kısmını keserek sol kolundaki damarını buldu ve ona şırıngayla plazma verdi. Sedyeyi almaya ve yardım çağırmaya gittiğinde, Aleksandr'ın başında kalan Tatyana sağ kolunu açarak oradaki damarından da plazma enjekte etti. Şırıngayı Aleksandr'ın vücuduna dakikada altmış dokuz damla sıvı damlayacak şekilde ayarladı. En fazla bu kadar sıvı verebilirdi. Arkasına oturarak şapkasını ve montunu yarasına bastırmaya devam etti. Sedyenin gelmesini beklerken de, "Haydi asker, dayan," diye mırıldandı.</i></p>

  <p class="calibre11" style="text-align: justify;"><i class="calibre2">Doktor geldiğinde, plazma tüpündeki sıvı bitmişti ve Tatyana başka bir tüp bağlamıştı. Kana bulanmış montunu çıkararak sedyenin üzerine serdi ve Aleksandr'ı üzerine yatırdıktan sonra yarasını montla sardı. Aleksandr, kıyafetleri ıslak olduğu için çok ağırlaşmıştı. Dr. Sayers onu nasıl taşıyacaklarını sordu. Tatyana kaldırıp götüreceklerini söylediği zaman, şaşkınlık içinde, "Onu sen mi taşayacaksın?" diye sordu. Tatyana ise hiç tereddüt etmeden, "Evet," diye yanıtladı</i>.</p>

  <p class="calibre11" style="text-align: justify;"><i class="calibre2">Tatyana ondan sonra, Aleksandr'ın yarasına bakarak durumunun ümitsiz olduğunu söyleyen Sovyet doktorlarıyla, hemşireleriyle ve hatta Dr. Sayers ile mücadele etti. Ona bir müdahalede bulunamayacaklarını; ölümcül hastaların olduğu koğuşa koyup morfin vermekten başka bir şey yapamayacaklarını söylemişlerdi.</i></p>

  <p class="calibre11" style="text-align: justify;"><i class="calibre2">Tatyana, Aleksandr'ın damarına bir sonda takarak ona morfini ve plazmayı kendi verdi. Bu da yeterli olmayınca, ona kendi kanından verdi. Bunun da işe yaramadığını görünce, kendi damarından onunkine damla damla kan akıttı.</i></p>

  <p class="calibre11" style="text-align: justify;"><i class="calibre2">Onun yanında otururken şöyle fısıldadı: Tek istediğim acına rağmen beni duyabilmen. Yanında oturarak sana damla damla aşkımı veriyor; beni duymanı, başını kaldırmanı ve yeniden gülümsemeni umut ediyorum. Şura, beni duyabiliyor musun? Yanında oturarak sana hâlâ hayatta olduğunu hissettirmeye çalıştığımı görüyor musun? Çarpan kalbinin üzerindeki elimi hissediyor musun? Elimle seni, yaşayacağına, ölümü yeneceğini ve gözlerini tekrar açacağına inandırmaya çalışıyorum. Hep burada olacağım. Sana inanacak; senin için umutlar besleyecek ve seni seveceğim. Buradayım Aleksandr. Hisset beni. Beni hisset ve yaşa.</i></p>

  <p class="calibre11" style="text-align: justify;"><i class="calibre2">Yaşadı.</i></p>

  <p class="calibre10" style="text-align: justify;"> </p>

  <p class="calibre11" style="text-align: justify;">Tatyana şimdi Kızıl Haç kamyonunun altında, mart sabahının soğuğunda yatarken, <i class="calibre2">onu, buzların üzerinde bensiz ve beni tüm gücüyle seven bedeniyle tek başına can versin diye mi kurtardım,</i> diye düşündü. Aleksandr yalnız ölmüştü.</p>

  <p class="calibre11" style="text-align: justify;">Ablası gibi onu da gömememişti bile. Onu son yolculuğuna huzurlu bir şekilde uğurlayamamıştı.</p>

  <p class="calibre11" style="text-align: justify;">Tatyana bir dakika bile dayanacak gücünün olmadığını hissetti. Kısa bir süre ondan geriye hiçbir şey kalmayacaktı.</p>

  <p class="calibre11" style="text-align: justify;">O sırada Dr. Sayers'in iniltisini duydu. Aleksandr'ın hayalinden sıyrılarak Sayerse döndü. "Doktor?" Bilinci tam olarak yerinde değildi. Orman sessizdi. Gökyüzü hâlâ maviydi. Tatyana doktorun üzerinden kalkarak kamyonun altından sürünerek çıktı. Yüzünü silince eline kan geldi. Yanağında bir cam parçası vardı. Çıkarmaya çalıştı; ama canı çok yandı. Bir tarafından tutarak hızla çekti ve bir çığlık kopardı.</p>

  <p class="calibre11" style="text-align: justify;">Acı bitmemişti.</p>

  <p class="calibre11" style="text-align: justify;">Tatyana çığlık atmaya devam etti. Sesi ormanda yankılanarak geri geliyordu. Tatyana yüzünden kanlar akarken, bacaklarını, karnını ve göğsünü tutarak karın üzerinde diz çöküp çığlık attı.</p>

  <p class="calibre11" style="text-align: justify;">Yere yatarak kanayan yanağını kara dayadı. Yeterince soğuk değildi ve yanağını uyuşturmamıştı.</p>

  <p class="calibre11" style="text-align: justify;">Artık ağzında keskin bir şey yoktu; ama dili yarılmış ve kabarmıştı. Tatyana doğrularak karın üzerine oturdu ve etrafına bakındı. Ürkütücü bir sessizlik vardı. Çıplak huş ağaçları karla kaplı olan toprakla bir kontrast oluşturuyordu. Etrafta ne ses, ne de yankı vardı. Bataklıkların içinde, Finlandiya körfezinin yakınındaydı.</p>

  <p class="calibre11" style="text-align: justify;">Ama işler iyice karışmıştı. Kızıl Haç kamyonu mahvolmuştu. Lacivert üniformalı bir NKVD askeri sağ tarafında yatıyordu. Dimitri de kamyonun bir metre yanında, yerdeydi. Gözleri hâlâ açıktı ve eli Tatyana'ya uzanmış halde kalmıştı. Sanki bir mucize beklermiş gibiydi.</p>

  <p class="calibre11" style="text-align: justify;">Tatyana bir süre Dimitri'nin donmuş yüzüne baktı. Aleksandr, Dimitri'nin NKVD askerleri tarafından yakalandığını görse ne kadar da sevinirdi. Başını çevirdi.</p>

  <p class="calibre11" style="text-align: justify;">Aleksandr haklıydı. Bu sınırdan geçmek çok da zor değildi. Sıkı bir şekilde korunmuyordu. NKVD askerlerinin çok az silahı vardı. Tatyana bir tane havan toplarının olduğunu görmüştü. Ancak bu kendilerini korumaları için yeterli olmadı. Finlandiyalıların daha büyük bombaları vardı. Finlandiya tarafı da sessizdi. Büyük bombalarına rağmen, onlar da mı ölmüştü? Tatyana ağaçların arasından bakınca hiçbir hareket görmüyordu. Hâlâ Rus kesimindeydi. Ne yapacaktı? NKVD askerleri kısa bir süre içinde burada olacak ve onu sorguya çekmek için götüreceklerdi. Ya sonra ne olacaktı?</p>

  <p class="calibre11" style="text-align: justify;">Tatyana karnına dokundu. Elleri buz gibiydi.</p>

  <p class="calibre11" style="text-align: justify;">Tekrar emekleyerek Kızıl Haç kamyonunun altına girdi. Ellerini boynuna koyarak, "Dr. Sayers," diye fısıldadı. "Matthew beni duyabiliyor musun?" Cevap vermiyordu. Kötü durumdaydı; nabzı kırk civarındaydı ve kan basıncı düşüktü. Tatyana doktorun yanına uzandı ve paltosunun cebinden Amerikan pasaportuyla, ikisinin Kızıl Haç seyahat belgelerini çıkardı. İngilizce olarak Matthew Sayers ve Jane Barrington'ın Helsinki'ye gittikleri net bir şekilde belirtilmişti.</p>

  <p class="calibre11" style="text-align: justify;">Şimdi ne yapması gerekiyordu? Gitmeli miydi? Nereye gidecekti? Nasıl gidecekti?</p>

  <p class="calibre11" style="text-align: justify;">Kamyona binerek kontağı çevirdi. Çalışmadı. Durum umutsuzdu. Tatyana kamyonun ön kısmının ne kadar büyük bir hasara uğradığını görebiliyordu. Ağaçların arasından Finlandiya kesimine baktı. Birileri hareket ediyor muydu? Hayır. Karda insan silüetleri gördü. Arkalarında da Kızıl Haç kamyonundan daha büyük bir kamyon vardı. Aralarındaki tek fark büyüklükleri değildi: Finlandiya kamyonu hasar görmemişti.</p>

  <p class="calibre11" style="text-align: justify;">Tatyana kamyondan indi ve Dr. Sayers'e, "Hemen döneceğim," diye fısıldadı.</p>

  <p class="calibre11" style="text-align: justify;">Doktor cevap vermedi.</p>

  <p class="calibre11" style="text-align: justify;">"Pekâlâ," dedi ve Sovyetler Birliği-Finlandiya sınırına yürüdü. Finlandiya'da olmakla Sovyetler Birliği'de olmanın aynı hissi yarattığını fark etti. Beş ölü Finlandiyalının yanından dikkatli bir şekilde geçti. Kamyonun içindeki adam da ölmüştü ve kafası direksiyonun üzerine düşmüştü. Kamyona binmek için onu çıkarması gerekiyordu.</p>

  <p class="calibre11" style="text-align: justify;">Kamyona binerek adamı karın üzerine itti. Hâlâ kontağın üzerinde olan anahtarı çevirdi. Kamyon stop etti. Tekrar çalıştırmayı denedi; ama bir işe yaramadı. Benzin göstergesine bakınca deponun dolu olduğunu gördü. Kamyondan inerek arka tarafına gitti ve benzin deposunun delik olup olmadığına baktı. Hiçbir hasar görmemişti. Kamyonun ön kaputunu açtı. Bir dakika boyunca baktıktan sonra kafasına dank etti. Bu dizel motoruydu. Bunu Kirov'da çalıştığı için iyi biliyordu.</p>

  <p class="calibre11" style="text-align: justify;">Kirov'u hatırlayınca bir anda içi ürperdi ve karın üzerine yığılmamak için kendini zor tuttu. Bu bir dizel motoruydu ve Kirov fabrikasındaki tanklar için bunlardan çok yapmıştı. <i class="calibre2">"Sana bugün tank yaptım Aleksandr!"</i> Onlar hakkında ne hatırlıyordu?</p>

  <p class="calibre11" style="text-align: justify;">Hiçbir şey. Dizel motoru yaptığı günlerden bu yana o kadar uzun zaman geçmişti ki; eve giderken bindiği tramvayın numarasını bile zor hatırlıyordu.</p>

  <p class="calibre11" style="text-align: justify;"><i class="calibre2">Bir.</i></p>

  <p class="calibre11" style="text-align: justify;">Bir numaralı tramvaydı. Belli bir yere kadar bununla gidiyor; Obvodnoy kanalının geri kalan kısmını yürüyorlardı. Kolları birbirine değerken, savaştan ve Amerika'dan konuşuyorlardı.</p>

  <p class="calibre11" style="text-align: justify;">Dizel motor.</p>

  <p class="calibre11" style="text-align: justify;">Üşüdü ve şapkasını çekerek kulaklarını kapadı.</p>

  <p class="calibre11" style="text-align: justify;">Soğuktu. Dizel motorlar hava soğukken zor çalışırdı. Kaç tane silindiri olduğunu kontrol etti. Altı taneydi. Altı piston ve altı buji vardı. Buji başları buz gibiydi ve marşın çalışmasına yetecek kadar ısınmamıştı. Zamanında sıkmaya alışık olduğu, bujinin yanındaki o vida neredeydi?</p>

  <p class="calibre11" style="text-align: justify;">Tatyana vidayı buldu. Onları biraz ısıtırsa, motorun çalışması kolaylaşırdı. Aksi taktirde motorun sıfırın altında olan sıcaklığı bir seferde, 40 dereceye yükseltmesi gerekecekti.</p>

  <p class="calibre11" style="text-align: justify;">Tatyana etrafına bakındı. Beş ölü asker yerde yatıyordu. Birinin sırt çantasına elini soktu ve bir çakmak çıkardı. Aleksandr'ın sigarasını da bu tür çakmaklarla yakardı. Çakmağı çakarak bujinin üstünde birkaç saniye tuttu. Altı bujiye de aynı şeyi uyguladığında, ilk bujinin yine soğuduğunu gördü. Tatyana bu işten sıkıldı. Dişlerini sıkarak homurdandı ve ağacın alçak dallarından birini kırarak onu yakmaya çalıştı. Dal, kar yüzünden ıslandığı için yanmadı.</p>

  <p class="calibre11" style="text-align: justify;">Büyük bir çaresizlik içinde etrafına bakındı. Ne aradığını çok iyi biliyordu. Onu kamyonun arkasında, Finlandiyalılardan birinin üzerinde duran küçük bir çantada buldu. Ölü Finlandiyalıdan aldığı alev makinesini Aleksandr'ın sırt çantasıyla birlikte taşıdı. Sonra makineyi ateşledi ve kontağın üzerine bastırdı.</p>

  <p class="calibre11" style="text-align: justify;">Yarım saniye hiçbir şey olmadı ve sonra beyaz bir alev çıktı. Tatyana bir anda irkilerek geri çekilince karın üzerine yuvarlanacak gibi oldu. Son anda dengesini koruyarak ayakta kalmayı başardı.</p>

  <p class="calibre11" style="text-align: justify;">Açık olan kaputun yanına giderek alev makinesini birkaç dakika motorun üzerinde tuttu. Sonra otuz saniye daha bekledi. Sonra sağ eliyle manivela kolunu indirdi ve alev makinesini söndürdü. Ardından kamyona bindi ve kontağı çevirdi. Motor bir seferde çalıştı. Debriyaja basarak birinci vitese taktı ve sonra gaz pedalına dokundu. Dr. Sayers'i almak için savunma hattına doğru yavaşça ilerledi</p>

  <p class="calibre11" style="text-align: justify;">Sayers'i kamyona bindirmekte epey zorlandı.</p>

  <p class="calibre11" style="text-align: justify;">Onu içeri bindirdikten sonra gözü Sayers'in kamyonundaki Kızıl haç bayrağına takıldı.</p>

  <p class="calibre11" style="text-align: justify;">Dimitri'nin botunun içinde asker bıçağını buldu. Kamyona doğru yürüyerek Kızıl Haç bayrağını dikkatli bir şekilde çıkardı. Bunu Finlandiya kamyonuna nasıl takacağı hakkında en ufak bir fikri yoktu. Dr. Sayers'in arkadan gelen iniltilerini duydu ve aklına ilkyardım çantası geldi. Hiç düşünmeden ilkyardım çantasını ve plazma kutusunu aldı. Doktorun paltosunu ve gömleğini keserek plazma tüpünü damarına bağladı. Plazma damarına damlarken, etrafı kıpkırmızı olan kurşun deliğine baktı. Doktorun ateşi vardı ve sayıklıyordu. Yarayı iyotla temizledi ve bezle sardı. Sonra yanağına biraz iyot döktü ve bandajı birkaç dakika yaranın üzerine bastırdı. Cam hâlâ yanağının içinde gibiydi. Dikiş gerekip gerekmeyeceğini merak etti. Sonra gerekeceğini düşündü.</p>

  <p class="calibre11" style="text-align: justify;">Tatyana ilkyardım çantasındaki dikiş iğnesini hatırladı. Kamyondan inerek Kızıl Haç bayrağını dikkatli bir şekilde Finlandiya kamyonundaki kahverengi bezin üzerine dikti. İplik sürekli kopuyordu; ama önemli değildi. Helsinki'ye kadar idare etse yeterdi.</p>

  <p class="calibre11" style="text-align: justify;">Tatyana işi bittikten sonra kamyona bindi ve direksiyona geçerek arkasına döndü. Dr. Sayers'e, "Hazır mısın?" dedi ve Dimitri'nin cesedini yerde bırakarak Sovyetler Birliğinden çıktı.</p>

  <p class="calibre10" style="text-align: justify;"> </p>

  <p class="calibre11" style="text-align: justify;">Tatyana çamurlu yolda dikkatli bir şekilde gidiyordu. Büyük direksiyona iki eliyle sarılmıştı ve ayakları pedallara zar zor yetişiyordu. Finlandiya körfezinden Lisiy Nos'a ve oradan Vyborg'a giden yolu bulması zor olmadı. Sadece bir yol vardı. Tek yapması gereken batıya doğru gitmekti. Batının ne tarafta olduğunu da solgun mart güneşi sayesinde buldu.</p>

  <p class="calibre11" style="text-align: justify;">Vyborg'a geldiğinde girişte Kızıl Haç belgelerini gösterdi. Sonra da nereden benzin alabileceğini ve Helsinki'ye nasıl gideceğini sordu. Görevlinin el işaretlerinden yüzüne ne olduğunu sorduğunu anladı; ama Fince konuşmadığı için cevap vermedi ve kaldırımlı yolda kamyonu kullanmaya devam etti. Yol boyunca seksen kontrol noktasında durarak belgelerini ve arkada yaralı yatan doktoru gösterdi. Helsinki'ye gitmesi dört saatini aldı.</p>

  <p class="calibre11" style="text-align: justify;">İlk gördüğü, limana kuşbakışı manzarası olan dağın üzerindeki St. Nicholas kilisesiydi. Durarak Helsinki Üniversite Hastanesinin adresini sordu. Bunu Fince nasıl söyleyeceğini biliyordu; ama yol tarifini anlayamamıştı. Tarif sormak için beş yerde durduktan sonra en sonunda İngilizce bilen birini buldu ve hastanenin gördüğü o kilisenin hemen arkasında olduğunu öğrendi.</p>

  <p class="calibre11" style="text-align: justify;">Dr. Sayers 1940 yılı savaşından beri çalışmış olduğu bu hastanede tanınıyor ve çok seviliyordu. Hemşireler ona bir sedye getirdiler ve Tatyana'ya çoğunu anlamadığı bir sürü soru sordular. Çoğu İngilizce, bazıları ise Finceydi. Ama Rusça hiç sormadılar.</p>

  <p class="calibre11" style="text-align: justify;">Hastanede Sam Leavitt adında başka bir Kızıl Haç doktoruyla karşılaştı ve yarasını gören doktor dikişe ihtiyacı olduğunu söyledi. Ona lokal anestezi yapmayı önerdi. Tatyana kabul etmedi. "Hemen dikin doktor," dedi</p>

  <p class="calibre11" style="text-align: justify;">"On dikiş gerekecek," dedi doktor.</p>

  <p class="calibre11" style="text-align: justify;">"Sadece on tane mi?"</p>

  <p class="calibre11" style="text-align: justify;">Doktor yanağını dikerken Tatyana hastane yatağında hiç kıpırdamadan yattı. Dikişten sonra ona biraz antibiyotik, ağrı kesici ve yemek verdi. Antibiyotiği aldı; ama Leavitt'e kesilen dilini göstererek yemeği yemedi. "Yarın daha iyi olacak ve yemek yiyebileceğim," dedi.</p>

  <p class="calibre11" style="text-align: justify;">Hemşireler ona temiz üniforma, çorap ve fanila getirmekle kalmadı; eski üniformasını yıkatmayı bile teklif etti. Tatyana onlara üniformasını ve yün montunu verdi; ama Kızıl Haç kol bandını sakladı.</p>

  <p class="calibre11" style="text-align: justify;">Tatyana daha sonra Dr. Sayers'in yatağının yanında, yere oturdu. Sonra gece nöbetçi olan hemşire geldi ve başka odada uyumasını söyleyip onu kaldırarak dışarı çıkardı. Tatyana onu çıkarmasına itiraz etmedi; ama hemşire işinin başına döner dönmez tekrar Dr. Sayers'in yanına gitti.</p>

  <p class="calibre11" style="text-align: justify;">Sabah Sayers'in durumu kötüye, Tatyana'nın durumu ise iyiye gitmişti. Eski üniformasını geri aldı ve birkaç lokma bir şey yedi. Bütün gün Dr. Sayers'in yanında kalıp pencereden dışarı bakarak karla kaplı yolları, taş binaları ve çıplak ağaçları izledi. Dr. Leavitt öğleden sonra yanağını kontrol etmeye geldi ve uzanmak isteyip istemediğini sordu. Tatyana istemediğini söyledi. "Neden burada oturuyorsun? Neden biraz olsun dinlenmiyorsun?" diye sordu doktor.</p>

  <p class="calibre11" style="text-align: justify;">Tatyana başını Matthew Sayers'e çevirdi ve hiçbir şey söylemeden düşündü. <i class="calibre2">Çünkü bundan sonra ölen insanların yanında oturmaktan başka bir şey yapmayacağım.</i></p>

  <p class="calibre11" style="text-align: justify;">Geceleyin Sayers'in durumu daha da kötüye gitti. Ateşi neredeyse 42 dereceydi ve sürekli terliyordu. Antibiyotiklerin bir faydası olmuyordu. Tatyana ona ne olduğunu anlayamıyordu. Tek istediği bilincinin yerine gelmesiydi. Yatağının yanındaki sandalyede uyuyakaldı.</p>

  <p class="calibre11" style="text-align: justify;">Gecenin bir yarısı aniden uyandı ve o anda Dr. Sayers'in bunu atlatamayacağını hissetti. Nefes alıp verişi ölmek üzere olan bir insanınkilerle aynıydı. Tatyana elini tuttu. Sonra elini başına koyarak yaralı diliyle ona İngilizce ve Rusça, Amerika'dan bahsetti; iyileştiği zaman göreceği şeyleri fısıldadı. Sayers gözlerini açarak üşüdüğünü söyledi. Tatyana gidip ona bir battaniye daha getirdi. Sayers, Tatyana'nın elini sıktı. "Çok üzgünüm, Tatya!" diye fısıldadı.</p>

  <p class="calibre11" style="text-align: justify;">"Asıl ben çok üzgünüm!" dedi alçak bir ses tonuyla. Sonra sesini yükselterek, "Dr. Sayers," dedi. "Matthew..." Sesi çatallaşmasın diye büyük çaba harcıyordu. "Sana yalvarıyorum! Lütfen kocama ne olduğunu söyle. Dimitri ona ihanet mi etti? Tutuklandı mı? Şu anda Helsinki'deyiz. Sovyetler Birliği'nden çıktık. Geri dönmeyeceğim! Tek istediğim içimin biraz olsun rahatlaması," diye fısıldadı.</p>

  <p class="calibre11" style="text-align: justify;">"Amerika'ya git Tatya," dedi güçlükle. "Bu, onu rahatlatacak."</p>

  <p class="calibre11" style="text-align: justify;">"Bana doğruyu söyle. Onu gölde gerçekten de gördün mü?"</p>

  <p class="calibre11" style="text-align: justify;">Doktor bir süre Tatyana'ya baktı ve bu bakışları Tatyana'nın içinde bir kuşku uyandırdı. Sonra tekrar gözlerini kapadı. Tatyana, Sayers'in ellerinin titrediğini ve çok hızlı nefes aldığını hissetti. Sonra nefes alıp verişi bir anda durdu.</p>

  <p class="calibre11" style="text-align: justify;">Tatyana, elini sabaha kadar bırakmadı.</p>

  <p class="calibre10" style="text-align: justify;"> </p>

  <p class="calibre11" style="text-align: justify;">İçeriye bir hemşire girdi ve Tatyana'yı koridora çıkararak, İngilizce, "Tatlım, insanlar için ne yaparsan yap, eninde sonunda ölüyorlar. Savaştayız. Herkesi kurtaramazsın," dedi.</p>

  <p class="calibre11" style="text-align: justify;">Sam Leavitt, koridorda yanına gelerek şimdi ne yapacağını sordu. Tatyana da Amerika'ya geri dönmek istediğini söyledi. "Amerika'ya geri dönmek mi?" Ona doğru eğilerek, "Bak, Matthew seni nerede buldu bilmiyorum. İngilizcen oldukça iyi; ama o kadar değil. Sen gerçekten Amerikalı mısın?" dedi.</p>

  <p class="calibre11" style="text-align: justify;">Yüzü sapsarı olan Tatyana başını salladı.</p>

  <p class="calibre11" style="text-align: justify;">"Pasaportun nerede? Pasaportun olmadan geri dönemezsin."</p>

  <p class="calibre11" style="text-align: justify;">Hiçbir şey söylemeden yüzüne baktı.</p>

  <p class="calibre11" style="text-align: justify;">"Ayrıca bu, şu anda çok tehlikeli. Almanlar Baltık denizini sürekli bombalıyor."</p>

  <p class="calibre11" style="text-align: justify;">"Evet."</p>

  <p class="calibre11" style="text-align: justify;">"Gemiler sürekli batıyor."</p>

  <p class="calibre11" style="text-align: justify;">"Evet."</p>

  <p class="calibre11" style="text-align: justify;">"Neden nisana kadar burada çalışıp karların erimesini beklemiyorsun? Yüzünün düzelmesi lazım. Dikişlerin alınması gerekiyor. Ayrıca bizim de yardıma ihtiyacımız var. Helsinki'de kal."</p>

  <p class="calibre11" style="text-align: justify;">Tatyana başını salladı.</p>

  <p class="calibre11" style="text-align: justify;">"Sana yeni bir pasaport alana kadar burada kalmak zorundasın. Seni Senato meydanına götürmemi ister misin? Amerikan konsolosluğuna gideriz. Yeni belgelerini çıkarmaları en az bir ay sürer. Bu sırada buzlar da erimiş olur. Şu sıralar Amerika'ya gitmek zor."</p>

  <p class="calibre11" style="text-align: justify;">Tatyana, Amerika Devletinin araştırma yaptıktan sonra onun Jane Barrington olmadığını anlayacaklarını biliyordu. Aleksandr ona Helsinki'de bir dakika bile duramayacaklarını; çünkü NKVD'nin oraya hemen ulaşabileceğini söylemişti. Stockholm'e gitmek zorunda olduklarını da eklemişti. Tatyana başını sallayarak geri çekildi.</p>

  <p class="calibre11" style="text-align: justify;">Sırt çantasını, hemşire çantasını ve Jane Barrington ismine düzenlenmiş seyahat belgelerini alarak hastaneden çıktı. Helsinki limanına giderek bir banka oturdu ve meydanda dükkânlarını açıp önünü temizleyen insanlan seyretti.</p>

  <p class="calibre11" style="text-align: justify;">Etraf yine sessizdi.</p>

  <p class="calibre11" style="text-align: justify;">Gökyüzünde martılar uçuşuyordu.</p>

  <p class="calibre11" style="text-align: justify;">Tatyana bankta oturdu ve saatlerce gece olmasını bekledi. Sonra da kalkarak St. Nicholas Kilisesine giden dar yolda yürümeye başladı.</p>

  <p class="calibre11" style="text-align: justify;">Sonra tekrar limana indi ve o sırada üzerinde mavi-beyaz İsveç bayrağı olan kamyonları gördü. Yerdeki malları yüklüyorlardı. Limanda bir koşuşturma vardı. Tatyana malların Baltık denizinin karşısına gece geçirildiğini anladı. Kamyonlar sabah daha kolay fark edileceği için geceyi tercih ettiklerini biliyordu. Her ne kadar Almanlar tarafsız olan ülkelerin ticari araçlarını vurmasa da, bazen bu tür kazalar gerçekleşiyordu. İsviçre gemilerini ve kamyonlarını güvenli bir şekilde göndermeye başlamıştı. Bunu Aleksandr söylemişti.</p>

  <p class="calibre11" style="text-align: justify;">Tatyana kamyonların Stockholm'e gittiğini biliyordu; çünkü adamlardan biri 'Stokgolm' demişti.</p>

  <p class="calibre11" style="text-align: justify;">Limanda durarak kamyona mal yüklenmesini izledi. Korkuyor muydu? Hayır! Artık hiç korkmuyordu. Kamyon şoförünün yanına yaklaşarak Kızıl Haç bandını gösterdi. İngilizce Stockholm'e gitmeye çalışan bir hemşire olduğunu söyledi ve onu yüz dolar karşılığında götürmelerini istedi. Adam dediklerinin tek kelimesini bile anlamadı. Ona yüz doları göstererek "Stokgolm?" dedi ve adam büyük bir zevkle elindeki parayı alıp kamyona binmesine izin verdi.</p>

  <p class="calibre11" style="text-align: justify;">Adam ne İngilizce ne de Rusça bildiği için çok az konuştular ve bu Tatyana'nın işine geldi. Yolda konvoy halinde giden kamyonların farlarını görünce aklına Aleksandr geldi. <i class="calibre2">Luga'daki ormanda ilk kez öpüştükleri anı hatırladı. Aleksandr'ın, onun daha önce hiç öpüşmediğini anlamasından çok korkmuştu. Ona bunu sorarsa yalan söyleyecekti; çünkü küçük düşmek istemiyordu. Bunu sadece bir iki saniye düşündü. Aleksandr onu öylesine ateşli öpüyordu ki; başka hiçbir şey düşünmedi ve ona aynı şekilde karşılık verirken tecrübe konusundaki bütün kaygılarını unuttu.</i></p>

  <p class="calibre11" style="text-align: justify;">İlk öpüştükleri anı düşünmek yolculuğun büyük bir kısmını kapladı. Tatyana daha sonra da uyudu.</p>

  <p class="calibre11" style="text-align: justify;">Yolculuğun ne kadar sürdüğünü bilmiyordu. Son birkaç saat buzun üzerinden ilerleyerek Stockholm yakınındaki adalardan geçtiler.</p>

  <p class="calibre11" style="text-align: justify;">Limanda durduklarında şoföre,"<i class="calibre2">Tack</i>," dedi. <i class="calibre2">"Tack sa mycket."</i> Aleksandr ona İsveççe teşekkür etmesini öğretmişti Tatyana dikkatli bir şekilde buzun üzerinde yürüyerek granit basamakları çıktı ve amavutkaldırımlı yola geldi. Stockholm'deyim, diye düşündü. Neredeyse özgürdü. Yavaşça boş sokaklarda yürüdü. Sabahtı ve dükkânların açılması için erken bir saatti. Günlerden neydi? Bilmiyordu. Tatyana rıhtımda açık bir fırın buldu ve rafında beyaz ekmek olduğunu gördü. İçerideki kadına Amerikan parasını uzattı. <i class="calibre2">"Bank,"</i> dedi kadın. <i class="calibre2">"Pengar dollars."</i></p>

  <p class="calibre11" style="text-align: justify;">Tatyana çıkmak için arkasına döndü. Kadın tiz bir sesle arkasından bağırdı. Tatyana, kadının İsveçli olmadığını anlamasından korkarak arkasına bakmadı. Sokağa çıktıktan sonra kadın koşarak arkasından geldi ve ona şimdiye kadar hiç görmediği kadar güzel kokan bir ekmekle plastik bardakta kahve verdi. <i class="calibre2">"Tack,"</i> dedi Tatyana."<i class="calibre2">Tack sa mycket."</i></p>

  <p class="calibre11" style="text-align: justify;">Kadın Tatyana'nın verdiği paraya başını sallayarak, <i class="calibre2">"Varsagod,"</i> dedi.</p>

  <p class="calibre11" style="text-align: justify;">Tatyana limanda, Baltık denizine bakan bir banka oturarak ekmeğini yedi ve kahvesini içti. Gözlerini kırpmadan önündeki mavi ufuğa baktı. Bu buzların doğusunda bir yerde Leningrad ve yine oralarda bir yerde Lazarevo vardı. Arada ise ikinci Dünya Savaşı ile Stalin duruyordu.</p>

  <p class="calibre11" style="text-align: justify;">Ekmeğini yedikten sonra uzun süre sokaklarda dolaştı ve Amerikan parasını İsveç parası ile değiştirebileceği bir banka buldu. İsveç kronuyla biraz daha beyaz ekmek ve çeşit çeşit peynir aldı. Daha da güzeli, limanın yanında sabah kahvaltısı veren bir kafeterya buldu. Kahvaltıda sadece yulaf ezmesi, yumurta ve ekmek değil; domuz pastırması da vardı. Uç parça domuz pastırması aldı ve bundan sonra kahvaltıda hep bundan yemeye karar verdi.</p>

  <p class="calibre11" style="text-align: justify;">Günler hâla uzundu. Tatyana nerede uyuyacağını bilmiyordu. Aleksandr, Stockholm'deki otellere pasaport göstermek zorunda kalmadan girebileceklerini söylemişti. Polonya'da da böyleydi. Buna inanmak zordu; ama Aleksandr haklı çıktı.</p>

  <p class="calibre11" style="text-align: justify;">Tatyana'nın tuttuğu otel odası sıcacıktı; pencereden liman görünüyordu ve banyosu vardı. Banyoda da Aleksandr'ın bahsettiği o duş denen şeyden vardı ve suyu yukarıdan akıtıyordu. Bir saat sıcak suyun altında kaldı.</p>

  <p class="calibre11" style="text-align: justify;">Sonra da yirmi dört saat uyudu.</p>

  <p class="calibre11" style="text-align: justify;">Tatyana'nın Stockholm'den gitmesi iki aydan fazla bir zaman aldı.</p>

  <p class="calibre11" style="text-align: justify;">Yetmiş altı gün boyunca limandaki bir bankta oturarak doğudaki körfezi, Finlandiya'yı ve Sovyetler Birliğini seyretmiş; gökyüzünde uçuşan martıların sesini dinlemişti.</p>

  <p class="calibre11" style="text-align: justify;">Aleksandr ile Amerika'dan gelecek belgeleri beklemek için ilkbaharı Stockholm'de geçirme planı yapmışlardı. Aleksandr'ın 29 Mayıs'daki yirmi dördüncü doğum gününü Stockholm'de kutlayacaklardı.</p>

  <p class="calibre11" style="text-align: justify;">İlkbaharın gelmesiyle Stockholm'ün havası yumuşadı. Tatyana sarı laleler almış, taptaze meyveler; sosis ve domuz eti yemişti. Dondurma da alıyordu. Yüzü iyileşmişti. Karnı büyümüştü. Stockholm'de kalmayı, bir hastane bularak çalışmayı ve bebeğini İsveç'te dünyaya getirmeyi düşündü. Laleler ve sıcak duş hoşuna gitmişti.</p>

  <p class="calibre11" style="text-align: justify;">Ama gökyüzünde uçan martılar ağlıyordu.</p>

  <p class="calibre11" style="text-align: justify;">Tatyana, İsveç'in ünlü Riddarholm Kilisesine hiç gitmedi.</p>

  <p class="calibre11" style="text-align: justify;">En sonunda Göteborg'a giden bir trene bindi ve orada da İngiltere'deki Harwich limanına kâğıt taşıyan bir İsveç ticari gemisine atladı. Finlandiya'dan İsveç'e gelirken olduğu gibi, yine korumalarla gittiler. Norveç de Alman işgalinde olduğu için Kuzey denizine bomba atılıyordu. Savaşta olmayan İsveç'in böyle bir sorunu yoktu.</p>

  <p class="calibre11" style="text-align: justify;">Kuzey denizinden geçip Harwich limanına yanaşana kadar hiçbir sorun çıkmadı. Tatyana, Liverpool'a gitmek için koltukları çok rahat olan bir trene bindi. Sırf merak ettiği için kendine birinci sınıf yolcu bileti aldı. Yastıklar bembeyazdı. Tatyana, Daşa'yı ve döndükten sonra Lazarevo'ya böyle bir trenle gitmenin çok güzel olacağını düşündü.</p>

  <p class="calibre11" style="text-align: justify;">Liverpool'da iki hafta kaldı ve sonra <i class="calibre2">White Star</i> adlı bir gemi şirketinin ayda bir kez New York'a gittiğini öğrendi. Ama bu gemiye binmesi için pasaportunun olması gerekiyordu. İkinci sınıf yolcu bileti aldı ve iskeleye gitti. Genç bir denizci belgelerini sorunca, ona Kızıl Haç seyahat belgelerini gösterdi. Adam pasaportunun olması gerektiğini söyledi. Tatyana olmadığını söyleyince adam gülerek, "O halde gemiye binemezsmiz bayan," dedi.</p>

  <p class="calibre11" style="text-align: justify;">Tatyana, "Pasaportum yok; ama beş yüz dolarım var. Eğer binmeme izin verirseniz, bu para sizin olur," dedi. Beş yüz doların bir denizcinin bir yıllık maaşı olduğunu biliyordu.</p>

  <p class="calibre11" style="text-align: justify;">Adam parayı aldı ve Tatyana'yı ranzalı küçük bir odaya götürdü. Tatyana ranzanın üst kısmına yattı. Aleksandr ona Leningrad garnizonunda üst ranzada yattığını söylemişti. Tatyana kendini iyi hissetmiyordu. İki üniformasından geniş olanı, ona Helsinki'de verdikleri üstündeydi. Öbür üniforması artık dar geliyordu. Bunun bile karın hizasındaki düğmeleri zor kapanıyordu.</p>

  <p class="calibre11" style="text-align: justify;">Tatyana, Stockholm'daki makinelerde üniformalarını yıkatmıştı. Makineye para attıktan yarım saat sonra elbiseler temiz bir halde çıkıyor ve bir yarım saat daha bekleyince kuru bir halde alınıyordu. Ne soğuk suyla ne de sabunla uğraşma derdi vardı. Tek yaptığı oturarak makineyi seyretmekti.</p>

  <p class="calibre11" style="text-align: justify;">Tatyana makineyi seyrederken Aleksandr ile en son seviştikleri zamanı hatırladı. <i class="calibre2">18:00'de gidiyordu ve sevişmeyi 17:55'te bitirmişlerdi. Sadece elbiselerini giymeye, onu öpmeye ve koşarak kapıdan çıkmaya zamanı kalmıştı. Sevişirlerken, Aleksandr üstteydi. Tatyana yüzünü seyrederek boynuna tutundu ve o anın bitmemesi için yalvardı. Çünkü sevişmeleri bitince Aleksandr gidecekti. Aşk. Bu İsveççe nasıl söyleniyordu?</i></p>

  <p class="calibre11" style="text-align: justify;"><i class="calibre2">Karlek.</i></p>

  <p class="calibre11" style="text-align: justify;"><i class="calibre2">Jag alskar dig Aleksandr.</i></p>

  <p class="calibre11" style="text-align: justify;">Kızıl Haç üniformaları ve çorapları makinenin içinde dönerken, Tatyana son sevişmelerinde onun yüzüne bakabildiği için şanslı olduğunu düşündü.</p>

  <p class="calibre11" style="text-align: justify;">New York'a olan yolculuğu on gün sürdü. Gittiğinde haziran sonuydu. Tatyana on dokuz yaşına Atlantik denizinin ortasında, gemide girmişti.</p>

  <p class="calibre11" style="text-align: justify;">Gemide sürekli öksürürken <i class="calibre2">Orbeli'</i>yi düşündü.</p>

  <p class="calibre11" style="text-align: justify;"><i class="calibre2">"Tatişya-Orbeli 'yi hatırla..."</i></p>

  <p class="calibre11" style="text-align: justify;">Tatyana kan kusarken bütün enerjisini topladı ve kendi kendine şu soruyu sordu: Aleksandr tutuklanacağını bilseydi, Tatyana onsuz gitmeyecek diye yalan söyler miydi?</p>

  <p class="calibre11" style="text-align: justify;">Evet. Aleksandr hakkında bildikleri bunu yapacağını gösteriyordu. Doğruyu bilseydi; ona sadece tek bir kelime söylerdi.</p>

  <p class="calibre11" style="text-align: justify;"><i class="calibre2">Orbeli.</i></p>

  <p class="calibre11" style="text-align: justify;">Göğüs kafesi yırtılacak gibi ağrıyordu.</p>

  <p class="calibre11" style="text-align: justify;"><i class="calibre2">White Star</i> gemisi New York limanına yanaştığında, Tatyana yerinden kalkamadı. Öksürükle geçen korkunç yolculuktan sonra içinde bir şeylerin aktığını hissetmeye başlamıştı.</p>

  <p class="calibre11" style="text-align: justify;">Kısa bir süre sonra sesleri duydu. Beyaz kıyafetli iki adam odaya girdi.</p>

  <p class="calibre11" style="text-align: justify;">"Yoo olamaz. Bu da kim?" dedi kısa boylu olan. "Yine mülteci."</p>

  <p class="calibre11" style="text-align: justify;">"Ama bunda Kızıl Haç üniforması var," dedi uzun boylu olan.</p>

  <p class="calibre11" style="text-align: justify;">"Kesin bir yerden çalmıştır. Baksana düğmelerini zor iliklemiş. Onun olmadığı ortada. Edward haydi gidelim. Onu daha sonra INS'ye ihbar ederiz. Gemiyi boşaltmamız gerekiyor."</p>

  <p class="calibre11" style="text-align: justify;">Tatyana inildeyince adamlar geri döndü. Uzun boylu adam ona bakarak, "Chris, sanırım hamile," dedi.</p>

  <p class="calibre11" style="text-align: justify;">"Ne? Şimdi mi doğuruyor?"</p>

  <p class="calibre11" style="text-align: justify;">"Sanırım evet. Suyu geliyor olabilir," dedi doktor.</p>

  <p class="calibre11" style="text-align: justify;">Chris, Tatyana'nın yanına geldi ve elini alnına koydu. "Ateşi var. Nefes alıp verişini dinle. Bunu duymak için stetoskopa bile ihtiyacım yok. Verem olmuş. Tanrım, bu vakalarla daha ne kadar karşılaşacağız? Onu bırakalım. Daha kamaralara bakmamız gerekiyor. Bu bulduğumuz ilk mülteci. Başka mülteciler de olduğuna eminim."</p>

  <p class="calibre11" style="text-align: justify;">Edward elini Tatyana'nın karnından çekmedi. "Çok hasta," dedi. "Bayan, İngilizce biliyor musunuz?"</p>

  <p class="calibre11" style="text-align: justify;">Tatyana cevap vermeyince Chris, "Görüyor musun?" diye haykırdı.</p>

  <p class="calibre11" style="text-align: justify;">"Belki belgeleri vardır. Bayan belgeleriniz var mı?"</p>

  <p class="calibre11" style="text-align: justify;">Tatyana cevap vermeyince Chris, "Ben gidiyorum," dedi.</p>

  <p class="calibre11" style="text-align: justify;">Edward, "Chris, o hasta ve doğum yapmak üzere. Ne istiyorsun, onu burada böylece bırakmak mı?" dedi. "Sen ne biçim doktorsun?"</p>

  <p class="calibre11" style="text-align: justify;">"Yorgun ve parası ödenmeyen bir doktor. PHD bana tedavi için yeterince para vermiyor. Onu nereye götüreceğiz?"</p>

  <p class="calibre11" style="text-align: justify;">"Onu Ellis Adasındaki hastaneye götürelim. Orada iyileşebilir."</p>

  <p class="calibre11" style="text-align: justify;">"Veremliyken mi?"</p>

  <p class="calibre11" style="text-align: justify;">"Bu verem, kanser değil. Haydi gidelim."</p>

  <p class="calibre11" style="text-align: justify;">"Edward, o, bir mülteci. Nereli? Ona bir bak. Sadece hasta olsa kabul ederdim; ama Amerikan topraklarında bir çocuk dünyaya getireceğini görüyorsun! Bizim gibi bu topraklarda yaşama hakkına sahip olacak. Bırak gitsin. Bebeğini gemide doğurursa Amerika Devletinden hiçbir hak talep edemez. Sonra onu hastaneye götürürüz ve iyileştiği zaman sınır dışı edilir. Bu daha adilce olur. Bu insanlar izinsiz bir şekilde Amerika'ya girebileceklerini sanıyor. Buna artık izin vermeyeceğim. Elimizde ne kadar mülteci olduğuna bir bak. Bu lanet olası savaş bittiğinde, sayıları daha da artacak. Bütün Avrupa kıtası isteyecek ki..."</p>

  <p class="calibre11" style="text-align: justify;">"Ne isteyecek Chris <i class="calibre2">Pandolfi</i>?"</p>

  <p class="calibre11" style="text-align: justify;">"Senin için yargılamak kolay Edward <i class="calibre2">Ludlow."</i></p>

  <p class="calibre11" style="text-align: justify;">"Ben Fransız-Hint savaşından beri buradayım. Hiçbir şeyi yargıladığım falan yok."</p>

  <p class="calibre11" style="text-align: justify;">Chris, Edward'ı umursamayarak odadan çıktı. Sonra başını tekrar kapıdan uzatarak, "Ona bakmaya geleceğiz. Şu anda doğum için hazır değil. Ne kadar sakin baksana. Haydi gidelim," dedi.</p>

  <p class="calibre11" style="text-align: justify;">Edward tam odadan çıkacakken Tatyana inildemeye başladı. Yanına giderek, "Bayan?" dedi.</p>

  <p class="calibre11" style="text-align: justify;">Tatyana elini kaldırarak Edwvard'ın yüzünü buldu ve yanağına dokundu. "Bana yardım et!" dedi İngilizce. "Bebeğim olacak! Lütfen bana yardım et!"</p>

  <p class="ceviri" style="text-align: justify;">* * *</p>

  <p class="calibre11" style="text-align: justify;">Edward Ludlow, Tatyana için bir sedye buldu ve Chris Pandolfi'den yardım isteyerek onu New York limanının ortasındaki Ellis Adasına giden feribota koydu. Adadaki hastane Amerika'ya gelen göçmenlere ve mültecilere hizmet veriyordu.</p>

  <p class="calibre11" style="text-align: justify;">Tatyana'nın gözleri bulanık görüyordu ve yarı kör durumdaydı. Gözlerindeki bulanıklığa ve geminin pis camlarına rağmen ona meşale tutan o eli görebiliyordu.</p>

  <p class="calibre11" style="text-align: justify;">Tatyana gözlerini kapadı.</p>

  <p class="calibre11" style="text-align: justify;">Ellis hastanesinde küçük ve sıradan bir odaya yatırıldı. Edward onu beyaz çarşaflı bir yatağın üzerine yatırarak üzerindekileri değiştirmesi için bir hemşire çağırdı. Onu tedavi ettikten sonra, "Bebek geliyor. Bunu hissetmiyor musun?" dedi Edward.</p>

  <p class="calibre11" style="text-align: justify;">Tatyana zor hareket ediyor ve zor nefes alıyordu. Bebeğin kafası çıkınca sancıdan dişlerini sıktı.</p>

  <p class="calibre11" style="text-align: justify;">Edward bebeği çıkardı.</p>

  <p class="calibre11" style="text-align: justify;">"Bayan beni duyabiliyor musunuz? Bakın çok güzel bir erkek bebeğiniz oldu!" Doktor gülümseyerek bebeği ona yaklaştırdı.</p>

  <p class="calibre11" style="text-align: justify;">"Bakın. Oldukça da iriyarı. Sizin gibi ufak tefek birinden bu kadar büyük bir bebek çıkmasına gerçekten şaşırdım. Brenda bak. Sen de aynı fikirde değil misin?" Brenda bebeği beyaz bir pikeye sardı ve Tatyana'nın yanına yatırdı.</p>

  <p class="calibre11" style="text-align: justify;">"Erken doğdu," dedi Tatyana bebeğine bakarak. Elini onun üstüne koydu.</p>

  <p class="calibre11" style="text-align: justify;">"Erken mi?" diyerek güldü Edward. "Bence tam zamanında doğdu. Biraz daha geç doğsa onu- nereliydiniz?"</p>

  <p class="calibre11" style="text-align: justify;">"Sovyetler Birliği," dedi Tatyana.</p>

  <p class="calibre11" style="text-align: justify;">"Aman Tanrım. Sovyetler Birliği. Buraya nasıl geldiniz?"</p>

  <p class="calibre11" style="text-align: justify;">"Söylesem inanmazsınız," dedi Tatyana yan dönüp gözlerini kapatarak.</p>

  <p class="calibre11" style="text-align: justify;">"Pekala, şimdi bunların hepsini unutun," dedi Edward. "Bebeğiniz Amerikan vatandaşı oldu." Yatağın yanındaki sandalyeye oturdu. "Bu iyi bir şey, öyle değil mi? İstediğiniz bu muydu?"</p>

  <p class="calibre11" style="text-align: justify;">Oğlunu yüzüne bastırarak, "Evet," dedi. "İstediğim buydu." Zor nefes alıyordu.</p>

  <p class="calibre11" style="text-align: justify;">"Verem olmuşsunuz. Şu anda acı hissediyor olabilirsiniz; ama geçecek," dedi. "Yaşadığınız her şey geride kaldı."</p>

  <p class="calibre11" style="text-align: justify;">"Korktuğum da buydu," diye fısıldadı Tatyana.</p>

  <p class="calibre11" style="text-align: justify;">"Hayır, bu iyi!" diye haykırdı doktor. "Burada, Ellis'te kalacak ve iyileşeceksiniz. Kızıl Haç üniformasını nereden aldınız? Hemşire miydiniz?"</p>

  <p class="calibre11" style="text-align: justify;">"Evet."</p>

  <p class="calibre11" style="text-align: justify;">"Bu harika," dedi neşe içinde. "Görüyor musunuz? Çok iyi bir mesleğiniz var. Kolaylıkla iş bulabilirsiniz. Buraya gelen çoğu insandan daha iyi İngilizce biliyorsunuz. Bu sizi diğerlerinden ayırıyor. Bana güvenin," diyerek gülümsedi. "Bunu başarıyla atlatacaksınız. Şimdi size yiyecek bir şeyler getirebilir miyim? Hindili sandviçimiz..."</p>

  <p class="calibre11" style="text-align: justify;">"Neli?"</p>

  <p class="calibre11" style="text-align: justify;">"Hindiyi seveceğinizi düşünüyorum. İçinde peynir de var. Gidip getireyim."</p>

  <p class="calibre11" style="text-align: justify;">"Siz iyi bir doktorsunuz," dedi Tatyana. "Edward Ludlow'du, öyle değil mi?"</p>

  <p class="calibre11" style="text-align: justify;">"Evet."</p>

  <p class="calibre11" style="text-align: justify;">"Edward..."</p>

  <p class="calibre11" style="text-align: justify;">"Ona Dr. Ludlow demelisin!" diye bağırdı Brenda adındaki hemşire.</p>

  <p class="calibre11" style="text-align: justify;">"Hemşire! Bana istediği gibi hitap edebilir. Bundan sana ne?"</p>

  <p class="calibre11" style="text-align: justify;">Brenda bozularak gitti ve Edward küçük bir havlu alarak Tatyana'nın yüzündeki yaşları sildi. "Üzülmeni anlıyorum. Bu korkunç bir durum. Ama senin için iyi şeyler hissediyorum. Her şey yoluna girecek." Gülümsedi. "Buna söz veriyorum."</p>

  <p class="calibre11" style="text-align: justify;">Tatyana doktora bakarak "Siz Amerikalılar söz vermeyi çok seviyorsunuz," dedi.</p>

  <p class="calibre11" style="text-align: justify;">Edward başını sallayarak, "Evet. Sözümüzü de her zaman tutarız. Şimdi senin için başhemşireyi çağırayım. Vikki dır dır ederse, fazla umursama. Kötü günler geçiriyor; ama altın gibi bir kalbi vardır. Sana doğum belgelerini getirecek." Edward şefkatli gözlerle bebeğe baktı. "Çok sevimli bir bebek. Baksana, kafası saç dolu. Bu, bir mucize, öyle değil mi? Onun için bir isim düşündün mü?"</p>

  <p class="calibre11" style="text-align: justify;">"Evet," dedi Tatyana bebeğinin siyah saçlarını okşayarak. "Babasının ismini alacak. Anthony Aleksandr Barrington."</p>

  <p class="calibre10" style="text-align: justify;"> </p>

  <p class="calibre11" style="text-align: justify;"><i class="calibre2">Asker! Başını ve yüzünü okşamama, o tatlı dudaklarını öpmeme, denizlerin ötesinden sana bağırmama, buzlarla kaplı Rus topraklarına seni ne kadar sevdiğimi fısıldamama izin ver.... Luga, Ladoga, Leningrad, Lazarevo... Aleksandr bir zamanlar sen beni taşıdın. Şimdi de ben seni taşıyorum. Seni sonsuzluğa götürüyorum.</i></p>

  <p class="calibre11" style="text-align: justify;"><i class="calibre2">Finlandiya'dan İsveç'e ve oradan Amerika'ya gelene kadar hep direndim ve ayakta kaldım. Kalbin ve tüfeğin beni huzura kavuşturacak. Onlar beşiğim ve mezarım olacak.</i></p>

  <p class="calibre11" style="text-align: justify;"><i class="calibre2">lazarevo seni ruhuma damlatıyor; Kama nehri günümü aydınlatıyor. Beni arayacak olursan oraya bak; çünkü hayatım boyunca hep orada olacağım.</i></p>

  <p class="calibre10" style="text-align: justify;"> </p>

  <p class="calibre11" style="text-align: justify;"><i class="calibre2">Sabahın erken saatlerinde ateşin yanına serdikleri battaniyenin üzerinde seviştikten sonra Tatyana, "Şura, senin öleceğini düşünmeye bile dayanamıyorum," dedi. "Senin bu dünyada nefes almayacağını düşünemiyorum."</i></p>

  <p class="calibre11" style="text-align: justify;"><i class="calibre2">"Ben bunu düşünerek aklımı yitirmeye niyetli değilim," diyerek sırıttı Aleksandr. "Ölmeyeceğim. Bunu kendin söyledin. Benim çok daha güzel şeylere layık olduğumu söyledin."</i></p>

  <p class="calibre11" style="text-align: justify;"><i class="calibre2">"Sen çok güzel şeylere layıksın," dedi Tatyana. "Ama yine de benim için hayatta kalsan iyi edersin asker; çünkü sensiz yaşayamam." Bunu yüzüne bakarak ve elini Aleksandr'ın kalbinin üzerine koyarak söylemişti.</i></p>

  <p class="calibre11" style="text-align: justify;"><i class="calibre2">Aleksandr eğilerek çillerinden öptü. "Yaşayamaz mısın? Benim İlmen gölü kraliçem mi söylüyor bunu?" Gülümseyerek başını salladı. "Bensiz yaşamanın bir yolunu bulacaksın. İkimiz için yaşamanın bir çaresini bulacaksın," dedi Aleksandr. O sırada Ural dağlarından doğan Kama nehri çam ağaçlarıyla çevrili bir köy olan Lazarevo'nun içinden geçiyordu. İkisi de gençti; ikisi de âşıktı.</i></p>
</body>
</html>
