<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="kisim_adi" style="text-align: center;">DUMAN VE GÜRÜLTÜ</p>

  <p class="kisim_adi" style="text-align: center;">1</p>

  <p class="calibre11" style="text-align: justify;">Aleksandr gelmeyi kesince Tatyana'nın dünyası değişti. Artık işten en son ayrılanlar arasındaydı. Fabrikanın kapısından yavaşça çıkarken, hâlâ bir umutla başını, üniformasını, tüfeğini ya da elinde tuttuğu kepini görmek umuduyla etrafına bakınıyordu.</p>

  <p class="calibre11" style="text-align: justify;">Tatyana, Kirov duvarının kenarından yürüyerek otobüs durağında bekliyor, sonra da evine kadar sekiz kilometre yürüyerek her yerde onu görür gibi oluyordu. 23:00'te eve geldiğinde, saat 19:00'da hazırlanan yemek çoktan soğumuş oluyordu. Evde herkes radyo dinliyor ve o an kafalarını meşgul eden tek şey olan Paşa hakkında konuşmuyordu.</p>

  <p class="calibre11" style="text-align: justify;">Daşa bir akşam eve gözyaşları içinde geldi ve Tatyana'ya, Aleksandr'ın ondan ayrılmak istediğini söyledi. On beş dakika boyunca hiç durmadan ağladı ve Tatyana sırtını okşayarak onu sakinleştirmeye çalıştı. "Pes etmeyeceğim Tatya," dedi Daşa. "O benim için çok önemli. Zor bir dönemden geçiyor. Her asker gibi o da evlilikten korkuyor. Ama pes etmeyeceğim. Düşünmek için biraz zamana ihtiyacı olduğunu söyledi. Bu, ömür boyu süreceğini göstermez. Kendini toparlayana kadar devam edecek, öyle değil mi?"</p>

  <p class="calibre11" style="text-align: justify;">"Bilmiyorum Daşenka." Hangi insan söylediği bir şeyi bu kadar çabuk yapardı. Tatyana şimdiye kadar hiç böyle biriyle karşılaşmamıştı.</p>

  <p class="calibre11" style="text-align: justify;">Dimitri bir kez onu görmeye geldi ve ailecek yemek yediler. Tatyana daha sık gelmemesine şaşırmıştı; ama Dimitri bunun için özür diledi, Kafası karışık gibiydi. Almanların, Sovyetler Birliği'nin neresinde olduğuna dair en ufak bir bilgi vermedi. Gecenin sonunda yanağına kondurduğu öpücük Finlandiya kadar uzaktı.</p>

  <p class="calibre11" style="text-align: justify;">Çatı katındaki çocuklar heyecan içinde bomba bekliyorlardı; ama ortada hiçbir şey yoktu. Anton ve diğer çocukların gülüşü ile kendi kalp atışı dışında gece sessizdi. Her akşam işten koşarak çıkıp kırmızı kanatlarıyla Aleksandr'ın yanına giderek yüzüne baktığında da aynı kalp atışını hissederdi.</p>

  <p class="calibre11" style="text-align: justify;">Gece olunca yine duvara döndü. Bu kez arkasında Daşa yoktu. Daha eve gelmemişti.</p>

  <p class="calibre11" style="text-align: justify;">Tatyana bu kötü taktiği izlemeye devam edecekti; ama bir sabah radyoda, kahraman Sovyet askerlerinin bütün önlemlerine rağmen Almanların Luga'ya yaklaştığı duyuruldu. Bütün aileyi şaşırtan ve tek kelime edememelerine sebep, Luga lafını duymuş olmaları değil; bu bölgenin Tolmaçevo'ya olan yakınlığıydı.</p>

  <p class="calibre11" style="text-align: justify;">Eğer Almanlar Luga'ya yaklaşıyorsa, Tolmaçevo ne olacaktı? Oğulları, torunları, kardeşleri neredeydi?</p>

  <p class="calibre11" style="text-align: justify;">Tatyana ailesini teselli etmeye çalıştı. "O iyi. Hiçbir şey olmayacak." Bu işe yaramayınca "Onu arayacağız. Haydi anne, ağlama." Bu da kâr etmeyince, "Anne, onun hâlâ hayatta olduğunu hissedebiliyorum. O benim ikiz kardeşim. Merak etmeyin, o iyi." Hiçbir şey fayda etmedi.</p>

  <p class="calibre11" style="text-align: justify;">Paşa hakkında tek kelime etmediler ve Tatyana yaptığı cesur konuşmaya rağmen kardeşi için endişelenmeye başladı.</p>

  <p class="calibre11" style="text-align: justify;">Kampta telefona cevap verilmedi. Tatyana ve annesi telefon açmaya beraber gitmişti.</p>

  <p class="calibre11" style="text-align: justify;">Sert görünüşlü bir kadın annesine, "Size ne söyleyebilirim?" dedi. "Edindiğim tek bilgi Almanların Luga yakınında olduğu. Tolmaçevo hakkında bir şey söylenmedi."</p>

  <p class="calibre11" style="text-align: justify;">"O halde kampın telefonları niçin cevap vermiyor?" diye sordu annesi. "Telefonlar niçin çalışmıyor?"</p>

  <p class="calibre11" style="text-align: justify;">"Stalin'e benzer bir yanım var mı? Bütün soruların cevabı ben de mi?"</p>

  <p class="calibre11" style="text-align: justify;">"Tolmaçevo'ya gidebilir miyiz?" diye sordu annesi.</p>

  <p class="calibre11" style="text-align: justify;">"Siz neden bahsediyorsunuz? Sınıra gidebilir misiniz? Otobüsle oraya ulaşabilir misiniz? Tabi gidersiniz. Size iyi şanslar." Kadın gülmeye başladı. "Natalia buraya gel. Bunu duyman lazım."</p>

  <p class="calibre11" style="text-align: justify;">Tatyana kaba bir şekilde cevap vermek istedi; ama cesaret edemedi. Ailesini Paşa konusunda ikna edebilmeyi umarak annesini oradan çıkardı.</p>

  <p class="ceviri" style="text-align: justify;">* * *</p>

  <p class="calibre11" style="text-align: justify;">O gece Tatyana duvara dönük bir şekilde uyuyor numarası yaparken ve bir eliyle yatağın altında duran Aleksandr'ın verdiği 'Bronz Atlı' adlı kitaba dokunurken, ailesinin ağlayarak birbirleriyle fısıldaştığını duydu. Annesi içini çeke çeke ağlıyor; babası ise, "Şişşştt," diyerek onu sakinleştirmeye çalışıyordu. Sonra babası da hıçkıra hıçkıra ağlamaya başladı ve Tatyana o sırada evden başka herhangi bir yerde olabilmeyi tercih etti.</p>

  <p class="calibre11" style="text-align: justify;">Küçük fısıltılar ve kopuk cümleler duyuyordu.</p>

  <p class="calibre11" style="text-align: justify;">"Belki iyidir," dediğini duydu annesinin.</p>

  <p class="calibre11" style="text-align: justify;">"Belki," dedi babası.</p>

  <p class="calibre11" style="text-align: justify;">"Georg. Paşayı kaybedemeyiz. Bu olamaz," dedi. "O bizim oğlumuz."</p>

  <p class="calibre11" style="text-align: justify;">"Tek oğlumuz," diye ekledi babası.</p>

  <p class="calibre11" style="text-align: justify;">Annesi hıçkırıklara boğuldu.</p>

  <p class="calibre11" style="text-align: justify;">Tatyana çarşaf hışırtısını ve annesinin burun çekişini duydu.</p>

  <p class="calibre11" style="text-align: justify;">"Nasıl bir Tanrı onu bizden alır?"</p>

  <p class="calibre11" style="text-align: justify;">"Tanrı yoktur. Şimdi toparlan İrina," dedi babası sakinleştirici bir ses tonuyla. "Çok ses çıkarma. Kızları uyandıracaksın."</p>

  <p class="calibre11" style="text-align: justify;">Annesi bağırdı. "Umrumda değil," dedi ve ses tonunu tekrar alçaltarak, "Neden Tanrı onlardan birini almıyor?"</p>

  <p class="calibre11" style="text-align: justify;">"İrina böyle söyleme. Bunu istemediğini biliyorum."</p>

  <p class="calibre11" style="text-align: justify;">"Neden Georg? Senin de aynı şeyi düşündüğünü biliyorum. Oğlumuzun kurtulması için Tatya'yı feda etmez miydin? Ya da Daşa'yı? Ama Tatya çok sessiz ve zayıf. Hiçbir şey beceremez."</p>

  <p class="calibre11" style="text-align: justify;">"Burada başka türlü bir hayat sürmesi mümkün mü?" dedi babası.</p>

  <p class="calibre11" style="text-align: justify;">"O, oğlumuz Paşa gibi değil," dedi annesi.</p>

  <p class="calibre11" style="text-align: justify;">Tatyana daha fazla şey duymamak için pikeyi başına çekti. Daşa uyumaya devam ediyordu. Annesi ve babası da kısa bir süre sonra uykuya daldı. Ama Tatyana'nın gözüne uyku girmedi ve duyduğu kelimeler kulaklarında çınladı. <i class="calibre2">Tanrı Paşa yerine Tatya'yı alamaz mıydı?</i></p>

  <p class="kisim_adi" style="text-align: justify;">2</p>

  <p class="calibre11" style="text-align: justify;">Tatyana ertesi gün işten sonra endişe içinde Pavlov kışlasına gitti. Çavuş Petrenko'ya gülümsedikten sonra Aleksandr'ın adını verdi ve beklemeye başladı. Duvara yaslanarak bacaklarına biraz güç gelmesini diledi.</p>

  <p class="calibre11" style="text-align: justify;">Aleksandr birkaç dakika sonra kapıya geldi. Yüzündeki gergin ifade sadece bir anlığına yok olmuştu. Gözlerinin altı çökmüştü. "Merhaba Tatyana," dedi sakin bir şekilde ve aralarında belli bir mesafe olacak şekilde durdu. "Her şey yolunda mı?"</p>

  <p class="calibre11" style="text-align: justify;">"Sayılır," dedi Tatyana. "Sen nasılsın? Sanki..."</p>

  <p class="calibre11" style="text-align: justify;">"Her şey yolunda. Sen neler yaptın?" dedi Aleksandr.</p>

  <p class="calibre11" style="text-align: justify;">"Pek iyi değilim," dedi Tatyana ve tam o sırada bunun kendisi yüzünden olduğunu düşünmesinden korktu. "Bir şey...." Sesinin titremesinden endişelendi. İçinde Paşanın korkusu dışında bir şey daha vardı. Aleksandr'ın bunu fark etmesini istemedi. Bunu ondan saklamaya çalıştı.</p>

  <p class="calibre11" style="text-align: justify;">"Aleksandr, Paşa hakkında bilgi alabilmen mümkün mü?"</p>

  <p class="calibre11" style="text-align: justify;">Aleksandr ona acıyan gözlerle baktı. "Tatya, ne için?"</p>

  <p class="calibre11" style="text-align: justify;">"Lütfen. Yapabilir misin?" Sonra, "Ailem umutsuzluk içinde," diye ekledi.</p>

  <p class="calibre11" style="text-align: justify;">"Öğrenmemek daha iyi."</p>

  <p class="calibre11" style="text-align: justify;">"Lütfen. Annemin ve babamın bunu öğrenmeye ihtiyacı var. Hiçbir şey yapamıyorlar." Kendisinin de buna ihtiyacı vardı.</p>

  <p class="calibre11" style="text-align: justify;">"Öğrenirlerse her şeyin daha kolay olacağını mı düşünüyorsun?"</p>

  <p class="calibre11" style="text-align: justify;">"Kesinlikle. Gerçeği bilmek her zaman daha iyidir. Böylece onunla başa çıkabilirler." Konuşurken bile başka tarafa bakıyordu. "Ondan haber alamayınca birbirlerinden de uzaklaşıyorlar." Aleksandr bir şey söylemeyince Tatyana dudağını ısırarak, "Eğer gerçeği öğrenirlerse; belki Daşa, ben ve hatta annem, Deda ve Babuşka ile Molotov'a gideriz," diye ekledi.</p>

  <p class="calibre11" style="text-align: justify;">Aleksandr bir sigara yaktı.</p>

  <p class="calibre11" style="text-align: justify;">"Deneyecek misin Aleksandr?" Adını sesli bir şekilde söyleyebildiği için mutluydu. Koluna dokunmak istedi. Yüzünü bir kez daha gördüğü için hem mutlu; hem de üzgündü. Ona daha yakın olmak için can atıyordu. Üzerinde bütün üniforması yoktu. Görevden gelmiş olacak ki; asker pantolonunun üzerine giydiği gömleğin düğmeleri açıktı. Ona biraz daha yaklaşamaz mıydı? Hayır, yapamazdı.</p>

  <p class="calibre11" style="text-align: justify;">Aleksandr sessiz bir şekilde sigarasını içti. Başını kaldırdı ve gözlerini ondan ayırmadı. Tatyana ona gözlerindeki ifadeyi belli etmemeye çalıştı ve zoraki bir şekilde gülümsedi.</p>

  <p class="calibre11" style="text-align: justify;">"Molotov'a gidecek misin?" diye sordu Aleksandr.</p>

  <p class="calibre11" style="text-align: justify;">"Evet."</p>

  <p class="calibre11" style="text-align: justify;">"İyi," dedi Aleksandr hiç tereddüt etmeden. "Tatya ne olursa olsun Paşa hakkında bilgi alacağım. Ama senin mutlaka gitmen gerekiyor. Büyükbaban, böyle bir göreve kabul edildiği için çok şanslı. Çoğu insanın şehri terk etmesine izin verilmiyor."</p>

  <p class="calibre11" style="text-align: justify;">"Ailem hâlâ bu şehrin en güvenli yerlerden biri olduğunu söylüyor. Bu yüzden birçok insan Leningrad'a geliyor," dedi Tatyana.</p>

  <p class="calibre11" style="text-align: justify;">"Sovyetler Birliğinde hiçbir yer güvenilir değil," dedi Aleksandr.</p>

  <p class="calibre11" style="text-align: justify;">"Dikkatli ol," dedi sesini alçaltarak.</p>

  <p class="calibre11" style="text-align: justify;">Aleksandr ona doğru eğildi ve Tatyana merak içinde ona baktı. "Ne oldu?" diye fısıldadı; ama Aleksandr daha cevap bile veremeden kapıdan Dimitri çıktı.</p>

  <p class="calibre11" style="text-align: justify;">"Merhaba," dedi Tatyana'ya kaşlarını çatarak. "Burada ne işin var?"</p>

  <p class="calibre11" style="text-align: justify;">"Seni görmeye geliyordum," dedi Tatyana hemen.</p>

  <p class="calibre11" style="text-align: justify;">"Ben de sigara içmeye çıkmıştım," dedi Aleksandr.</p>

  <p class="calibre11" style="text-align: justify;">"Sen beni görmeye gelirken, sigarasını söndürmesi gerekiyor," dedi Dimitri ve gülümsedi. "Yine de beni görmeye gelmen güzel. Çok etkilendim. Kolunu omuzuna attı. "Seninle eve kadar geleyim Taneçka," dedi. Bir yerlere gitmek ister misin? Çok güzel bir akşam."</p>

  <p class="calibre11" style="text-align: justify;">Aleksandr'ın, "Görüşürüz Tatya," dediğini duydu. Neredeyse bayılacaktı.</p>

  <p class="calibre10" style="text-align: justify;"> </p>

  <p class="calibre11" style="text-align: justify;">Aleksandr, Albay Mikhail Stepanov'un yanına gitti.</p>

  <p class="calibre11" style="text-align: justify;">Aleksandr Finlandiya ile 1940 yılının kışında yapılan savaşta Albay Stepanov ile birlikte görev yapmıştı. O zamanlar albay, yüzbaşı; Aleksandr ise ikinci teğmendi. Albaya generallik için birçok fırsat tanınmıştı; ama o kendi rütbesini vermek istememiş ve Leningrad kışlasını yönetmeyi tercih etmişti.</p>

  <p class="calibre11" style="text-align: justify;">Albay Stepanov neredeyse Aleksandr kadar uzun boyluydu. Ondan daha zayıftı ve hareketleri narindi. Aleksandra gülümserken bile gözlerinin içindeki hüzün belli oluyordu.</p>

  <p class="calibre11" style="text-align: justify;">"Günaydın efendim," diyerek selam verdi Aleksandr.</p>

  <p class="calibre11" style="text-align: justify;">"Günaydın teğmen," dedi albay masasının önüne gelerek. "Ortalık biraz duruldu." Stepanov tokalaştıktan sonra tekrar masasına oturdu. "Nasılsın?"</p>

  <p class="calibre11" style="text-align: justify;">"Çok iyi efendim."</p>

  <p class="calibre11" style="text-align: justify;">"Nasıl gidiyor? Binbaşı Orlov sana nasıl davranıyor?"</p>

  <p class="calibre11" style="text-align: justify;">"Her şey yolunda efendim. Teşekkür ederim."</p>

  <p class="calibre11" style="text-align: justify;">"Senin için ne yapabilirim?"</p>

  <p class="calibre11" style="text-align: justify;">Aleksandr boğazındaki gıcığı temizledi. "Sadece biraz bilgi almak için geldim."</p>

  <p class="calibre11" style="text-align: justify;">"Ortalığın durulduğunu söyledim."</p>

  <p class="calibre11" style="text-align: justify;">Aleksandr bacaklarını ayırdı ve ellerini arkasına götürdü. "Gönüllüler ne durumda efendim?"</p>

  <p class="calibre11" style="text-align: justify;">"Gönüllüler mi? Ne durumda olduklarını biliyorsunuz teğmen Belov. Onlarla siz ilgileniyorsunuz."</p>

  <p class="calibre11" style="text-align: justify;">"Luga ve Novrogod yakınlarında olanları kastettim."</p>

  <p class="calibre11" style="text-align: justify;">"Novrogod mu?" Stepanov başını salladı. "Oradaki gönüllüler savaşa karıştı. Novrogod'daki durum iyi değil."</p>

  <p class="calibre11" style="text-align: justify;">"Öyle mi?"</p>

  <p class="calibre11" style="text-align: justify;">"Eğitimsiz Sovyet kadınları panzerlerin üzerine el bombası atıyor. Bazılarında bu bile yok. Onlar da taş fırlatıyor." Albay Stepanov, Aleksandr'ın yüzüne dikkatle baktı. "Bununla niçin ilgileniyorsun?"</p>

  <p class="calibre11" style="text-align: justify;">"Albayım," dedi Aleksandr topuklarını birleştirerek. "Tolmaçevo kampına gitmiş olan on yedi yaşındaki bir erkek çocuğunu bulmaya çalışıyorum. Kamptaki telefonlar açılmadığı için ailesi paniğe kapılmış." Aleksandr bir an duraksadı ve albaya baktı. "Genç bir çocuk efendim.</p>

  <p class="calibre11" style="text-align: justify;">Adı Pavel Metanov. Dohotino'daki bir kampa gitti."</p>

  <p class="calibre11" style="text-align: justify;">Albay birkaç dakika sonra yavaşça ayağa kalktı ve Aleksandr'ı inceledi. En sonunda, "Sen işinin başına dön. Neler öğrenebileceğimi bir araştırayım. Hiçbir şey için söz vermiyorum."</p>

  <p class="calibre11" style="text-align: justify;">Aleksandr selam verdi. "Teşekkür ederim efendim."</p>

  <p class="calibre10" style="text-align: justify;"> </p>

  <p class="calibre11" style="text-align: justify;">O gece Dimitri, Aleksandr'ın üç subayla kaldığı kışlaya gitti. Kâğıt oynuyorlardı. Aleksandr'ın ağzında sigara vardı ve başını çevirip Dimitri'ye bakmamıştı bile.</p>

  <p class="calibre11" style="text-align: justify;">Dimitri, Aleksandr'ın sandalyesinin yanına çömelerek boğazındaki gıcığı temizledi.</p>

  <p class="calibre11" style="text-align: justify;">İkinci teğmen Anatoli Marazov, "Kumanda subayını selamla, Çernenko," dedi gözünü kâğıtlardan ayırmadan. Dimitri ayağa kalkarak Marazov'u selamladı. "Efendim," dedi.</p>

  <p class="calibre11" style="text-align: justify;">"Ortalık durgun, er."</p>

  <p class="calibre11" style="text-align: justify;">"Ne oluyor Dima?" diye sordu Aleksandr.</p>

  <p class="calibre11" style="text-align: justify;">"Pek bir şey yok," dedi Dimitri. "Konuşabileceğimiz bir yer var mı?"</p>

  <p class="calibre11" style="text-align: justify;">"Burada konuş. Her şey yolunda mı?"</p>

  <p class="calibre11" style="text-align: justify;">"İyi iyi. Dedikodulara göre geri çekiliyormuşuz."</p>

  <p class="calibre11" style="text-align: justify;">"Geri çekilmiyoruz Çemenko," dedi Marazov. "Leningrad'ı korumak için buradayız."</p>

  <p class="calibre11" style="text-align: justify;">"Eğer Finlandiyalar Almanların tarafında yer alırsa, bu öldüğümüzün işaretidir," dedi Dimitri.</p>

  <p class="calibre11" style="text-align: justify;">"Bu yürek işi," dedi Marazov. "Belov, bu askeri bana sen mi vermiştin?"</p>

  <p class="calibre11" style="text-align: justify;">Aleksandr, Dimitri'ye döndü. "Teğmen Marazov haklı. Dima, bu hareketin beni çok şaşırttı. Açıkçası, senden beklemeyeceğim bir şey." Aleksandr inandırıcı olmaya çalışıyordu.</p>

  <p class="calibre11" style="text-align: justify;">Dimitri muzipçe gülümsedi. "Aleksandr, orduya girerken dileğimiz bu değil miydi?"</p>

  <p class="calibre11" style="text-align: justify;">Aleksandr cevap vermeyince Dimitri devam etti. "Savaşı kastediyorum."</p>

  <p class="calibre11" style="text-align: justify;">"Benim dileğim savaşmak değildi. Bunu isteyen var mı?" Aleksandr duraksadı. "Senin amacın bu muydu?"</p>

  <p class="calibre11" style="text-align: justify;">"Hayır, hiç değil. Ama biliyorsun benim size göre daha az seçeneğim var."</p>

  <p class="calibre11" style="text-align: justify;">"Senin seçme şansın var mı Belov?" diye sordu Marazov.</p>

  <p class="calibre11" style="text-align: justify;">Aleksandr elindeki kâğıtları bıraktı ve bir sigara alarak ayağa kalktı. Diğer subaylara, "Hemen geliyorum," diyerek dışarı çıktı. Dimitri de yavaş adımlarla arkasından gitti. Koridorda çok fazla subay olduğu için bahçeye çıktılar. Saat l:00'di ve hava kararmıştı.</p>

  <p class="calibre11" style="text-align: justify;">Üç asker, onlardan birkaç adım ötede sigara içiyordu. "Dima bu saçmalığı bırakmalısın. Benim seçme şansım yok. Buna inanmaktan vazgeç. Ne seçeneğim varmış benim?"</p>

  <p class="calibre11" style="text-align: justify;">"Başka bir yerde olma şansın var."</p>

  <p class="calibre11" style="text-align: justify;">Aleksandr hiçbir şey söylemedi. Dimitri'nin yanından başka herhangi bir yerde olmayı tercih ederdi. "Şu anda Finlandiya bizim için çok tehlikeli," dedi Dimitri.</p>

  <p class="calibre11" style="text-align: justify;">"Biliyorum." Aleksandr Finlandiya hakkında konuşmak istemiyordu.</p>

  <p class="calibre11" style="text-align: justify;">"İki tarafta da çok sayıda adam var. NKVD sınır askerleri her yeri sarmış. Lisiy Nos bölgesi asker dolu. Orası hiç güvenli değil. Ne yapacağımızı bilmiyorum. Finlandiyalıların Vyborg'dan Lisiy Nos'a geleceğine emin misin?"</p>

  <p class="calibre11" style="text-align: justify;">Aleksandr sigarasından bir nefes çekti ve bir şey söylemedi. En sonunda, "Evet, kesinlikle. Eski topraklarını geri isteyecekler. Lisiy Nos'a gelecekler," dedi.</p>

  <p class="calibre11" style="text-align: justify;">"Başka ne yapabiliriz? O halde uygun zamanı bekleyeceğiz," dedi Dimitri. Aleksandr yorum yapmayınca, devam etti. "Doğru zaman gelecek mi Alex?"</p>

  <p class="calibre11" style="text-align: justify;">"Bilmiyorum Dima. Bekleyip göreceğiz."</p>

  <p class="calibre11" style="text-align: justify;">Dimitri derin bir nefes aldı. "Güzel. Bu arada beni ilk tüfek alayından alabilir misin?"</p>

  <p class="calibre11" style="text-align: justify;">"Dima, seni ikinci piyade taburundan daha yeni aldım."</p>

  <p class="calibre11" style="text-align: justify;">"Biliyorum; ama olası bir saldırıya hâlâ çok yakınım. Marazov'un adamları ikinci sırada. Temizlik işlerine baksam ya da öteberi taşısam daha iyi olur." Bir an duraksadı. "Böylece şansım daha fazla olmaz mı?"</p>

  <p class="calibre11" style="text-align: justify;">"Öteberi almak ve sınırdaki birliklere cephane taşımak mı istiyorsun?" diye sordu Aleksandr şaşkınlık içinde.</p>

  <p class="calibre11" style="text-align: justify;">"Arka saftakilere mektup ya da sigara götürmek gibi şeyleri kastetmiştim."</p>

  <p class="calibre11" style="text-align: justify;">Aleksandr gülümsedi. "Peki bakarız."</p>

  <p class="calibre11" style="text-align: justify;">Dimitri sigarasını kaldırıma fırlatıp söndürürken, "Haydi ama, biraz neşeli ol. Son günlerde neyin var senin? Hâlâ her şey yolunda. Almanlar burada değil ve harika bir yaz geçiriyoruz," dedi.</p>

  <p class="calibre11" style="text-align: justify;">Aleksandr tek kelime etmedi.</p>

  <p class="calibre11" style="text-align: justify;">"Alex," dedi Dimitri. "Seninle bir şey konuşmak istiyorum....Tatya çok iyi bir kız."</p>

  <p class="calibre11" style="text-align: justify;">"Ne?"</p>

  <p class="calibre11" style="text-align: justify;">"Tatya. Çok iyi bir kız."</p>

  <p class="calibre11" style="text-align: justify;">"Evet."</p>

  <p class="calibre11" style="text-align: justify;">Dimitri bir süre hiçbir şey demedi. "Ve onun böyle kalmasını istiyorum. Buraya gelip seninle ve diğerleriyle konuşmamalıydı."</p>

  <p class="calibre11" style="text-align: justify;">"Seninle aynı fikirdeyim."</p>

  <p class="calibre11" style="text-align: justify;">"Biliyorum hepimiz iyi arkadaşız ve o senin hoşlandığın kızın kardeşi; ama açıkçası senin benim beğendiğim kızla beraber görünmeni istemem." Dimitri bunlardan sonra da, "O senin kışla fahişelerine..."</p>

  <p class="calibre11" style="text-align: justify;">Aleksandr, Dimitri'ye bir adım yaklaşarak, "Burada dur," dedi.</p>

  <p class="calibre11" style="text-align: justify;">Dimitri gülmeye başladı. "Sadece şaka yapıyorum. Daşa hâlâ seni görmeye geliyor mu? Onlara pek sık gidemiyorum. Tatya geç saatlere kadar çalışıyor. Daşa hâlâ geliyor, öyle değil mi?"</p>

  <p class="calibre11" style="text-align: justify;">"Evet." Daşa her gece geliyor ve onu geri döndürebilmek için elinden gelen her şeyi yapıyordu. Ama Dimitri'ye Daşa ile arasında geçenlerden bahsedecek değildi.</p>

  <p class="calibre11" style="text-align: justify;">"Tatyana'nın buraya gelmemesi için bir sürü sebep var. Daşa bunu duysa üzülmez mi?"</p>

  <p class="calibre11" style="text-align: justify;">"Haklısın," dedi Aleksandr, Dimitri'ye bakarak. "Başka sigaran var mı?"</p>

  <p class="calibre11" style="text-align: justify;">Dimitri elini hemen cebine soktu. "Bu hoşuma gitti. Üsteğmen bir erden sigara istiyor. Senin benden bir şey istemen her zaman çok hoşuma gidiyor."</p>

  <p class="calibre11" style="text-align: justify;">Aleksandr bir sigara aldı ve hiçbir şey söylemedi.</p>

  <p class="calibre11" style="text-align: justify;">Dimitri boğazındaki gıcığı temizledi. "Eğer seni tanımasam, Taneçka'ya bir şeyler hissettiğini düşüneceğim."</p>

  <p class="calibre11" style="text-align: justify;">"Ama beni tanıyorsun, öyle değil mi?"</p>

  <p class="calibre11" style="text-align: justify;">Dimitri omuz silkti. "Sanırım. Sadece o bakış şeklin..."</p>

  <p class="calibre11" style="text-align: justify;">"Bunu aklından çıkar," dedi Aleksandr sözünü keserek. Sonra da sigarasından bir nefes aldı. "Bu senin kuruntun."</p>

  <p class="calibre11" style="text-align: justify;">Dimitri derin bir nefes aldı. "Biliyorum," dedi. "Sadece o kıza kendimi fazla kaptırdım."</p>

  <p class="calibre11" style="text-align: justify;">Aleksandr'ın parmaklarının arasında duran sigara kendi kendine yanarak küle dönüştü. "Gerçekten mi?" diyebildi en sonunda.</p>

  <p class="calibre11" style="text-align: justify;">"Evet. Neden bu kadar şaşırdın?" diyerek güldü Dimitri. "Benim gibi işe yaramaz bir adamın Tatya gibi bir kızı hak etmediğini mi düşünüyorsun?"</p>

  <p class="calibre11" style="text-align: justify;">"Hayuır, hiç de değil," dedi Aleksandr. "Ama duyduğuma göre Sadko turlarına devam ediyormuşsun."</p>

  <p class="calibre11" style="text-align: justify;">Dimitri omuz silkti. "Bunun ne önemi var ki?" Aleksandr cevap vermeye fırsat bulamadan Dimitri yanına yaklaştı ve alçak bir ses tonuyla, Tatya daha küçük ve benden yavaş olmamı istiyor. Onun isteklerine saygılıyım ve ona karşı sabırlıyım," diyerek kaşlarını kaldırdı. "Yola geliyor; ama yine de..."</p>

  <p class="calibre11" style="text-align: justify;">Aleksandr sigarasını attı ve botuyla üzerine basarak söndürdü. Pekâlâ, dedi. "Konuşmamız bitti." Kışlasına doğru yürümeye başladı.</p>

  <p class="calibre11" style="text-align: justify;">Dimitri ona yetişti ve kolundan tuttu.</p>

  <p class="calibre11" style="text-align: justify;">Aleksandr arkasına dönerek kolunu elinden kurtardı. "Kolumu bu şekilde tutma Dimitri." Gözlerinden ateş çıkıyordu. "Ben Tatya değilim."</p>

  <p class="calibre11" style="text-align: justify;">Dimitri birkaç adım geri çekilerek, "Pekâlâ. Sakin ol." Bir adım daha geri gitti. "Bu asabiyetin konusunda gerçekten bir şey yapman gerekiyor Aleksandr <i class="calibre2">Barrington."</i> Soyadını söylerken harfleri iyice vurgulamıştı. Sonra biraz daha geri çekildi ve gülümsedi. Gece iyice çökerken, vücudu daha küçük, dişleri daha keskin ve sarı, saçları daha yağlı, gözleri daha kısık görünüyordu.</p>

  <p class="kisim_adi" style="text-align: justify;">3</p>

  <p class="calibre11" style="text-align: justify;">Tatyana ertesi gün işe büyük bir umutla gitti. Tüfekleriyle Kirov'un önünde duran ve fabrikanın içinde dolaşan Mavi üniformalı NKVD askerlerini görmezden gelmeyi öğrenmişti. Bazılan geçerken ona bakıyordu ve bu anlarda daha ufak tefek olup göze batmamayı umut ediyordu. Tatyana'ya ciddi bir yüz ifadesiyle bakıyorlardı ve bu yüzden onların yanından bir an önce geçip gidebilmek için acele ediyordu.</p>

  <p class="calibre11" style="text-align: justify;">İşçiler sıkılmasın ve KV-1 tanklarını yaparken dikkatsiz davranmasın diye her iki saatte bir dolaşmalarına izin veriliyordu. Tatyana tankın olduğu makaranın yanına giderek aşağıya indirdi ve hazır olması için üzerine kırmızı yıldızı çizdi. Yıldız dışında beyaz sprey boyayla STALİN İÇİN yazdı ve yeşil tankın üzerindeki bu yazı dikkat çekici oldu.</p>

  <p class="calibre11" style="text-align: justify;">Zayıf çocuk İlya, Aleksandr gelmeyi kestiğinden beri Tatyana'yı akşamları hiç yalnız bırakmıyordu. Ona her türlü soruyu soruyor ve Tatyana kibarlığını bozmadan bunları geçiştiriyordu. En sonunda kabaca bir tepki vererek işine konsantre olmak istediğini söyledi. Gün boyunca her yaptığı işte, yanında bitmesine bir anlam veremiyordu. İlya kantinde tabağını alarak Zina ile onun yanına oturuyor. Zina da ona bir türlü tahammül edemiyor ve bunu açıkça söylüyordu.</p>

  <p class="calibre11" style="text-align: justify;">Ama Tatyana bugün onun için üzüldü. Köftesini yerken, "Hiç arkadaşı yok," dedi. "Görünüşe göre kimseyi tanımıyor. Oturabilirsin İlya." İlya da masadan kalkmadı.</p>

  <p class="calibre11" style="text-align: justify;">Tatyana biraz daha cömert olabilirdi. Günün bitmesini bekleyemedi. Dün Aleksandr'ı görmeye gittiği için, bugün iş çıkışma geleceğine emindi. En güzel eteğiyle bluzunu giymiş ve sabah çıkmadan önce banyo yapmıştı.</p>

  <p class="calibre11" style="text-align: justify;">O akşam Kirov'dan koşarak çıktı. Altın rengi saçları parlıyordu. Yüzü pespembeydi ve nefes nefese bir halde Aleksandr'ı arıyordu.</p>

  <p class="calibre11" style="text-align: justify;">Gelmemişti.</p>

  <p class="calibre11" style="text-align: justify;">Saal 20:00'yi geçiyordu. 21:00'e kadar bankta oturup bekledikten sonra eve gitti.</p>

  <p class="calibre11" style="text-align: justify;">Annesi ve babası Paşa'dan haber alamadıkları için perişan haldeydi. Sürekli ağlıyorlardı. Daşa evde değildi. Deda ile Babuşka ise eşyalarını topluyorlardı. Tatyana çatı katına çıktı ve havada, beyaz bir balina gibi görünen balonları izledi. Bir yandan da Tolstoy'un <i class="calibre2">Savaş ve Barış</i> adlı kitabını okurken Tolmaçevo'da kaybolan kardeşleri Volodya'yı hatırlayan Anton ile Krill'i dinliyordu. Tatyana konuşmalarına kulak kabarttı ve kardeşi Paşa'nın Tolmaçevo'da kaybolmuş olabileceğini düşündü.</p>

  <p class="calibre11" style="text-align: justify;">Aleksandr onu görmeye ve haber vermeye gelmemişti. Belki de vereceği haberler kötü olduğu için onunla yüz yüze gelmeye cesaret edememişti. Fakat Tatyana işin aslını biliyordu: onu görmeye gelmemişti; çünkü ondan sıkılmıştı. Ondan, çocukça oyunlarından ve hayatının onunla ilgili olan kısmından bıkmıştı. Onlar Yaz Bahçesi'nde yürüyen iki arkadaştı; ama o bir adamdı ve bundan sıkılmıştı.</p>

  <p class="calibre11" style="text-align: justify;">Elbette gelmemekte haklıydı. Tatyana ağlamayacaktı.</p>

  <p class="calibre11" style="text-align: justify;">Her gün Kirov'a onun ve Paşa'nın yokluğuyla gitmek, her akşam işten çıktığında onu görememek ve savaşla iç içe olmak Tatyana'nın kendisini büyük bir boşlukta hissetmesine sebep olmuştu. Neredeyse Anton ve Krill'in yanında avazı çıktığı kadar bağıracaktı.</p>

  <p class="calibre11" style="text-align: justify;">Şu anda ihtiyacı olan tek şey onunla on yedi yıl aynı havayı soluyan, aynı okula giden, aynı sınıfta okuyan ve aynı odada yatan çocuğun yüzünü görebilmekti. Arkadaşını ve ikiz kardeşini geri istiyordu.</p>

  <p class="calibre11" style="text-align: justify;">16 Haziranda beyaz gecelerin bitmesinin ardından çatı katında karanlıkta oturan Tatyana, Paşa'yı hissedebildiğini düşündü. Kardeşine bir şey olmamıştı. Tatyana'yı bekliyordu ve bu konuda hayal kırıklığı yaşamayacaktı. Evde oturup sigara içmekten başka bir şey yapmayan ailesi gibi olmayacaktı. Tatyana Paşa'yı beş dakika görse, son bir ayda yaşadığı her şeyi unutacağına emindi.</p>

  <p class="calibre11" style="text-align: justify;">Aleksandr'ı unutacaktı ve bunun için bir şey yapması gerekiyordu.</p>

  <p class="calibre11" style="text-align: justify;">Tatyana, herkes yattıktan sonra mutfaktan bir makas aldı ve sarı saçlarını keserek lavaboya dökülüşlerini izledi. Saçları kısalınca büktüğü dudakları ve yeşil gözleri daha da belirginleşti. Burnundaki ve gözlerinin altındaki çiller de daha çok göze batıyordu. Erkek çocuğuna mı benzemiş ti? Daha mı küçük görünüyordu? Yoksa daha mı zayıf duruyordu? Aleksandr saçları hakkında ne düşünecekti? Kimin umurundaydı? Ne düşüneceğini biliyordu. Şura, Şura, Şura.</p>

  <p class="calibre11" style="text-align: justify;">Tatyana gün ağarırken bulduğu bej bir pantolonu giydi. Çantasına dişleri için soda, diş macunu -seyahate çıkarken diş macununu mutlaka alırdı- ve Paşa'nın eski kamp günlerinden kalma uyku tulumunu koydu. Ailesine bir not bıraktıktan sonra Kirov'a gitti.</p>

  <p class="calibre11" style="text-align: justify;">Tatyana Kirov'daki son iş gününde dizel motorların başında görevlendirildi. Bujileri takıyordu. Bütün sabah sinirlerine hâkim olmak için mücadele verse de, işini gayet iyi yaptı.</p>

  <p class="calibre11" style="text-align: justify;">Öğle arasında yanına Zinayı alarak Krasenko'nun yanına gitti ve Gönüllüler Ordusuna katılmak istediklerini söyledi. Zina bir haftadır bunu istediğini söylüyordu.</p>

  <p class="calibre11" style="text-align: justify;">Krasenko ona çok küçük olduğunu söyledi.</p>

  <p class="calibre11" style="text-align: justify;">Tatyana ısrar etti.</p>

  <p class="calibre11" style="text-align: justify;">Krasenko sempatik bir tavırla, "Bunu niçin yapıyorsun Tatya?" diye sordu. "Luga senin gibi kızlar için uygun bir yer değil."</p>

  <p class="calibre11" style="text-align: justify;">Ona, Luga'daki durumun umutsuzluğundan haberdar olduğunu söyledi. İşyerinde yayınlanan bültenlerde, "Luga'da hendeklere koşun!" diyorlardı. On dört on beş yaşında erkek ve kız çocuklarının orada hendek kazdığını bildiğini söyledi. Zina ve o, Kızıl Ordu için elinden gelen her şeyi yapmayı istiyordu. Zina ağzını açmadan başını salladı. Tatyana Krasenko'dan özel izin alması gerektiğini biliyordu. "Lütfen Sergei Andreviç," dedi.</p>

  <p class="calibre11" style="text-align: justify;">"Hayır!" diye yanıtladı.</p>

  <p class="calibre11" style="text-align: justify;">Tatyana ısrar etti. Krasenko'ya buradan gitmenin kendisine bağlı olduğunu ve ne pahasına olursa olsun Luga'ya gideceğini söyledi. Yardım etse de etmese de gidecekti. Tatyana Krasenko'dan korkmuyor ve onu sevdiğini biliyordu. "Sergei Andreeviç, beni burada tutamazsınız. Eğer Kızıl Ordu'ya yardım etmek isteyen gönüllüleri engellerseniz, nasıl bir tepki alacağınızı biliyor musunuz?"</p>

  <p class="calibre11" style="text-align: justify;">Tatyana'nın yanında duran Zina başını salladı.</p>

  <p class="calibre11" style="text-align: justify;">Krasenko derin bir nefes aldı ve ikisine Kirov'dan çıkmaları için izin vererek pasaportlarını damgaladı. Odadan çıkarlarken ayağa kalktı ve onlara şans diledi. Tatyana ona, kardeşini bulmaya gittiğini söylemek istedi; ama sonra onunla bu konuyu konuşmak istemedi ve teşekkür etmekle yetindi.</p>

  <p class="calibre11" style="text-align: justify;">Kızlar fiziksel bir sınavdan geçmek için karanlık bir jimnastik salonuna götürüldüler ve Tatyana'ya çok ağır gelen küreklerle egzersiz yaptıktan sonra Luga'ya giden özel ordu kamyonuna binmek için otobüsle Varşova istasyonuna gittiler.</p>

  <p class="calibre11" style="text-align: justify;">Tatyana, Hermitage'daki eserleri alan kamyonlar gibi zırhlı olanlar mı; yoksa Aleksandr'ın bahsettiği, güney Leningrad'a gönderilen kamyonlarla mı gideceklerini merak etti.</p>

  <p class="calibre11" style="text-align: justify;">İkisi de değildi. Tatyana'nın Leningrad civarında gördüğü sıradan kamyonlardan birine binmişlerdi.</p>

  <p class="calibre11" style="text-align: justify;">Tatyana ve Zina arkaya oturdu. Onlar dışında kırk kişi daha binmişti. Tatyana kamyona kasa taşıyan askerleri inceledi. Onların üzerine oturacaklardı. Askerlerden birine, "İçlerinde ne var?" diye sordu.</p>

  <p class="calibre11" style="text-align: justify;">"El bombası," dedi gülümseyerek.</p>

  <p class="calibre11" style="text-align: justify;">Tatyana ayağa kalktı.</p>

  <p class="calibre11" style="text-align: justify;">Varşova istasyonundan yedi kamyon konvoy halinde kalktı ve güney Luga'ya doğru yola koyuldu.</p>

  <p class="calibre11" style="text-align: justify;">Gatchina'ya geldiklerinde herkese inmesi ve yolun geri kalan kısmını askeri bir trenle tamamlaması söylendi.</p>

  <p class="calibre11" style="text-align: justify;">"Zina, trene binmemiz iyi oldu. Böylece Tolmaçevo'da inebiliriz, öyle değil mi?" dedi.</p>

  <p class="calibre11" style="text-align: justify;">"Sen delirdin mi?" dedi Zina. "Hepimiz Luga'ya gidiyoruz."</p>

  <p class="calibre11" style="text-align: justify;">"Biliyorum. İkimiz trenden ineceğiz ve daha sonra başka bir trenle Luga'ya döneceğiz."</p>

  <p class="calibre11" style="text-align: justify;">"Olmaz."</p>

  <p class="calibre11" style="text-align: justify;">"Zina lütfen. Tolmaçevo'da inmek zorundayım. Kardeşimi bulmam gerekiyor."</p>

  <p class="calibre11" style="text-align: justify;">Zina şaşkınlık içinde Tatyana'ya baktı. "Tatya! Bana Minsk'in Almanların eline geçtiğini söylediğin zaman, senden benimle birlikte kız kardeşimi bulmaya gelmeni istedim mi?" diye sordu.</p>

  <p class="calibre11" style="text-align: justify;">"Hayır Zina. Ama ben Tolmaçevo'nun henüz Almanların eline geçmediğini düşünüyorum. İçimde hâlâ umut var."</p>

  <p class="calibre11" style="text-align: justify;">"Ben inmem," dedi Zina. "Herkes gibi Luga'ya gideceğim ve askerlerimize yardım edeceğim. NKVD askerleri tarafından bir firari olduğum için öldürülmek istemiyorum."</p>

  <p class="calibre11" style="text-align: justify;">"Zina!" diye bağırdı Tatyana. "Sen nasıl firari olabilirsin? Gönüllüsün. Lütfen benimle gel."</p>

  <p class="calibre11" style="text-align: justify;">"Ben inmiyorum. Son sözüm bu," dedi Zina başını çevirerek.</p>

  <p class="calibre11" style="text-align: justify;">"Pekâlâ," dedi Tatyana. "Ben iniyorum."</p>

  <p class="kisim_adi" style="text-align: justify;">4</p>

  <p class="calibre11" style="text-align: justify;">Bir onbaşı Aleksandr'ın kışlasına başını uzattı ve Albay Stepanov'un onu görmek istediğini söyledi.</p>

  <p class="calibre11" style="text-align: justify;">Albay Stepanov ajandasına bir şeyler yazıyordu. Üç gün öncesine nazaran daha yorgun görünüyordu. Albay başını kaldırınca, Aleksandr mavi gözlerinin altındaki siyah torbacıkları fark etti.</p>

  <p class="calibre11" style="text-align: justify;">"Teğmen kusura bakma, bunu öğrenmek biraz zamanımı aldı. Korkarım sana iyi haberler veremeyeceğim."</p>

  <p class="calibre11" style="text-align: justify;">"Anlıyorum."</p>

  <p class="calibre11" style="text-align: justify;">Albay başını tekrar önündeki ajandaya eğdi.</p>

  <p class="calibre11" style="text-align: justify;">Novgorod'un durumu umutsuz. Kızıl Ordu, Almanların Novgorod yakınlarındaki köylere girdiğini haber alınca, Luga ve Tolmaçevo'daki birçok kamptan gençler toplayarak bunları hendek kazmaya götürmüş. Bu kamplardan biri de Dohotino. Pavel Metanov hakkında özel bir bilgi edinemedim..." Albay boğazındaki gıcığı temizledi. "Senin de bildiğin gibi, Almanlar sandığımızdan daha hızlı ilerliyor."</p>

  <p class="calibre11" style="text-align: justify;">Bu tam bir Sovyetler Birliği ağzıydı. Kendini radyo dinliyor gibi hissetti. Bunu söylerken anlatmak istedikleri şey çok farklıydı.</p>

  <p class="calibre11" style="text-align: justify;">"Albayım ne oldu?"</p>

  <p class="calibre11" style="text-align: justify;">"Almanlar Novgorod'u geçtiler."</p>

  <p class="calibre11" style="text-align: justify;">"Kamplardan alınan genç çocuklara ne oldu?"</p>

  <p class="calibre11" style="text-align: justify;">"Teğmen, söylediklerim dışında bir şey bilmiyorum." Bir an duraksadı. "Bu çocuğu ne kadar iyi tanıyorsun?"</p>

  <p class="calibre11" style="text-align: justify;">"Ailesini çok iyi tanıyorum efendim."</p>

  <p class="calibre11" style="text-align: justify;">"Bunda özel bir ilişkinin payı var mı?"</p>

  <p class="calibre11" style="text-align: justify;">"Evet efendim."</p>

  <p class="calibre11" style="text-align: justify;">Albay Stepanov elindeki kalemle oynayarak ajandasına baktı ve gözlerini Aleksandr'dan kaçırarak, "Sana daha iyi şeyler söylemek isterdim Aleksandr. Almanlar tanklarıyla Novgorod'a girdi. Albay Yanov'u hatırlıyor musun? O öldü. Almanlar, askerleri ve sivilleri öldürdü. Sonra da kasabayı ateşe verdi," dedi.</p>

  <p class="calibre11" style="text-align: justify;">Aleksandr masanın yanında durup gözlerini Albay Stepanov'dan ayırmadan, "Bırakın tahmin edeyim. Kızıl Ordu küçük çocukları savaşın içine mi soktu?"</p>

  <p class="calibre11" style="text-align: justify;">Stepanov ayağa kalktı. "Bize savaşı nasıl yapacağımızı öğretemezsin teğmen."</p>

  <p class="calibre11" style="text-align: justify;">"Saygısızlık etmek istemedim." Aleksandr topuklarını birbirine vurarak albayı selamladı ve yerinden kıpırdamadı. "Ama eğitimsiz erkekleri, deneyimli Nazilere karşı kullanmak aptallık."</p>

  <p class="calibre11" style="text-align: justify;">Albay Stepanov masasının arkasında durdu. Biri genç, diğeri ise kırk dört yaşında olan iki adam sessiz kaldı. Sonra albay konuştu. "Ailesine oğullarının Rusya'yı savunurken öldüğünü söyle," dedi titreyen bir sesle. "Büyük liderimiz Stalin'e yardım ederken öldü."</p>

  <p class="calibre10" style="text-align: justify;"> </p>

  <p class="calibre11" style="text-align: justify;">Aleksandr, o sabah ilerleyen saatlerde giriş kapısına çağırıldı. Aşağıya giderken gelenin Tatyana olmasından korkuyordu. Onunla şu anda karşılaşamazdı. Akşam onu görmeye Kirov'a gidecekti. Daşa'nın Petrenko'nun yanında olduğunu gördü. Gergin görünüyordu.</p>

  <p class="calibre11" style="text-align: justify;">Onu bir kenara çekerek, "Sorun ne?" dedi. Paşa ve Tolmaçevo hakkında bir şey söylememesini umut ediyordu. Daşa avucunun içindeki kâğıdı ona uzatarak, "Şu deli kardeşimin yaptığına bak!" dedi.</p>

  <p class="calibre11" style="text-align: justify;">Kâğıdı açtı. Tatyana'nın el yazısını ilk kez görüyordu. Küçük ve düzenliydi. Notta: <i class="calibre2">Sevgili anne ve baba. Paşa'yı bulup size geri getirmek için Gönüllüler Ordusuna katıldım. Tatya,</i> yazıyordu.</p>

  <p class="calibre11" style="text-align: justify;">Aleksandr yüz ifadesiyle açık vermemek için elinden geleni yaparak notu Daşa'ya geri verirken "Ne zaman gitti?" diye sordu.</p>

  <p class="calibre11" style="text-align: justify;">"Dün sabah. Kalktığımızda gitmişti."</p>

  <p class="calibre11" style="text-align: justify;">"Daşa neden bana dün gelmedin? Dünden beri yok mu?"</p>

  <p class="calibre11" style="text-align: justify;">"Şaka yaptığını ve geri döneceğini düşündük."</p>

  <p class="calibre11" style="text-align: justify;">"Paşa ile birlikte döneceğini mi umdunuz?" dedi Aleksandr.</p>

  <p class="calibre11" style="text-align: justify;">"Bilmiyoruz! Kafasında saçma sapan fikirler var. Açıkçası ne düşündüğünü bilmiyorum. O daha markete bile tek başına gidemiyordu. Paşa hakkında endişelenirken bir de bu çıktı."</p>

  <p class="calibre11" style="text-align: justify;">"Endişeliler mi; yoksa kızgınlar mı?" diye sordu Aleksandr.</p>

  <p class="calibre11" style="text-align: justify;">"Çılgına döndüler. Onun için çok korkuyorlar. O..." Daşa sözünü tamamlayamadı. Gözünde yaş vardı. Daşa ona yaklaşarak kolunu boynuna doladı. "Aleksandr," dedi. "Lütfen bize yardım et. Kız kardeşimi bulmamıza yardım et. Tatya'yı kaybedemeyiz...."</p>

  <p class="calibre11" style="text-align: justify;">"Biliyorum," dedi.</p>

  <p class="calibre11" style="text-align: justify;">"Lütfen," dedi Daşa. "Benim için bu iyiliği yapacak mısın?"</p>

  <p class="calibre11" style="text-align: justify;">Aleksandr sırtını okşayarak geri çekildi. "Ne yapabileceğime bir bakayım."</p>

  <p class="calibre11" style="text-align: justify;">Aleksandr, Binbaşı Orlov'u boş verdi ve doğruca Albay Stepanov'un yanına gitti. Yanına yirmi gönüllü ve iki çavuş alarak zırhlı bir kamyonla Luga'nin güneyine cephane götürme izni aldı. Aleksandr oradaki sınırın takviye güce ihtiyaç duyduğunu biliyordu. Stepanov'a birkaç gün içinde geri döneceğini söyledi.</p>

  <p class="calibre11" style="text-align: justify;">Stepanov, Aleksandr'a izin vermeden önce, "Kendini ve yanındaki adamları sağ salim geri getir teğmen," dedi ve duraksadı. "Her zaman olduğu gibi."</p>

  <p class="calibre11" style="text-align: justify;">"Elimden geleni yapacağım efendim," dedi Aleksandr. Kışlaya geri dönen pek fazla gönüllü görmemişti.</p>

  <p class="calibre11" style="text-align: justify;">Gitmeden önce Dimitri'nin yanına uğradı ve onu da çağırdı. Dimitri itiraz etti. "Dima gelmen gerekiyor," dedi Aleksandr.</p>

  <p class="calibre11" style="text-align: justify;">"Beni nereye gönderirlerse giderim," dedi Dimitri başını sallayarak, "Ama gönüllü olmam. Novgorod'da neler olduğundan haberin var mı?"</p>

  <p class="calibre11" style="text-align: justify;">Aleksandr, zırhlı aracı kendi kullandı. İçinde bir sürü adam, otuz beş Nagant tüfeği, otuz beş Tokarev tüfeği, iki kutu el bombası, üç kasa mayın, yedi kutu cephanelik, bir sürü topçu mermisi ve bir varil barut vardı. Aleksandr zırhlı kamyon alarak en doğrusunu yaptığını düşündü.</p>

  <p class="calibre11" style="text-align: justify;">Tatyana'nın yaptığı tanklardan birini almayı çok isterdi. Leningrad'dan çıktıktan sonra üç kasabadan geçtiler: Önce Gatçina, sonra Tolmaçevo, en son da Luga'dan. Aleksandr Gatçina'ya geldiğinde uzakta patlayan top seslerini duymaya başladı. Kaldırımsız yolda ilerlerken, arkasındaki adamlar tir tir titremeye başlamıştı. Aleksandr bomba seslerini duyunca, rüyasında gördüğü babasının yüzü gözünde canlandı. Sıra kendindeyken, ölümün niçin oğlunun kapısını çaldığını soruyordu. "Baba, onun için gidiyorum," dedi ve genç askerlerden Çavuş Oleg Kaşnikov ona dönerek, "Ne dediniz teğmen," diye sordu.</p>

  <p class="calibre11" style="text-align: justify;">"Hiçbir şey. Babamla bazen konuşurum."</p>

  <p class="calibre11" style="text-align: justify;">"Ama teğmen bu Rusça değildi," dedi Kaşnikov. "İngilizce gibi geldi. Gerçi o dili bilmiyorum."</p>

  <p class="calibre11" style="text-align: justify;">"İngilizce değil; sadece anlamsız birkaç kelime," dedi Aleksandr.</p>

  <p class="calibre11" style="text-align: justify;">Aleksandr ve askerleri Luga'ya geldiklerinde, top sesleri daha net duyulmaya başlamıştı. Önlerinde dümdüz bir arazi vardı ve her yeri duman kaplamıştı. Aleksandr gelen bu seslerin öfke ve ölümün işareti olduğunu düşündü.</p>

  <p class="calibre11" style="text-align: justify;"><i class="calibre2">Bir 4 Temmuz akşamı mangal yapılırken, ailesi denize açılmış ve botlarından sahildeki dumanları izlemişti. Yedi yaşındaki Aleksandr başını kaldırarak gökyüzüne baktı ve üzerindeki gökkuşağının renkleri karşısında adeta büyülendi. Gökyüzüne hayat veren bu renklerden daha güzel bir manzarayı hayal bile edemiyordu.</i></p>

  <p class="calibre11" style="text-align: justify;">Tam karşılarında Luga nehri vardı. Solda tarlalar, sağda ise ormanlar göze çarpıyordu. Aleksandr on yaşlarında olan çocukların geriye kalan ekinleri topladığını gördü. Askerler, adamlar ve kadınlar ise tarlanın etrafına hendekler kazıyordu. Ekinler toplandıktan sonra tarlaya mayın döşeneceğini biliyordu.</p>

  <p class="calibre11" style="text-align: justify;">Aleksandr sakin bir şekilde sıkıca tüfeğini tuttu ve nehrin kenarında on iki kilometrelik savunma hattı oluşturan Albay Pyadyshev'i görmeye giderken, askerlere orada kalmalarını söyledi. Pyadyshev ekstra silah gelmesine çok sevindi ve askerlerine, kamyondan hemen indirmeleri için emir verdi. "Sadece yetmiş tüfek mi, teğmen?" diye sordu Aleksandr'a.</p>

  <p class="calibre11" style="text-align: justify;">"Elimizde olanın hepsi bu efendim," dedi Aleksandr. "Daha fazlası gelecek."</p>

  <p class="calibre11" style="text-align: justify;">Aleksandr daha sonra askerleriyle birlikte nehrin kıyısına gitti ve hep birlikte ellerine kürek alarak birkaç saat boyunca hendek açtılar. Aleksandr dürbünle ormanı inceleyince, Almanların buraya geldiğini; ama henüz saldırıya geçmediğini anladı.</p>

  <p class="calibre11" style="text-align: justify;">Askerleri yanlarında getirdikleri konserve yiyeceklerden yediler ve nehirden su içtiler. Aleksandr daha sonra iki çavuşu Kaşnikov ve Shaphov'u görev başında bırakarak, dört gün önce Kirov'dan gelen gönüllüleri aramaya gitti.</p>

  <p class="calibre11" style="text-align: justify;">O gün hiç kimseyi bulamadı; fakat ertesi gün Zina'ya rastladı. Tarladaydı ve elinde bir kürek vardı. Patates topluyor ve sepete atıyordu. Hepsi toz toprak içindeydi. Aleksandr patatesleri sepete koymadan önce temizlemesini önerdi. Zina ona baktı ve kaba bir söz söylemeye hazırlandı; ama sonra kırmızı yıldızıyla tüfeğini görünce tek kelime etmedi. Aleksandr, onu tanımadığını anladı. Herkesin sima konusunda iyi bir hafızaya sahip olamayacağını düşündü. "Arkadaşını arıyorum," dedi Zina'ya. "Tatyana burada mı?"</p>

  <p class="calibre11" style="text-align: justify;">Zina ona baktı ve gözlerinden korku fışkırdı.</p>

  <p class="calibre11" style="text-align: justify;">"Onu görmedim," dedi Zina. "Oralarda olabilir," dedi eliyle işaret ederek.</p>

  <p class="calibre11" style="text-align: justify;">Aleksandr korkup korkmadığını merak etti ve derin bir nefes alarak, "O halde burada. Ne tarafta peki?"</p>

  <p class="calibre11" style="text-align: justify;">"Bilmiyorum. Trenden indikten sonra ayrıldık"</p>

  <p class="calibre11" style="text-align: justify;">"Nerede?"</p>

  <p class="calibre11" style="text-align: justify;">"Bilmiyorum." Çok gergindi. Sepeti tutturamadı ve patatesler yere düştü. Onları toplamadan kazmaya devam etti.</p>

  <p class="calibre11" style="text-align: justify;">Aleksandr tüfeğini iki kez yere vurdu. "Atapova! Dur. Ayağa kalk ve kıpırdama." Zina hemen dediğini yaptı. "Beni hatırlıyor musun?"</p>

  <p class="calibre11" style="text-align: justify;">Başını salladı.</p>

  <p class="calibre11" style="text-align: justify;">"Adını nereden bildiğimi merak etmiyor musun?"</p>

  <p class="calibre11" style="text-align: justify;">"Siz bu tür bilgileri kolayca edinebilirsiniz," diye mırıldandı Zina.</p>

  <p class="calibre11" style="text-align: justify;">"Ben Aleksandr Belov," dedi. "Tatyana'yı almak için Kirov'a geliyordum. Adını oradan biliyorum. Şimdi hatırladın mı?"</p>

  <p class="calibre11" style="text-align: justify;">Zina'nın toz toprağa bulanmış soğuk yüzünde bir rahatlama ifadesi belirdi.</p>

  <p class="calibre11" style="text-align: justify;">"Tatyana'nın ailesi onu çok merak ediyor. Nerede olduğunu biliyor musun?"</p>

  <p class="calibre11" style="text-align: justify;">Rahatlığı korunmasızlığıyla birleşti. "Benden onunla birlikte inmemi istedi; ama ona bunu yapamayacağımı söyledim. Ben firari değilim."</p>

  <p class="calibre11" style="text-align: justify;">"Onunla nerede inmeni istedi? Ayrıca sen bir firari olamazsın," dedi Aleksandr. "Gönüllüler ordusundasın."</p>

  <p class="calibre11" style="text-align: justify;">Zina anlamak istemiyor gibiydi. "Her neyse, sonuç olarak onu günlerdir görmedim. Bizimle birlikte Luga'ya gelmedi. Tolmaçevo'da trenden atladı."</p>

  <p class="calibre11" style="text-align: justify;">Aleksandr'ın yüzü sapsarı oldu. "Trenden atladı derken..."</p>

  <p class="calibre11" style="text-align: justify;">"Yani tren kavşakta yavaşladığı zaman merdivene gitti ve atladı. Onun dağdan yuvarlanarak indiğini gördüm."</p>

  <p class="calibre11" style="text-align: justify;">Sert bir ifade takınarak, "Trenden atlamasına niçin izin verdin?" diye sordu.</p>

  <p class="calibre11" style="text-align: justify;">Zina ses tonunu yükselterek, "İzin, vermek mi? Ona izin veren kim? Ben ona bunu yapmayacağımı söyledim. Benden onunla gitmemi istedi," dedi. Sonra da gülerek, "Benden trenden atlamamı istedi! Onunla gitmek zorunda mıydım? Ben kardeşimi aramıyorum. Rusya'yı korumak için Gönüllüler ordusuna katıldım, hepsi bu," diye ekledi.</p>

  <p class="calibre11" style="text-align: justify;">Aleksandr geri çekilirken, "Peki Rusya için trenden atlar mıydın?" diye sordu.</p>

  <p class="calibre11" style="text-align: justify;">Zina cevap vermedi. Başını çevirdi ve patatesleri toplarken, "Ben hiçbir trenden atlamazdım. Firari olmaya niyetim yok," diye homurdandı.</p>

  <p class="calibre11" style="text-align: justify;">Aleksandr hemen askerlerinden bazılarını bulmaya gitti. Kaşnikov ile beş gönüllüyü alarak boş olan kamyonu Tolmaçevo'nun kuzeyine doğru sürdü. Kasaba terk edilmiş gibiydi. Caddelerinde ilerlerken sırtında çocuğunu ve çantasını taşıyan bir kadın gördüler. Kadın onlara Dohotino'nun üç kilometre batıda olduğunu söyledi. "Ama orada kimseyi bulamazsınız," dedi.</p>

  <p class="calibre11" style="text-align: justify;">Yine de gittiler. Kadın haklıydı. Bütün kulübeler terk edilmiş ve köy bombalanmıştı. Altı ev yanmıştı. Aleksandr buna rağmen "Tatya!" diye bağırdı. "Tatyana!"</p>

  <p class="calibre11" style="text-align: justify;">Her kulübenin ve hatta yanmış olanların bile içine baktı. Askerleri de Tatyana'ya sesleniyordu. Onun adını yabancıların ağzından duymak garip gelmişti. Ama Kaşnikov iyi bir çavuştu. Aleksandra tek kelime sormadı. Askerler hendek kazmaktan kaçarak ona yardım ettikleri için hallerinden memnundu.</p>

  <p class="calibre11" style="text-align: justify;">"Tatya! Tatya!" Sesleri, tarla ve ormanlar arasındaki köyde yankılanıyordu. Hiç kimseyi bulamadılar. Yerde battaniye, sırt çantası ve diş fırçası gibi ufak tefek eşyalar buldular.</p>

  <p class="calibre11" style="text-align: justify;">Dohotino'dan çıkarken gördükleri tabelada DOHOTINO ERKEKLER KAMPI yazıyordu. Yedi adam ağaçlı bir yolda iki kilometre yürüdüler ve büyük bir köprünün kenarına kurulmuş olan on çadırın yanına geldiler.</p>

  <p class="calibre11" style="text-align: justify;">Aleksandr çadırlara baktı ve on değil, on bir çadırın olduğunu fark etti. Biri yerinden sökülmüştü ve sopaları alınmıştı. Toprağa bakınca sopaların yakın bir zamanda çıkarıldığını anladı. Aleksandr bunun iyi bir fikir olduğunu düşündü ve askerlerden diğer on çadırı sökmesini istedi. Çadırlar büyüktü ve kalın bezlerden yapılmıştı.</p>

  <p class="calibre11" style="text-align: justify;">Kampçılar tarafından yakılan ateşin haftalardır ellenmemiş gibi soğuk olduğunu gördü. Etrafta yemek kalıntısı ya da genç çocuklar tarafından bırakılmış çöp de yoktu.</p>

  <p class="calibre11" style="text-align: justify;">Luga'ya geri döndüklerinde akşam olmuştu. Aleksandr ve adamları ormandan söktükleri çadırları ordu kampının arkasına kurdular. Aleksandr yattıktan sonra uzun bir süre uyuyamadı.</p>

  <p class="calibre11" style="text-align: justify;"><i class="calibre2">Amerika'nın Cub Scout kasabasında yaşayan insanlar çadır kurup ormanda uyurdu. Çilek yer; gölde balık tutar ve geceleri ateş yakarlardı. Konserve kutularındaki jambondan yer; Cub Scout şarkıları söyler; geç saatlere kadar oturur ve gün boyunca ormanda nasıl hayatta kalabileceklerini öğrenirlerdi. Aleksandr sekiz yaşındayken kırsal alandaki yaşam biçimi böyleydi. Yaz aylarında Cub Scout kampında geçirdiği günler, çocukluğunun en güzel zamanlarıydı.</i></p>

  <p class="calibre11" style="text-align: justify;">Tatyana'nın trenden atlarken boynunu kırmadığı sürece boş olan kampı bulduğuna emindi. Belki de eksik olan çadırı o almıştı. Peki daha sonra ne yapacaktı? Leningrad'a geri mi dönecekti?</p>

  <p class="calibre11" style="text-align: justify;">Aleksandr bunu kestiremedi. Eğer Paşa'yı bulmak için geldiyse, kafasındaki soru işaretlerini çözmeden ne yapacağını göremiyordu. Tolmaçevo'dan sonra nereye gidecekti.</p>

  <p class="calibre11" style="text-align: justify;">Luga'dan başka bir yer yoktu. Paşa'nın Luga sınırına destek vermeye gittiğini düşünerek oraya gidecekti.</p>

  <p class="calibre11" style="text-align: justify;">Büyük bir umut içinde uykuya daldı.</p>

  <p class="calibre11" style="text-align: justify;">Ertesi sabah güneş doğarken, Aleksandr uçak seslerini duydu. Bunların Sovyet uçakları olmasını umut etti.</p>

  <p class="calibre11" style="text-align: justify;">Hiç şansı yoktu. Üç yüz metre yüksekten uçan uçağı tanımıştı. On altı uçak saldırıya geçti ve aşağıya bir şeyler fırlattı. Panik çığlıklarını duydu; ama bomba yoktu. Birkaç dakika boyunca beyaz ve kahverengi kâğıt parçaları küçük paraşütler gibi havada uçuştu. Bir tanesi de çadırının önüne düştü. Kâğıtta <i class="calibre2">Sovyetler Birliği vatandaşları! Sonunuz geldi! Kazanan tarafa katılın ve hayatta kalın! Teslim olun ve yaşayın! Nazilik komünizmden daha üstündür. Yemeğiniz, işiniz ve özgürlüğünüz olacak! Hemen şimdi!</i> yazıyordu.</p>

  <p class="calibre11" style="text-align: justify;">Başka bir kâğıt daha gelmişti. Aleksandr başını sallayarak ikisini de yere fırlattı ve yıkanmak için ormanın içindeki Luga deresine gitti.</p>

  <p class="calibre11" style="text-align: justify;">Aleksandr sabah 9:00'da birkaç uçak daha gördü. Hepsinin üzerinde Nazi işareti vardı ve yerden sadece yüz metre yükseklikte uçuyorlardı. Uçakların içindeki makineli tüfekler tarlada çalışanlara ateş ederken büyük bir gürültü çıkarıyordu.</p>

  <p class="calibre11" style="text-align: justify;">Herkes saklanmak için ağaçların yanına koştu. Çadırlardan biri yanmaya başladı. Aleksandr başına kask takıp hendeğin içine atlarken, Nazilerin bomba fırlatmadığını düşündü. bunları daha acil durumlar için saklıyorlardı.</p>

  <p class="calibre11" style="text-align: justify;">Aleksandr sonra, bazı bombaları saklasalar da, uçaktan atıldığı zaman etrafı yerle bir eden bombaları kullandıklarını düşündü. Çığlık sesleri kesilmemişti.</p>

  <p class="calibre11" style="text-align: justify;">Hendeklere bakarak adamlarını aradı; ama hiçbirine rastlayamadı. Bombalama otuz dakika sürdü ve uçaklar son kez kâğıt parçaları fırlatarak oradan uzaklaştı. Üzerlerinde, <i class="calibre2">Teslim olmazsan ölürsün,</i> yazıyordu,</p>

  <p class="calibre11" style="text-align: justify;">Teslim olmazsan ölürsün.</p>

  <p class="calibre11" style="text-align: justify;">Her yeri siyah dumanlar kaplamıştı ve Aleksandr inleyen insanların kıyametten çıkmış gibi göründüğünü düşündü. Luga ceset dolmuştu. Nehrin kenarında bir sürü yaralı vardı. Aleksandr hayatta kalmayı başaran; ancak tek kulağını kaybeden Kaşnikov'u bulabildi. Yaralı kulağından akan kan üniformasını kıpkırmızı yapmıştı. Shapkov ise çalışmalara katılmıştı. Aleksandr sabahın geri kalan kısmını, yaralıları çadırlara taşımakla ve hendek yerine mezar kazmakla geçirdi. O ve on altı adamı ormanın ortasına geniş bir çukur kazarak, o sabah ölen yirmi üç kişiyi gömdü. On bir kadın, dokuz erkek, bir yaşlı adam ve on yaşının altında iki çocuk. Hiçbiri asker değildi.</p>

  <p class="calibre11" style="text-align: justify;">Aleksandr ölen kadınların yüzüne bakarken kalbinin duracağını hissetti.</p>

  <p class="calibre11" style="text-align: justify;">Daha sonra yaralılar arasında dolaştı; ama Tatyana'yı bulamadı. On altı yaşında çekilmiş olan bir fotoğrafını gördüğü için Paşa'yı da aradı.</p>

  <p class="calibre11" style="text-align: justify;">Paşa'yı öylesine arıyordu; çünkü onun Luga'da olmadığını biliyordu.</p>

  <p class="calibre11" style="text-align: justify;">Aleksandr, Zina'yı bir daha bulamadı.</p>

  <p class="calibre11" style="text-align: justify;">En sonunda Albay Pyadyshev ile konuşmaya gitti. Birkaç dakika pür dikkat ayakta bekledikten sonra "Bu şartlarda çalışmak zor, öyle değil mi efendim?" dedi.</p>

  <p class="calibre11" style="text-align: justify;">"Hayır teğmen," dedi kel bir adam olan Pyadyshev. "Bunlar ne şartları? Savaş mı?"</p>

  <p class="calibre11" style="text-align: justify;">"Hayır efendim. Düşmana karşı hazırlıksız olmamızın getirdiği şartlar. Günden güne umudumu kaybediyorum. Yarın sınırı güçlendirme işini bitireceğiz."</p>

  <p class="calibre11" style="text-align: justify;">"Teğmen, o işi bu gece halledeceksiniz. Yarının Naziler için tatil olduğunu mu sanıyorsunuz? Bizi yeniden bombalamayacaklarını mı düşünüyorsunuz?"</p>

  <p class="calibre11" style="text-align: justify;">Aleksandr yeniden bombalayacaklarına emindi.</p>

  <p class="calibre11" style="text-align: justify;">Albay Pyadyshev, "Teğmen Belov, buraya yeni geldiniz ve bugün çok çalıştınız...." diye devam etti.</p>

  <p class="calibre11" style="text-align: justify;">"Buraya üç gün önce geldim efendim," dedi Aleksandr.</p>

  <p class="calibre11" style="text-align: justify;">"Üç gün önce olması iyi. Almanlar burayı on gündür bombalıyor. Dün ve ondan önceki gün de bombalama vardı. Siz o sırada neredeydiniz bilmiyorum. Her sabah 9:00 ile 11:00 arasında bombalıyorlar. İlk önce uçaktan kağıtlar atarak onların tarafına geçmemizi istiyor ve ardından bombalıyorlar. Günün geri kalan kısmını ölüleri gömerek ve hendekler kazarak geçiriyoruz. Asıl orduları bize günde ortalama on beş kilometre yaklaşıyor. Bizi önce Minsk'te, sonra da Brest Litovsk'ta yenilgiye uğrattılar. Şimdi de aynı şeyi Novgorod'da yapıyorlar. Sıra bizde. Siz haklısınız. Hiç şansımız yok. Ama bize hazırlıksız olduğumuzu söylerseniz; bunu kabul etmem. Elimizden geleni yaptıktan sonra ölürüz. Olay budur." Pyadyshev titreyen elleriyle bir sigara yaktı ve küçük masaya doğru eğildi.</p>

  <p class="calibre11" style="text-align: justify;">Aleksandr onu selamladı. "Elimizden geleni yapmaya devam edeceğiz.</p>

  <p class="calibre11" style="text-align: justify;">Aleksandr, hava hâlâ aydınlıkken üç adamıyla birlikte sınır kampına gitti. Luga kıyılarında Almanları bekleyen ve kâğıt oynayıp sigara içen yüzlerce askerin yanından geçerken, çoğunun omzunda rütbe olmasına şaşırdı. Aleksandr her on askerden birinin subay olduğunu gördü. Çoğu teğmendi; ama bunlar dışında çavuş ve birkaç binbaşı da vardı. Hepsi sınırda düşmanı bekliyorlardı. Binbaşılar ölürse orduları kim yönetecekti? Aleksandr bunu düşünmek bile istemedi.</p>

  <p class="calibre11" style="text-align: justify;">Tarlaları dikkatlice inceleyerek patates toplayan ve hendek kazan insanların yüzüne bile tek tek baktı. Ama Tatyana'yı bulamadı.</p>

  <p class="calibre11" style="text-align: justify;">Aleksandr tekrar Pyadyshev ile konuşmaya gitti. "Size bir sorum daha var efendim. Beş gün önce Kirov'dan gönüllüler geldi. Onların yardım için buradan başka yönlendirildiği bir yer var mı? Bazıları doğuya gönderilmiş olabilir mi?"</p>

  <p class="calibre11" style="text-align: justify;">"Ben bu on iki kilometrelik alanı kumanda ediyorum. Geri kalan kesimleri bilmiyorum. Bu on iki kilometrelik alan burasıyla Leningrad arasındaki savunma hattı. Bundan sonra bir şey kalmıyor. Ya geri çekilecek, ya da teslim olacağız."</p>

  <p class="calibre11" style="text-align: justify;">"Teslim olmak yok albay," dedi Aleksandr sert bir şekilde. "Ancak ölerek teslim oluruz."</p>

  <p class="calibre11" style="text-align: justify;">Şaşırma sırası albaydaydı. "Leningrad'a geri dön Teğmen Belov. Şansın varken bunu yap. Yanında getirdiğin gönülleri de götür ve onları ölümden kurtar."</p>

  <p class="calibre10" style="text-align: justify;"> </p>

  <p class="calibre11" style="text-align: justify;">Aleksandr ertesi sabah Pyadyshev ile konuşmaya gittiğinde, albayın çadırının söküldüğünü ve sopaların toprakta oluşturduğu çukurların kapatıldığını gördü. Askerler nehrin kenarına geldi ve cephe üç bölüğe ayrıldı ve bu kadar büyük bir ordunun tek kişi tarafından yönetilemeyeceği anlaşıldığı için her bölüğün başına bir kumandan getirildi. Yeni kumandanın çadırı, Pyadyshev'inkinin elli metre ilerisine kuruldu. Yeni kumandan Pyadyshev'in nerede olduğunu bilmediği gibi, kim olduğundan da bihaberdi. Günlerden 23 Temmuz'du.</p>

  <p class="calibre11" style="text-align: justify;">Aleksandr, NKVD ordusunun hızını takip edemiyordu. Bombalama bu kez 9:00'da başlayıp öğle saatlerine kadar devam etmişti. Almanlar karadaki askerleriyle saldırıya geçmeden önce, ön cephedeki düşmanlarını ortadan kaldırmaya çalışıyordu. Uygun zamanı beklivorlardı; ama bu çok uzun sürmeyecekti. Aleksandr sadece bir iki gününün kaldığını anladı. Ya gidip hemen Tatyana'yı bulacak; ya da Luga'da kalarak Alman tanklarının önünü kesecekti.</p>

  <p class="calibre11" style="text-align: justify;">Aleksandr üzgün bir şekilde nehrin kenarında yürüyerek onu aradı. Onunla birlikte gelen bütün gönüllülere hendek kazma görevi verildi. Eğitimli olan askerlerine ise tüfek dağıtıldı. Silahsız kalmanın onlar için ölüm cezası olacağını söylemişlerdi. "Sizi tüfeksiz bırakmak, Rusya'ya karşı işlenecek bir cinayet olur!" Ancak bir dahaki hava saldırısında, askerlerinin, saklanmak için koşarken tüfeklerini attığını gördü. Saldırı bitince utangaç bir şekilde Aleksandra gülümsemişler; o ise bitkin bir halde başını sallamıştı.</p>

  <p class="calibre11" style="text-align: justify;">Bir gün daha geçti. Askerler nehrin kıyısında yerlerini alırken, topları hazırlarken, patates tarlalarına mayın yerleştirirken, kamyonlara Leningrad'a götürmeleri için meyve yüklerken; Aleksandr'ın içinde gece gündüz bitmeyen bir sıkıntı vardı.</p>

  <p class="calibre11" style="text-align: justify;">Paşanın kaybolmuş olduğu kesindi. Peki ama Tatyana neredeydi? Onu niçin bulamamıştı?</p>

  <p class="kisim_adi" style="text-align: justify;">5</p>

  <p class="calibre11" style="text-align: justify;">Tatyana trenden atladı ve çok fazla yaygara koparmadan dağdan yuvarlandı. Bu, Luga'da oynamaya alışık oldukları bir oyuna benziyordu. Nehrin kenarındaki taşlı yokuştan yuvarlanarak suya dalarlardı. Tabi çimenlerle kaplı olan dağ, o yokuşa oranla daha yumuşaktı. Sadece üzerine düştüğü omuzu biraz ağrıyordu.</p>

  <p class="calibre11" style="text-align: justify;">Dohotino'daki erkekler kampını boş bulan Tatyana şoka girmiş ve bir gün boyunca kampın önündeki çadırlardan birinde oturarak ne yapacağını düşünmüştü. Nehirde yüzdü ve çilek yedi. Çantasına bir parça ekmek koymuştu; ama onu daha acil durumlar için saklıyordu.</p>

  <p class="calibre11" style="text-align: justify;">Küçükken kardeşiyle Luga nehrinin karşısına kadar yüzme yarışı yaparlardı. Paşa ondan daha iri ve kuvvetliydi; ama Tatyana'nın ondan daha fazla sahip olduğu şey dayanıklılıktı. İlk ve ikinci yarışmalarında Paşa kazanırdı. Fakat üçüncü seferde kazanan hep Tatyana oluyordu. Tatyana o anı hatırlayınca, yüzünde hafif bir tebessüm belirdi. Paşa öfke içinde çığlıklar atarken, o mutluluktan havalara uçardı.</p>

  <p class="calibre11" style="text-align: justify;">Kardeşi için daha pes etmeyecekti. Tatyana, Paşa'nın ve kamp arkadaşlarının gönüllü olarak çalıştırılmak üzere Luga'nın yakınlarına gönderildiğini düşündü. Paşa'yı aramak ve Zina'yı bularak onu Leningrad'a dönmeye ikna etmek için Luga'ya gitmeye karar verdi.</p>

  <p class="calibre11" style="text-align: justify;">Ama ertesi sabah Alman uçakları Tatyana'nın tek başına dolaştığı Dohotino köyünü bombaladı. Hemen koşarak tahta kulübelerden birine sığındı; ama küçük bir bomba çatıya düşünce tahta duvar yerle bir oldu. Kulübedeki eski gaz lambasını tam zamanında gördü. Her şeyi unutarak deli gibi koşmaya başladı ve dışarı çıktıktan birkaç saniye sonra kulübe patladı. Yanına çadırını, uyku tulumunu ve sırt çantasını alamadan kaçmak zorunda kalmıştı.</p>

  <p class="calibre11" style="text-align: justify;">Tatyana kulübelerin arkasındaki çalıların arasına daldı ve kamının üzerinde sürünerek devrik bir ağacın altına saklandı. Köydeki ve Tolmaçevo'nun yakınındaki bombalama bir saat daha devam etti. Biraz önce sürünerek geçtiği çalıların yandığını gördü. Ormana düşen bombalar, ağaçların tepesindeki dallarını tutuşturdu ve Tatyana'nın etrafını alevler sardı.</p>

  <p class="calibre11" style="text-align: justify;">Öleceğini düşündü. Bu köyde tek başına bir ağacın altındaydı. Onu kimse bulamayacaktı. Aileden kim onu aramaya gelirdi? Bu ormanda ölerek yosuna dönüşecek ve ailesi evde bir şişe votka açarak onun şerefine içecekti.</p>

  <p class="calibre11" style="text-align: justify;">Bombalama bittikten sonra, her ihtimale karşı bir saat daha ağacın altında durdu. Kolları şişmişti ve acıyordu; ama bu üzerlerine bomba düşmesinden iyiydi. İleriyi görerek Krasenko'nun damgaladığı pasaportunu gömleğinin cebine koyduğu için sevindi. O yanında olmadan pek uzağa gidemez ve orduya yakalanabilirdi.</p>

  <p class="calibre11" style="text-align: justify;">Tatyana Tolmaçevo'ya geri döndü ve bir evin kapısını çalarak yiyecek bir şeyler istedi. Evin sahipleri onun sabaha kadar orada kalmasına izin verdi ve evden ayrıldıktan sonra bir ordu kamyonuna rastladı. Pasaportunu göstererek, onu Luga'ya götürüp götüremeyeceklerini sordu. Kamyon onu, Luga'nın en doğusundaki savunma hattında, Novgorod yakınında bıraktı.</p>

  <p class="calibre11" style="text-align: justify;">Tatyana ilk gün patates tarlasında çalıştı ve hendek kazdı. Kampta üniformalı hiçbir erkek görmeyince, bir çavuşa kamp gönüllülerinin nerede olduğunu sordu ve adam Novgorod hakkında bir şeyler mırıldandı. "Kamp gönüllüleri oraya gönderildi," diyerek yanından uzaklaştı.</p>

  <p class="calibre11" style="text-align: justify;">Novgorod mu? İlmen Nehri mi? Paşa orada mı? Yani oraya mı gitmesi gerekiyor? Tatyana nehirde yıkandı ve bir ağacın yanındaki çimenlerde uyudu.</p>

  <p class="calibre11" style="text-align: justify;">Ertesi sabah Almanlar patatesleri, hendekleri ve Tatyana'yı bombaladı.</p>

  <p class="calibre11" style="text-align: justify;">Bombaları izlemek o kadar ürkütücüydü ki; sanki Tatyana'yı öldürmeyi hedeflemiş gibi görünüyorlardı. Ne olursa olsun Luga'dan Çıkması gerektiğini düşündü. Novgorod'a nasıl gideceğini düşünerek dumanların arasında dolaşmaya başladı. İlmen nehrini düşünürken, üç asker yanına gelerek yaralı olup olmadığını sordu ve onları hastane bölgesindeki çadırlara kadar takip etmesini istedi. Gönülsüz bir şekilde dediklerini yaptı. Ölümle cebelleşen insanların yanına yaklaştıkça iyice isteksiz bir tavır sergiledi. Çok fazla yaralı vardı. Askerler, sivil kadınlar, köydeki çocuklar ve yaşlı insanlar ordu çadırlarına konuluyordu.</p>

  <p class="calibre11" style="text-align: justify;">Daha önce ölüme hiç bu kadar yakın olmayan Tatyana, gözlerini kapattı ve eve dönmek istedi; ama geri dönüş yoktu. NVKD ordusu başlarındaydı ve Tatyana gibi gönüllülerin görevlerini yapıp yapmadığını kontrol ediyordu.</p>

  <p class="calibre11" style="text-align: justify;">Tatyana yaraların üzerine steril bandajlar bastırmayı öğrenirken dişlerini sıktı. Yaralı kanı pıhtılaştıktan sonra öldü. Tatyana kan veremiyordu; çünkü yedekte yoktu. Kollarındaki ve bacaklarındaki enfeksiyonla ağrıyı da geçiremiyordu. Doktor ölmek üzere olan ağır yaralılara morfin yapmamış ve bunların cepheye dönebilecek olan hafif yaralılara verilmesini söylemişti.</p>

  <p class="calibre11" style="text-align: justify;">Tatyana, biraz kan ve penisilin olsa, ya da morfinle acıları azaltılsa birçok insanın kurtulabileceğini gördü. Hastane bölgesinde ilk gece duyduğu çaresizlik, kardeşini bulamamış olmanın verdiği umutsuzluğu bastırmıştı.</p>

  <p class="calibre11" style="text-align: justify;">Ertesi sabah göğsünden yaralanan ve ölümle savaşan bir asker ona erkek mi; yoksa kız mı olduğunu sordu.</p>

  <p class="calibre11" style="text-align: justify;">"Kızım," dedi üzgün bir halde.</p>

  <p class="calibre11" style="text-align: justify;">"Kanıtla," dedi. Ama bunu kanıtlama fırsatı bulamadan asker öldü.</p>

  <p class="calibre11" style="text-align: justify;">Tatyana, subayların çadırlarının yanındaki radyoda, onları Almanya'ya çağıran düşman askerlerinin sesini duydu. Onu cepheye gitmeye zorlamış; kabul etmeyince bombalarla ve taramalı tüfeklerle öldürmeye çalışmışlardı. Sonra bombalama bitti ve Almanlar akşama kadar sessiz kaldı. Tatyana saldırı sırasında yaralılara bandaj taktı.</p>

  <p class="calibre11" style="text-align: justify;">Ertesi gün öğleden sonra tarlada bir kilometre yürüyerek yiyecek patates aradı. O sırada uçakların sesini duydu. Henüz akşam olmadığı için çalıların arasına kâğıtlar atıyorlardı. On beş dakika boyunca orada saklandı. Uçaklar gittikten sonra hemen ayağa kalkarak çadırların olduğu yere koştu. Oraya vardığında her yerin alevler içinde olduğunu ve insanların çığlıklar atarak koşuşturduğunu gördü.</p>

  <p class="calibre11" style="text-align: justify;">Yüzlerce gönüllü ellerinde kovalarla nehre koşuyor ve yangını söndürmeye çalışıyordu. Bu üç saat boyunca, yani akşama kadar sürdü ve o gece bombalama olmadı. Artık yaralıların konulacağı bir çadır yoktu. Çimenlerin üzerindeki battaniyelere uzandılar ve son nefeslerini orada verdiler. Tatyana hiçbirine yardım edemedi. Tatyana'nın tek yapabildiği, nehirden şu taşıdığı kırmızı yıldızlı yeşil kaskını takmak ve saldırıda çocuğunu kaybetmiş, karnından yaralı bir kadının başında oturmaktı. Kadın Tatyana'nın önünde küçük kızı için gözyaşı döküyordu. Tatyana kaskını kafasına iyice yerleştirerek kadının elini tuttu ve kadın kızı için ağlamayı kesene kadar bırakmadı.</p>

  <p class="calibre11" style="text-align: justify;">Sonra ayağa kalktı ve ağacın altına giderek yere oturdu. Sıranın kendinde olduğunu düşünüyordu.</p>

  <p class="calibre11" style="text-align: justify;">Buranın yüz kilometre doğusunda olan Novgorod'a nasıl gidecekti?</p>

  <p class="calibre11" style="text-align: justify;">Yıkandı ve başına kaskını takarak tarlada uyudu. Sabah olur olmaz nehrin karşı kıyısına baktı ve Alman tanklarını gördü. Yakınlarında uyuyan bir albay, Tatyana ve birkaç gönüllüyü bir araya toplayarak hemen Luga'ya dönmelerini emretti.</p>

  <p class="calibre11" style="text-align: justify;">Tatyana, albayı bir kenara çekerek Luga yerine Novgorod'a gitmenin bir yolu olup olmadığını sordu. Albay onu tüfeğiyle sert bir şekilde iterek, "Sen delirdin mi? Novgorod Almanların elinde," diye bağırdı.</p>

  <p class="calibre11" style="text-align: justify;">Tatyana'nın yüzündeki bakış onu sakinleştirdi. "Adın ne?" dedi daha yumuşak bir ses tonuyla.</p>

  <p class="calibre11" style="text-align: justify;">"Tatyana Metanova."</p>

  <p class="calibre11" style="text-align: justify;">"Metanova burada olmak için çok küçüksün. Yaşın kaç, on beş mi?"</p>

  <p class="calibre11" style="text-align: justify;">"On yedi."</p>

  <p class="calibre11" style="text-align: justify;">"Lütfen hemen Luga'ya dön. Sanırım Luga istasyonundan hâlâ Leningrad'a giden trenler kalkıyor. Leningrad'dan mı geldin?"</p>

  <p class="calibre11" style="text-align: justify;">"Evet." Bir yabancının önünde ağlamak istemiyordu. "Novgorod'un her bölgesi Almanların elinde mi?" diye sordu üzgün bir halde. "Peki oradaki gönüllüler ne oldu?"</p>

  <p class="calibre11" style="text-align: justify;">"Novgorod'dan bahsetmeyi keser misin?" diye bağırdı albay. "Beni duymadın mı? Novgorod'da hiç Rus kalmadı. Yakında Luga'da da hiç Rus kalmayacak ve sen bunlardan biri olacaksın. Bu yüzden kendine bir iyilik yap ve buradan git. Pasaportunu ver de bir bakayım."</p>

  <p class="calibre11" style="text-align: justify;">Ona pasaportunu gösterdi.</p>

  <p class="calibre11" style="text-align: justify;">Pasaportu geri vererek, "Kirov'dan özel iznin var. Oraya geri dön. Evine git."</p>

  <p class="calibre11" style="text-align: justify;">Paşa olmadan eve nasıl giderdi? Ama Tatyana bunu albaya söyleyemedi.</p>

  <p class="calibre11" style="text-align: justify;">Tatyana'nın grubunda dokuz kişi vardı. O aralarında en küçük olandı. Bütün gün tarlalar ve ormanlar arasında on iki kilometre yürüyerek Luga'ya döndüler. Tatyana, Luga'ya tam akşam saatinde geldiklerini ve bombardımana tutulacaklarını söyledi. Yorgun arkadaşları onu hiç umursamadı. Ailesiyle birlikteymiş gibi hissetti.</p>

  <p class="calibre11" style="text-align: justify;">Grup saat 18:30'da Luga istasyonuna geldi ve tren beklemeye başladı.</p>

  <p class="calibre11" style="text-align: justify;">Tren gelmedi; ama Tatyana saat 19:00'da Alman uçaklarının sesini duydu. Gönüllüler ilk başta çok güvenli görünen küçük istasyonun içine doluştu. Bina tuğladan yapılmıştı ve küçük bombardımanlara dayanıklı gibi görünüyordu.</p>

  <p class="calibre11" style="text-align: justify;">Fakat saldırı sırasında çok korkan bir kadın çığlıklar atarak dışarıya koştu ve hemen vuruldu. Diğer sekiz kişi bu olayı dehşet içinde izledi ve sonra Almanların asıl amacının onların saklandığı istasyonu yerle bir etmek olduğunu anladı. Naziler demiryolunu ortadan kaldırmaya kararlıydı. Alman uçakları istasyon tamamen yıkılana kadar gitmedi. Tatyana bacaklarını göğsüne çekerek yere oturdu ve yeşil kaskını gözlerinin üzerine kadar çekti. Kaskın, ölüm seslerini hafifleteceğini düşünüyordu.</p>

  <p class="calibre11" style="text-align: justify;">Tren istasyonu ıslak bir kâğıt gibi yerle bir oldu. Tatyana yerde sürünerek ateşin yanından uzaklaştı; ama gidebileceği hiçbir yer yoktu. Etrafı saran dumanlara rağmen, yerde yatan insanları görebiliyordu. Onları elleriyle dokunarak buluyordu. Tam o sırada kapıdan ateş sesleri geldi ve bütün sesler bir anda kesildi. Artık korku yoktu. Sadece pişmanlık kalmıştı. Aleksandr'ın pişmanlığı.</p>

  <p class="kisim_adi" style="text-align: justify;">6</p>

  <p class="calibre11" style="text-align: justify;">Aleksandr umudunu kaybetmeye başladı. Nehrin karşı tarafında, Almanların askerlerini ve tanklarını hazırladığını görünce, hepsinin büyük öfke içinde olduğunu ve onları hiçbir şeyin, özellikle de gönüllülerin elindeki küreklerin durduramayacağını düşündü.</p>

  <p class="calibre11" style="text-align: justify;">Sadece iki Sovyet tankı görebilmişti. Oysa nehrin diğer kıyısında en az otuz panzer vardı. Aleksandr'ın adamları yirmiden on ikiye düşmüş; bulunduğu yerden Leningrad'a kadar da mayın döşenmişti. Üç adamı mayınların yerleştirilirken patlaması yüzünden ölmüştü. Mayın konusunda değil; tüfek kullanma konusunda deneyimliydiler. Fakat Aleksandr ve onun iki çavuşununkiler haricinde, ordu bütün tüfeklere el koymuştu.</p>

  <p class="calibre11" style="text-align: justify;">Aleksandr gözlerini nehrin olduğu yerden çevirdi ve nereye bakacağını bilemedi.</p>

  <p class="calibre11" style="text-align: justify;">Akşamın ilerleyen saatlerinde yeni albay, Aleksandr'ı kışlasına çağırdı. Aleksandr onu Pyadyshev kadar sevmemişti.</p>

  <p class="calibre11" style="text-align: justify;">"Teğmen, emrinizde kaç adam kaldı?"</p>

  <p class="calibre11" style="text-align: justify;">"Sadece on iki efendim."</p>

  <p class="calibre11" style="text-align: justify;">"Yeterli."</p>

  <p class="calibre11" style="text-align: justify;">"Ne için yeterli?"</p>

  <p class="calibre11" style="text-align: justify;">"Almanlar biraz önce Luga istasyonunu bombaladı," dedi Albay. "Şimdi Leningrad'dan gelen trenler daha fazla insan taşıyor ve cephane sınıra ulaşamıyor. Adamlarınla birlikte demiryolundaki enkazı temizlemeni istiyorum. Böylece mühendisler demiryolunu hemen onarır ve yarın sabahtan itibaren yeniden hizmet vermeye başlanır."</p>

  <p class="calibre11" style="text-align: justify;">"Hava kararıyor efendim."</p>

  <p class="calibre11" style="text-align: justify;">"Biliyorum teğmen. Size gün ışığı verebilmeyi isterdim; ama yapamıyorum. Beyaz geceler geride kaldı ve bu işin hemen yapılması gerekiyor."</p>

  <p class="calibre11" style="text-align: justify;">Aleksandr tam dışarı çıkarken, albay, "Bu arada bombaların yerle bir ettiği istasyonda iki gönüllü hayatta kalmayı başarmış. Belki onları da kurtarmak istersin," dedi.</p>

  <p class="calibre10" style="text-align: justify;"> </p>

  <p class="calibre11" style="text-align: justify;">Aleksandr ve adamları, Luga istasyonundaki hasarı net olarak görebilmek için gaz lambası kullandı. Tuğla bina yerle bir olmuştu ve demiryolunun elli metrelik bölümü kırılmıştı.</p>

  <p class="calibre11" style="text-align: justify;">Aleksandr, "Orada biri var mı? Konuşun!" diye bağırdı.</p>

  <p class="calibre11" style="text-align: justify;">Hiç cevap gelmedi.</p>

  <p class="calibre11" style="text-align: justify;">Yıkıntıya biraz daha yaklaşarak, "Orada biri var mı?" diye tekrarladı.</p>

  <p class="calibre11" style="text-align: justify;">Bir inilti duyduğunu düşündü.</p>

  <p class="calibre11" style="text-align: justify;">"Hepsi ölmüş teğmen," dedi Kaşnikov. "Şuna bakın."</p>

  <p class="calibre11" style="text-align: justify;">"Evet; ama dinle. Orada biri mi var?" Büyük taşları tek başına kaldırmaya başladı. "Bana yardım eder misin?"</p>

  <p class="calibre11" style="text-align: justify;">"Önce rayların olduğu tarafa gitmemiz lazım," dedi Kaşnikov. "Böylece mühendisler demiryoluna elektrik verebilir."</p>

  <p class="calibre11" style="text-align: justify;">Aleksandr doğrularak "Demiryolu rayları insanlardan daha mı önemli, çavuş?" diye sordu.</p>

  <p class="calibre11" style="text-align: justify;">"Albay böyle emretti, teğmen," diye geveledi.</p>

  <p class="calibre11" style="text-align: justify;">"Hayır çavuş! Şimdi ben emrediyorum. Haydi başla." Aleksandr pencere ve kapı parçalarını bir kenara koydu. Çok az bir ışık vardı ve görmek zordu. Elleri toz toprak içinde kalmıştı ve kırık bir cam parçasıyla kesildiğini bile hissetmemişti. Bunu ancak bir elinden diğerine kanlar damlarken fark etti.</p>

  <p class="calibre11" style="text-align: justify;">Aleksandr tam o sırada tuğlaların arasından bir ses duydu. "Bunu duydun mu?" dedi. Hafif bir inilti vardı.</p>

  <p class="calibre11" style="text-align: justify;">Ona endişe içinde bakan Kaşnikov, "Hayır efendim," dedi.</p>

  <p class="calibre11" style="text-align: justify;">"Kaşnikov, ellerin bir yerine mi kaçtı? Biraz daha hızlı ol."</p>

  <p class="calibre11" style="text-align: justify;">Daha hızlı çalıştılar.</p>

  <p class="calibre11" style="text-align: justify;">En sonunda tuğlaların altında birini buldular. Sonra insanların üst üste yığılmış bir halde yattıklarını gördüler. Aleksandr bunların çok düzgün bir yığın oluşturduğunu düşündü. Patlama anında bu şekilde duramazlardı. Biri onları yerleştirmişti. Kulaklarını iyice açtı ve inilti sesini yine duydu. Bir adam ve kadının cesetlerini taşırken gaz lambasıyla yüzlerine baktı. İnilti sesi yeniden geldi.</p>

  <p class="calibre11" style="text-align: justify;">Aleksandr, üstten üçüncü kişinin altında Tatyana'yı buldu.</p>

  <p class="calibre11" style="text-align: justify;">Sırtı ona dönüktü ve başında bir kask vardı. Daha önce ne üzerindeki kıyafetleri, ne de kaskını görmüştü; ama günlerce hayranlık içinde izlediği vücut şeklinden, o olduğunu anlamıştı.</p>

  <p class="calibre11" style="text-align: justify;">"Tatya..." dedi o olduğundan emin olamayarak.</p>

  <p class="calibre11" style="text-align: justify;">Aleksandr diğer insanları kaldırdı ve Tatyana'nın yüzüne düşen saçları arkaya attı. Kendinde değildi ve gaz lambasının hafif ışıklarıyla görebildiği yüzünde pek fazla yaşam belirtisi yoktu. Ama hafif iniltiler ondan geliyordu ve her birkaç saniyede bir tekrarlanıyordu.</p>

  <p class="calibre11" style="text-align: justify;">Kıyafetleri, saçı, ayakkabıları, yüzü toz ve kana bulanmıştı. Yanağına vurarak, "Tatya, kendine gel," dedi. "Haydi." Yanakları ılıktı ve bu iyiye işaretti.</p>

  <p class="calibre11" style="text-align: justify;">"Bu Tatya mı?" diye sordu Kaşnikov.</p>

  <p class="calibre11" style="text-align: justify;">Aleksandr cevap vermedi. Onu en iyi şekilde nasıl kaldırabileceğini düşünüyordu. Yarasından akan kanlar onun üzerine de bulaşmıştı.</p>

  <p class="calibre11" style="text-align: justify;">"Sanırım ölüyor," dedi Kaşnikov.</p>

  <p class="calibre11" style="text-align: justify;">"Şimdi de lanet bir doktor mu oldun?" diye bağırdı Aleksandr. "O ölmüyor. Şimdi çeneni kapat. Diğerleriyle birlikte burada kal ve ortalığı temizle. Senin yardımına ihtiyaçları var. Seni görevlendiriyorum çavuş. İşin biter bitmez hemen Leningrad'a dön. Beni duydun mu? Bunu yapabilir misin? Onlara silahlarımızı ve sekiz adamımızı verdik; ama karşılığında Tatyana'yı bulduk. Luga'daki işimiz bitti. Bu yüzden acele et." Tatyana'yı dikkatli bir şekilde çevirdi ve kucağına aldı. Güçsüzdü ve hâlâ inliyordu.</p>

  <p class="calibre11" style="text-align: justify;">"Yaralılar ne olacak teğmen?"</p>

  <p class="calibre11" style="text-align: justify;">"Başka ses duydun mu? Sen bu iniltileri bile işitmedin. Şimdi bir anda düşünceli biri oluverdin. Geri kalanlar ölmüş. Eğer çok istiyorsan ne durumda olduklarını kendin kontrol et. Ben onu doktora götüreceğim."</p>

  <p class="calibre11" style="text-align: justify;">"Seninle gelmemi ister misin? Sedyeye ihtiyacı olacak," dedi Kaşnikov.</p>

  <p class="calibre11" style="text-align: justify;">"Hayır olmayacak," dedi Aleksandr. "Onu ben taşıyacağım."</p>

  <p class="calibre10" style="text-align: justify;"> </p>

  <p class="calibre11" style="text-align: justify;">Aleksandr üç kilometre boyunca Tatyana'yı kucağında taşıyıp doktor ararken, saat 23:00 olmuştu.</p>

  <p class="calibre11" style="text-align: justify;">Doktom bulamadı; ama asistanı Mark çadırda uyuyordu.</p>

  <p class="calibre11" style="text-align: justify;">"Doktor öldü," dedi Mark. "Bomba vücudunu ikiye ayırdı."</p>

  <p class="calibre11" style="text-align: justify;">"Başka doktorumuz var mı?"</p>

  <p class="calibre11" style="text-align: justify;">"Hayır," dedi Mark. "Benim yapmam gerekecek."</p>

  <p class="calibre11" style="text-align: justify;">"Yapacaksın."</p>

  <p class="calibre11" style="text-align: justify;">Tatyana'nın vücuduna baktı. "Çok kan kaybetmiş. Onu dışarıda yatır," diyerek yatağına uzandı.</p>

  <p class="calibre11" style="text-align: justify;">"Çok fazla kan kaybetmedi," dedi Aleksandr. "Bunların onun kanı olduğunu sanmıyorum." Asistanın tekrar uykusuna dönmek istediği açıkça ortadaydı. Aleksandr'ın ise hiç öyle bir niyeti yoktu.</p>

  <p class="calibre11" style="text-align: justify;">"Bu kadar az ışığın altında bunu söylemek zor," dedi Mark "Eğer sabaha kadar yaşarsa, onu muayene ederim."</p>

  <p class="calibre11" style="text-align: justify;">Aleksandr, Tatyana'yı kucağından bırakmadan, "Ona şimdi bakacaksın," dedi.</p>

  <p class="calibre11" style="text-align: justify;">Mark yatağının üzerinde doğrularak derin bir nefes aldı. "Teğmen, çok geç oldu."</p>

  <p class="calibre11" style="text-align: justify;">"Ne için geç? Onun için çarşafın ya da başka bir yatağın var mı?"</p>

  <p class="calibre11" style="text-align: justify;">"Yatak mı? Burayı ne sandınız? Otel mi? Durun bir çarşaf getireyim."</p>

  <p class="calibre11" style="text-align: justify;">Mark beyaz çarşafı yere serdi. Aleksandr kollarının arasındaki Tatyana'yı yere yatırdı. Mark önce başını, sonra kafa derisini, yüzünü ve dişlerini kontrol etti. Bacağını kaldırdığı zaman Tatyana her zamankinden daha fazla inildedi.</p>

  <p class="calibre11" style="text-align: justify;">"Yanında bıçak var mı?" diye sordu Mark.</p>

  <p class="calibre11" style="text-align: justify;">Aleksandr bıçağını ona verdi.</p>

  <p class="calibre11" style="text-align: justify;">Tatyana'nın üzerinde pantolon vardı. Mark önce pantolonun bir paçasını sonra da diğerini kesti. Aleksandr sağ bileğinin ezik ve siyah olduğunu gördü. "Bileği kırılmış," dedi Mark. "Üzerinde çok kan var. Çok kötü kırılmış. Bazı yerleri de çatlamış." Gömleğini çözerek göğüs kafesini ve midesini kontrol etti.</p>

  <p class="calibre11" style="text-align: justify;">Kan kırılgan vücudunu sarmıştı.</p>

  <p class="calibre11" style="text-align: justify;">Aleksandr başını çevirmek istedi.</p>

  <p class="calibre11" style="text-align: justify;">Mark derin bir nefes aldı. "Kanın ona ait olup olmadığını söyleyemiyorum," dedi. "Bacağından akan taze kan değil. "Midesine dokundu. "Haklısın. Vücudu soğuk değil."</p>

  <p class="calibre11" style="text-align: justify;">Aleksandr geride durdu ve hiçbir şey söylemedi. İçi rahatlamıştı.</p>

  <p class="calibre11" style="text-align: justify;">"Burayı görüyor musun? Sağ kaburgasında üç kemik kırılmış. Onu nerede buldun?"</p>

  <p class="calibre11" style="text-align: justify;">"Tren istasyonunda tuğlaların ve cesetlerin altında."</p>

  <p class="calibre11" style="text-align: justify;">"Bu her şeyi açıklıyor. Hayatta kaldığı için şanslı. Bu bir mucize." Mark ayağa kalktı. "Hastane çadırında onu yatırabileceğim bir yatak yok. Onu oraya götür ve yere yatır. Sabah onunla ilgilenirler."</p>

  <p class="calibre11" style="text-align: justify;">"Onu sabaha kadar yerde yatıramam."</p>

  <p class="calibre11" style="text-align: justify;">"Neden endişeleniyorsun? Diğerleri kadar çok yara almamış." Mark başını salladı. "Onları görmen lazım."</p>

  <p class="calibre11" style="text-align: justify;">"Ben Kızıl Ordu'da subayım," dedi Aleksandr. "Bir sürü yaralı gördüm. Onu yatıracak yatak olmadığına emin misin?"</p>

  <p class="calibre11" style="text-align: justify;">Mark omuz silkti. "Hayati tehlike yok. Midesinde biraz yara var diye ona oda ayarlayamam."</p>

  <p class="calibre11" style="text-align: justify;">"Elbette," dedi Aleksandr.</p>

  <p class="calibre11" style="text-align: justify;">"Onu yarın ne yapacağız bilmiyorum," dedi Mark. "Doğru düzgün bir hastaneye ihtiyacı var. Bacaklarının alçıya alınması gerekiyor. Bunu burada yapamayız."</p>

  <p class="calibre11" style="text-align: justify;">Aleksandr başını salladı. Demiryolu bombalanmıştı ve ordu kamyonunu almıştı. "Onun yarın ne olacağını düşünme," dedi. "Bu gece için biraz daha havlun ve bandajın var mı?" Aleksandr yere eğilerek, Tatyana'yı üzerinde yattığı çarşafa sardı ve kaldırdı. "Bir de çarşaf lazım."</p>

  <p class="calibre11" style="text-align: justify;">Mark isteksizce doktor çantasına baktı.</p>

  <p class="calibre11" style="text-align: justify;">"Morfin var mı peki?"</p>

  <p class="calibre11" style="text-align: justify;">"Hayır teğmen," diyerek güldü. "Ona verecek morfinim yok. Birkaç kırığı olan bir kıza morfin veremem. Acıyla yaşamak zorunda."</p>

  <p class="calibre11" style="text-align: justify;">Mark üç havlu ve birkaç bandaj verdikten sonra Aleksandr, Tatyana'yı çadırına götürdü.</p>

  <p class="calibre11" style="text-align: justify;">Onu çarşafın üzerine yatırdıktan sonra gömleğini çıkardı ve nehirden su almaya gitti. Dönünce havluyu küçük parçalar halinde kesti ve birini suya batırarak yüzü ile saçlarını temizledi. Alnını, yanaklarını, gözlerini ve ağzını sildi. "Tatya," diye fısıldadı. "Sen ne kadar deli bir kızsın." Aleksandr gözlerinin aralandığını gördü. Hiç konuşmadan birbirlerine baktılar. "Tatya," diye bir kez daha fısıldadı.</p>

  <p class="calibre11" style="text-align: justify;">Elini yüzüne uzatarak, bitkin bir halde, "Alexander sen misin?" dedi. "Rüya mı görüyorum?"</p>

  <p class="calibre11" style="text-align: justify;">"Hayır," dedi.</p>

  <p class="calibre11" style="text-align: justify;">"Rüya olmalı..." dedi. "Rüyamda senin yüzünü görüyordum. Neler oldu?"</p>

  <p class="calibre11" style="text-align: justify;">"Benim çadırımdasın. Luga istasyonunda ne işin vardı? Almanlar orayı yerle bir etti."</p>

  <p class="calibre11" style="text-align: justify;">Tatyana'nın cevap vermesi bir dakikayı aldı. "Sanırım Leningrad'a geri dönüyordum," dedi. "Sen burada ne arıyorsun?"</p>

  <p class="calibre11" style="text-align: justify;">Yalan söyleyebilirdi. Aslında bunu istiyordu; çünkü Tatyana onu, kendinden uzaklaştırmaya çalışarak çok kızdırmıştı. Ama gerçeği söylemek daha kolaydı. "Seni arıyordum."</p>

  <p class="calibre11" style="text-align: justify;">Gözleri doldu. "Ne oldu? Niçin bu kadar üşüyorum?"</p>

  <p class="calibre11" style="text-align: justify;">"Hiçbir şey," dedi. "Doktorun asistanı pantolonunu kesmek zorunda kaldı."</p>

  <p class="calibre11" style="text-align: justify;">Tatyana elini kaldırdı ve gömleğinin de açık olduğunu gördü. Aleksandr başını çevirdi. Kirov'a gittiğinde rol yapıp aradaki mesafeyi korumayı başarıyordu; ama onu kurtardığına sevinmemiş gibi görünmesi imkânsızdı.</p>

  <p class="calibre11" style="text-align: justify;">Elini yüzüne götürdü ve kana baktı. "Bu benim kanım mı?"</p>

  <p class="calibre11" style="text-align: justify;">"Sanmıyorum."</p>

  <p class="calibre11" style="text-align: justify;">"O halde neyim var? Neden hareket edemiyorum?"</p>

  <p class="calibre11" style="text-align: justify;">"Kaburga kemiklerin kırılmış."</p>

  <p class="calibre11" style="text-align: justify;">İnildemeye başladı.</p>

  <p class="calibre11" style="text-align: justify;">"Ve bacağın."</p>

  <p class="calibre11" style="text-align: justify;">"Sırtımda da bir şey var," diye fısıldadı.</p>

  <p class="calibre11" style="text-align: justify;">Aleksandr hemen telaşlanarak, "Ne var?" diye sordu.</p>

  <p class="calibre11" style="text-align: justify;">"Bilmiyorum. Yanıyor."</p>

  <p class="calibre11" style="text-align: justify;">"Büyük ihtimalle kaburga ile ilgilidir," dedi "Kışın olan savaşta kaburga kemiğim kırılmıştı. Sırtımda yangın varmış gibi hissediyordum."</p>

  <p class="calibre11" style="text-align: justify;">"Sızlıyor."</p>

  <p class="calibre11" style="text-align: justify;">Aleksandr havlu parçasını kovanın içine bırakarak yüzüne baktı. "Tatya, beni iyi duyuyor musun?"</p>

  <p class="calibre11" style="text-align: justify;">"Evet."</p>

  <p class="calibre11" style="text-align: justify;">"Olduğun yerde oturabilir misin?"</p>

  <p class="calibre11" style="text-align: justify;">Tatyana doğrulmaya çalıştı. "Yapamıyorum," diye fısıldadı. Elleriyle gömleğini kapattı.</p>

  <p class="calibre11" style="text-align: justify;">Aleksandr heyecanlandı. Onu oturtarak, "Kıyafetlerini çıkarayım. Hepsi kan olmuş. onları giyemezsin," dedi</p>

  <p class="calibre11" style="text-align: justify;">Tatyana başını salladı.</p>

  <p class="calibre11" style="text-align: justify;">"Onları çıkartmam lazım," dedi. "Önce sırtına bakacağım; sonra da seni temizleyeceğim. Herhalde mikrop kapmak istemezsin. Yaraların açık durursa kaparsın. Seni yıkayacağım, saçındaki kanları temizleyeceğim ve sonra kaburgalarınla bacağını sargı beziyle saracağım. O zaman kendini daha iyi hissedeceksin."</p>

  <p class="calibre11" style="text-align: justify;">Tekrar başını salladı.</p>

  <p class="calibre11" style="text-align: justify;">"Korkma Tatya," dedi Aleksandr. Onu kendine çekti ve hiçbir şey söylemeyince üzerindeki gömleği çıkarttı. Tatyana zayıf bedenini ona yasladı. Kana bulanmış sırtı ve ılık vücudu Aleksandr'ın ellerinin altındaydı. Aleksandr, onun ilgisine çok ihtiyaç duyduğunu düşündü. Ona bakmalıydı. "Neresi acıyor?"</p>

  <p class="calibre11" style="text-align: justify;">"Dokunduğun yer," diye fısıldadı. "Tam parmaklarının altındaki bölge."</p>

  <p class="calibre11" style="text-align: justify;">Eğilerek yakından baktı. Sırtındaki kan donmuştu. "Sanınm sırtın kesilmiş. Hemen yıkayacağım. Ama pek bir şeyin olmadığını düşünüyorum." Aleksandr, Tatyana'nın başını göğsüne yasladı ve saçlarından öptü.</p>

  <p class="calibre11" style="text-align: justify;">Onu beyaz çarşafın üzerine yatırdı. Tatyana elleriyle göğüslerini kapatmış ve gözlerini yummuştu. "Tatişya," dedi Aleksandr. "Seni yıkamam lazım."</p>

  <p class="calibre11" style="text-align: justify;">Gözleri hâlâ kapalıydı. "Bırak kendim yapayım," diye fısıldadı.</p>

  <p class="calibre11" style="text-align: justify;">"Pekâlâ," dedi. "Ama sen tek başına oturamıyorsun bile."</p>

  <p class="calibre11" style="text-align: justify;">İlk başta bir şey söylemedi. "Bana ıslak bir havlu verirsen kendim hallederim."</p>

  <p class="calibre11" style="text-align: justify;">"Tatya, izin ver ben yapayım." Duraksayarak derin bir nefes aldı. "Lütfen. Korkma. Seni incitmeyeceğim."</p>

  <p class="calibre11" style="text-align: justify;">Çadırın köşesinde duran gaz lambasının ışığında, saçlarını, kollarını, midesini ve göğsünü yıkadı. Kırık olan kaburga kemiklerine dokunduğunda, Tatyana inildemeye başladı.</p>

  <p class="calibre11" style="text-align: justify;">Aleksandr onu yıkarken, "Belki günün birinde bana, bombalanan tren istasyonunda ne aradığını anlatırsın. Olur mu? Bana ne söyleyeceğini düşünmeni istiyorum. Çok şanslı olduğunu gör. Kolunu biraz kıpırdat. Seni kuruladıktan sonra bandajları saracağım. Birkaç hafta içinde düzeleceksin. Yeni doğmuş gibi olacaksın."</p>

  <p class="calibre11" style="text-align: justify;">Tatyana gözlerini açmadan ve göğüslerini elleriyle kapatarak başını çevirdi. Aleksandr yırtık pantolonunu çıkardı ve onu iç çamaşırıyla bırakarak bacaklarını yıkadı. Kırık ayak bileğine dokununca, Tatyana bir kez daha inildedi. Aleksandr acısının hafiflemesini bekledi.</p>

  <p class="calibre11" style="text-align: justify;">"Çok mu acıyor?"</p>

  <p class="calibre11" style="text-align: justify;">"Kesilmesi gerekiyormuş gibi," dedi Tatyana. "Ağrı için bir şeyin var mı?"</p>

  <p class="calibre11" style="text-align: justify;">"Sadece votka var."</p>

  <p class="calibre11" style="text-align: justify;">"Votkayı pek sevmem."</p>

  <p class="calibre11" style="text-align: justify;">Havluyla midesini silerken, gözleri hâlâ kapalı olan ve elleriyle göğsünü kapatan Tatyana, "Lütfen....bana bakma," diye fısıldadı.</p>

  <p class="calibre11" style="text-align: justify;">Aleksandr da titreyen bir sesle "Pekâlâ Tatişy," dedi ve eğilerek göğsünü kapatan elini yavaşça öptü. "Peki." Dudaklarını bir süre elinin üzerinden ayırmamış ve sonra tekrar doğrulmuştu. "Senin döndürerek sırtını temizlemem lazım."</p>

  <p class="calibre11" style="text-align: justify;">"Dönemiyorum," dedi.</p>

  <p class="calibre11" style="text-align: justify;">"Ben döndürürüm," dedi ve vücudunun arka kısmını da aynı özenle temizledi. "Sırtında pek bir şey yok. Sadece cam kesikleri var. Yanma kaburgalarından geliyor."</p>

  <p class="calibre11" style="text-align: justify;">Tatyana çarşafı başına kadar çekerek, "Ne giyeceğim? Yanımdaki bütün kıyafetler bunlardı," dedi.</p>

  <p class="calibre11" style="text-align: justify;">"Merak etme. Yarın sana bir şeyler buluruz." Aleksandr onu olduğu yerde oturttu ve vücudunu iyice kuruladı. Bandajları sarmaya sırtından başladı. Böylece elleriyle kapamaya devam ettiği göğüslerini görmeyecekti. Bandajı dikkatli bir şekilde kaburgalarına sardıktan sonra kolunun altından bağladı ve o anda omzunu öpmek istedi. Ama yapmadı.</p>

  <p class="calibre11" style="text-align: justify;">Tatyana'yı yatırdıktan sonra üstünü battaniye ile sıkıca örttü ve bacağını bandajla sardı. "Nasıl oldu?" diye sordu zoraki bir gülümsemeyle. "Sana yenisi kadar iyi olacağını söylemiştim. Şimdi bana tutun." Kollarını güçlükle kaldırıp boynuna sarıldı.</p>

  <p class="calibre11" style="text-align: justify;">Aleksandr onu yer yatağına taşıdı ve bıraktığında, Tatyana kollarını boynundan bir süre çekmedi. Onu yatırarak üzerine battaniye örttü.</p>

  <p class="calibre11" style="text-align: justify;">Battaniyeyi boynuna kadar çekerek, "Neden bu kadar üşüyorum? Ölmeyeceğim, değil mi?" diye sordu.</p>

  <p class="calibre11" style="text-align: justify;">Çarşafları ve havluları yıkayan Aleksandr, "Hayır," dedi. "İyileşeceksin. Tek yapmamız gereken şehre geri dönmek."</p>

  <p class="calibre11" style="text-align: justify;">"Yürüyemiyorum. Bunu nasıl yapacağız."</p>

  <p class="calibre11" style="text-align: justify;">İyi olan bacağını okşayarak, "Tatya, benimle olduğun sürece endişelenme. Ben her şeyi hallederim," dedi.</p>

  <p class="calibre11" style="text-align: justify;">Tatyana gözlerini kırpmadan ona bakarak, "Endişelenmiyorum," dedi.</p>

  <p class="calibre11" style="text-align: justify;">"Belki demiryolu yarına kadar onarılır. Orası buradan sadece üç kilometre uzaklıkta. Keşke kamyonum olsaydı; ama ordu geri aldı. Onların daha çok ihtiyacı var." Bir an duraksadı. "Yarın sabah erken çıkmamız gerekiyor." Ona biraz daha yaklaştı. "Alman ateşinin altına gitmeye karar vermeden önce neredeydin?"</p>

  <p class="calibre11" style="text-align: justify;">"Nehrin aşağı kısmında, Alman ateşi altında," diyerek yutkundu. "Diğer taraftalar."</p>

  <p class="calibre11" style="text-align: justify;">"Biliyorum. Yarın ya da yarından sonra bu tarafta olacaklar. Şafak vakti gitmemiz gerekiyor. Şimdi burada dur ve hiçbir yere gitme," diyerek gülümsedi. "İlk çağdan kalma ocağım hemen dışarıda. Gidip nehirden temiz su alacağım ve sonra sana çay yapacağım." Sırt çantasından bir şişe votka çıkardı ve Tatyana'nın başını hafifçe kaldırarak içirdi.</p>

  <p class="calibre11" style="text-align: justify;">"Ben..."</p>

  <p class="calibre11" style="text-align: justify;">"Lütfen iç. Bu ağrını hafifletecek. Daha önce hiçbir yerin kırıldı mı?"</p>

  <p class="calibre11" style="text-align: justify;">"Yıllar önce kolum kırıldı," diye yanıtladı ve içi ürpere ürpere içmeye devam etti.</p>

  <p class="calibre11" style="text-align: justify;">"Saçlarını niçin kestin?" dedi Aleksandr ona bakarak. Ona çok yakın duran Tatyana'ya daha fazla bakmamak için gözlerini kapama gereği duydu.</p>

  <p class="calibre11" style="text-align: justify;">"Uzun olmasını istemedim," dedi. "Beğenmedin mi?" Ona savunmasız, tatlı gözleriyle baktı.</p>

  <p class="calibre11" style="text-align: justify;">"Hayır, beğendim," dedi Aleksandr. Eğilip onu öpmemek için kendini zor tuttu. Onu yatağa yatırdı ve kendini duygusal olarak toparlayabilmek için çadırdan çıktı. Savunmasızlığı, bastırdığı duygularının su yüzüne çıkmasına sebep olmuştu. Nehrin kenarına gitti ve sonra ona çay yaparak tekrar içeri girdi. Tatyana yarı uyanık haldeydi. Birkaç morfini olmasını umut etti.</p>

  <p class="calibre11" style="text-align: justify;">Senin için biraz çikolatam var. Bir parça ister misin?"</p>

  <p class="calibre11" style="text-align: justify;">Tatyana ağrımayan tarafına döndü ve Aleksandr çimenlerin üzerinde otururken çikolatasını yedi.</p>

  <p class="calibre11" style="text-align: justify;">"Geri kalanını ister misin?"</p>

  <p class="calibre11" style="text-align: justify;">Aleksandr başını salladı. "Neden bu aptalca şeyi yaptın Tatya?"</p>

  <p class="calibre11" style="text-align: justify;">"Kardeşimi bulmak için." Ona baktı ve sonra başını çevirdi.</p>

  <p class="calibre11" style="text-align: justify;">"Neden kışlaya bir kez daha gelerek bana sormadın?"</p>

  <p class="calibre11" style="text-align: justify;">"Zaten bir kez gelmiştim. Bir şey öğrenince beni ziyaret edeceğini düşündüm." Yüzüne baktı. "Sen..."</p>

  <p class="calibre11" style="text-align: justify;">"Üzgünüm," dedi Aleksandr. Yuvarlak ve ışıl ışıl parlayan yüzünü izledi. Tatyana cesur olmaya çalışıyordu. "Tatya, gerçekten çok üzgünüm," dedi. "Fakat Paşa Novgorod'a gönderilmiş."</p>

  <p class="calibre11" style="text-align: justify;">Tatyana ağlamaklı bir sesle, "Yoo, hayır... Lütfen daha fazla bir şey söyleme," dedi. Titremeye başladı ve kendini durduramadı. "Çok üşüyorum," dedi. "Uyumadan önce çayımı verir misin?"</p>

  <p class="calibre11" style="text-align: justify;">Başını kaldırdı ve fincanı dudaklarına götürdü.</p>

  <p class="calibre11" style="text-align: justify;">Arkaya yaslanarak, "Yorgunum," dedi. Gözlerini ondan ayırmıyordu. "Kirov'daki kadar."</p>

  <p class="calibre11" style="text-align: justify;">Aleksandr ayağa kalkınca onun sesini duydu. "Nereye gidiyorsun?"</p>

  <p class="calibre11" style="text-align: justify;">"Hiçbir yere. Buradayım," diye yanıtladı. "Burada uyuyacağım ve yarın erken saatlerde eve döneceğiz."</p>

  <p class="calibre11" style="text-align: justify;">"Çimenlerin üzerinde üşüyeceksin," diye fısıldadı. "Buraya gel."</p>

  <p class="calibre11" style="text-align: justify;">Aleksandr başını salladı.</p>

  <p class="calibre11" style="text-align: justify;">Tatyana elini ona uzatarak, "Lütfen Şura," dedi. "Ne olur yanıma gel."</p>

  <p class="calibre11" style="text-align: justify;">İstemesine rağmen hayır diyemedi. Lambayı söndürerek botlarını ve üniformasını çıkardı. Sonra da sırt çantasından temiz bir tişört bulup giyerek Tatyana'nın yanına uzandı ve üzerlerine battaniye örttü.</p>

  <p class="calibre11" style="text-align: justify;">Çadırın içi kapkaranlıktı. Aleksandr sırtüstü, Tatyana ise soluna dönerek onun kolunda yattı. Aleksandr cırcırböceklerinin sesini duydu ve göğsünde Tatyana'nın yumuşak nefesini hissetti. Kolunun üzerindeki çıplak vücudu nefes alamamasına sebep oluyordu.</p>

  <p class="calibre11" style="text-align: justify;">"Tatya?"</p>

  <p class="calibre11" style="text-align: justify;">"Efendim?" Sesi titriyordu.</p>

  <p class="calibre11" style="text-align: justify;">"Konuşamayacak kadar yorgun musun?"</p>

  <p class="calibre11" style="text-align: justify;">"Konuşamayacak kadar değil," dedi.</p>

  <p class="calibre11" style="text-align: justify;">"En baştan başla ve Luga istasyonuna gidene kadar olanları anlat. Başına neler geldi?"</p>

  <p class="calibre11" style="text-align: justify;">Ona her şeyi anlattıktan sonra, Aleksandr birkaç dakika bekledi ve sonra şaşkınlık içinde, "İstasyon çökmeden önce yerde sürüklenerek kendini cesetlerin altına mı soktun?" diye sordu.</p>

  <p class="calibre11" style="text-align: justify;">"Evet," dedi.</p>

  <p class="calibre11" style="text-align: justify;">Aleksandr birkaç dakika sessiz kaldı. "İyi bir ordu taktiği Tatya."</p>

  <p class="calibre11" style="text-align: justify;">"Teşekkürler."</p>

  <p class="calibre11" style="text-align: justify;">Bir süre konuşmadan durdular ve sonra Tatyana'nın ağlama sesini duydu. Onu kendine çekti. "Kardeşin için üzgünüm."</p>

  <p class="calibre11" style="text-align: justify;">Tatyana zor anlaşılacak kadar alçak bir ses tonuyla, "Şura, sana, Novgorod'da Paşa ile birlikte İlmen nehrine gittiğimizi anlatmıştım, hatırlıyor musun?" dedi.</p>

  <p class="calibre11" style="text-align: justify;">"Evet Tatya," diyerek saçını okşadı.</p>

  <p class="calibre11" style="text-align: justify;">"Halam Rita, eniştem Boris, kuzenim Marina..."</p>

  <p class="calibre11" style="text-align: justify;">"Kuzenin Marina mı?"</p>

  <p class="calibre11" style="text-align: justify;">"Ne oldu ki?"</p>

  <p class="calibre11" style="text-align: justify;">"Otobüste karşılaştığımız gün ziyaretine gittiğin kuzenin mi?" diyerek gülümsedi ve Tatyana midesini çimdikledi.</p>

  <p class="calibre11" style="text-align: justify;">"Evet. O nehrin kıyısında bir kulübeleri ve bir de botları vardı. Paşa ve ben o bota binerdik. Nehrin yarısına kadar ben, diğer yarısında da Paşa kürek çekerdi. Günün birinde, nerenin yarı olduğu konusunda aptalca bir tartışma içine girdik. Küreği bana vermek istemediği için tartışmayı uzattı ve bağırıp çağırarak en sonunda, 'Bu küreği mi istiyorsun? Al o zaman,' dedi. Sonra da beni kürekle iterek bottan attı." Tatyana'nın tüyleri ürperdi. Aleksandr onun biraz güldüğünü duydu. "Suya düştüm ve iyiydim; ama onun iyi olduğumu bilmesini istemediğim için suyun altına girerek nefesimi tuttum. Panik içinde bana seslenmeye başladı. En sonunda da beni kurtarmak için suya atladı. Ben de diğer taraftan yüzerek bota çıktım ve küreklerden birini kaparak kafasına vurdum." Tatyana, Aleksandra dokunduğu eliyle yüzünü sildi. "Benim şansıma hafızasını kaybetti. Üzerinde can yeleği vardı..."</p>

  <p class="calibre11" style="text-align: justify;">"Sende yok muydu?"</p>

  <p class="calibre11" style="text-align: justify;">"Hayır. Başı suyun içinde öylece yattı ve bana bir şaka yaptığını düşündüm. Nefesini ne kadar tutabileceğini görmek istedim. Benim kadar uzun süre dayanamadığına ikna oldum. Birkaç dakika suyun üzerinde kalmasına izin verdikten sonra bottan atlayarak onu kurtardım. Onu bota nasıl çıkardığımı bilmiyorum. O yattığı yerden ne kadar hızlı vurduğumu söyleyip yakınırken, kıyıya kadar kürekleri tek başıma çektim. Ailem Paşanın başındaki çürüğü görünce, bu olayı saklayamadım. Ben cezalandırıldıktan sonra, herkese hafızasının yerinde olduğunu ve beni kandırdığını söyledi." Yeniden ağlamaya başladı. "Şu anda neler hissettiğimi biliyor musun? Sanki Paşa suyun içinden çıkıverecek ve bana şaka yaptığını söyleyecek gibi geliyor."</p>

  <p class="calibre11" style="text-align: justify;">Aleksandr titreyen bir sesle, "Tatişya, lanet olası Almanlar ona kürekle çok sert vurdu," dedi.</p>

  <p class="calibre11" style="text-align: justify;">"Biliyorum," diye fısıldadı. "Yapayalnız kaldığı için çok üzülüyorum." İkisi de sessiz kaldılar ve Aleksandr yattığı yerden onun nefes alışını dinledi. Aleksandr, Paşa'nın, yanında Tatyana olsa kendini çok daha iyi hissedeceğini düşündü.</p>

  <p class="calibre11" style="text-align: justify;">Nefes alışının yavaşladığını fark etti ve ona bir şey sormaya çalıştığını düşündü. Ona güç vermek için saçlarını okşamaya devam etti. "Ne var Tatya?"</p>

  <p class="calibre11" style="text-align: justify;">"Şura, uyuyor musun?"</p>

  <p class="calibre11" style="text-align: justify;">"Hayır."</p>

  <p class="calibre11" style="text-align: justify;">"Senin Kirov'a gelmeni özledim. Bunu söylemekle doğru mu yapıyorum?"</p>

  <p class="calibre11" style="text-align: justify;">"Ben de seni özledim," dedi Aleksandr altın sarısı saçlarını öperek. "Bunu söylemekle iyi yaptın."</p>

  <p class="calibre11" style="text-align: justify;">Başka hiçbir şey söylemedi ve elini Aleksandr göğsünün üzerinde yavaşça gezdirdi. Aleksandr onu kendine çekince, Tatyana acı içinde inildedi.</p>

  <p class="calibre11" style="text-align: justify;">Dakikalar geçti.</p>

  <p class="calibre11" style="text-align: justify;">Ardından saatler.</p>

  <p class="calibre11" style="text-align: justify;">"Şura uyuyor musun?"</p>

  <p class="calibre11" style="text-align: justify;">"Hayır."</p>

  <p class="calibre11" style="text-align: justify;">"Sadece... sana teşekkür etmek istedim, asker."</p>

  <p class="calibre11" style="text-align: justify;">Aleksandr kendi hayatını, çocukluğunu, annesiyle babasını ve Barrington'ı gözünde canlandırmaya çalışırken, karanlığa dalıp gitti. Hiçbir şey göremedi. Kolunun üzerinde yatan ve göğsünü okşayan Tatyana'dan başka bir şey hissetmiyordu. Tatyana bir an durdu ve elini Aleksandr'ın hızla atan kalbinin üzerine koydu. Sonra ikisi de uyudular.</p>

  <p class="calibre11" style="text-align: justify;">Aleksandr çadırın içine süzülen mavi ışığı görür görmez, "Tatya," dedi.</p>

  <p class="calibre11" style="text-align: justify;">"Uyandım," dedi. Eli hâlâ Aleksandr'ın göğsündeydi.</p>

  <p class="calibre11" style="text-align: justify;">Aleksandr yataktan kalktı ve hâlâ karanlık olan ormandan geçerek nehre yıkanmaya gitti. Luga nehrinin kenarında hiçbir hareket yoktu. Almanlar nehrin karşısında, sadece yetmiş beş metre ilerideydi. Topları, ellerinde makineli tüfekleri ile uyuyan Sovyet askerlerine çevrilmişti. Aleksandr ise bu asker gibi elinde tüfekle değil; Tatyana'ya sarılarak uyumuştu.</p>

  <p class="calibre11" style="text-align: justify;">Temiz su alarak çadıra geldi ve Tatyana'yı kaldırarak yıkanmasına yardımcı oldu. Sonra da ona biraz ekmek ve çay verdi.</p>

  <p class="calibre11" style="text-align: justify;">"Bu sabah kendini nasıl hissediyorsun?" dedi. "Dinç mi?"</p>

  <p class="calibre11" style="text-align: justify;">"Evet," dedi güçsüz bir halde. "Sanırım iyi olan bacağımın üzerine basabilirim." Yüzünden büyük acı çektiğini anlamıştı.</p>

  <p class="calibre11" style="text-align: justify;">Aleksandr hemen geleceğini söyledi ve birkaç kıyafet ile ilaç istemek için doktoru uyandırmaya gitti. Mark'da ilaç yoktu; ama ona birkaç gün önce ölmüş olan bir hemşirenin kıyafetini verdi. "Doktor, bir gram morfine ihtiyacım var."</p>

  <p class="calibre11" style="text-align: justify;">"Bende yok," diye bağırdı Mark. "Seni morfin çaldığın için vururlar. Kırık bir bacak için morfin veremem. Bağırsakları hasar görmüş olsa bile onun için morfin kullanamam. Değerli morfini ona mı; yoksa Kızıl Ordu'daki bir çavuşa mı vermem doğru?"</p>

  <p class="calibre11" style="text-align: justify;">Aleksandr bu soruya cevap vermedi.</p>

  <p class="calibre11" style="text-align: justify;">Döndükten sonra Tatyana'yı kaldırarak elbisesini giydirdi. Bunu yaparken onu incitmemeye ve çıplak vücuduna bakmamaya gayret ediyordu.</p>

  <p class="calibre11" style="text-align: justify;">"Sen iyi bir adamsın Aleksandr," dedi yüzünü okşayarak.</p>

  <p class="calibre11" style="text-align: justify;">"Bacağın çok ağrıyor olmalı. Biraz daha votka al. Acını azaltır," dedi Aleksandr.</p>

  <p class="calibre11" style="text-align: justify;">"Pekâlâ," dedi. "Sen istiyorsan öyle olsun."</p>

  <p class="calibre11" style="text-align: justify;">Kana kana içmesini bekledi. "Gitmeye hazır mısın?"</p>

  <p class="calibre11" style="text-align: justify;">"Beni bırak," dedi Tatyana. "Tek başına git. Kısa bir süre sonra bana çadırda yer ayarlarlar. İnsanlar öldükçe, yataklar boşalıyor."</p>

  <p class="calibre11" style="text-align: justify;">"Luga'ya, senin hastanede bir yatak beklemene göz yummak için mi geldiğimi sanıyorsun?" Çadırı söktü ve yatakla battaniyeyi topladı. Tatyana yerde oturuyordu. "Sana yardım etmeme izin ver. Bir ayağının üzerinde durabiliyor musun?"</p>

  <p class="calibre11" style="text-align: justify;">"Evet," dedi. Tatyana ayağa kalktığında, boyu Aleksandr'ın göğsüne zor yetişiyordu. Aleksandr'ın tek isteği saçlarını öpmekti. Başını kaldırıp ona bakmaması için yalvardı. Tatyana hiç kıpırdamadan duruyor ve koluna tutunuyordu. "Sırt çantanı bana ver," dedi. "Bu senin için kolaylık olur."</p>

  <p class="calibre11" style="text-align: justify;">Dediğini yaptı. "Tatya, ben yere çömelince boynuma tutun. Çok sıkı tut, oldu mu?"</p>

  <p class="calibre11" style="text-align: justify;">"Peki. Tüfeğin ne olacak?"</p>

  <p class="calibre11" style="text-align: justify;">"Sen sırtımda, tüfeğim ise elimde olacak," dedi Aleksandr. "Haydi, gitmemiz gerekiyor."</p>

  <p class="calibre11" style="text-align: justify;">Tatyana ona sıkıca tutundu ve Aleksandr eline tüfeğini alarak, "Hazır mısın?" diye sordu.</p>

  <p class="calibre11" style="text-align: justify;">"Evet."</p>

  <p class="calibre11" style="text-align: justify;">Aleksandr, iniltilerini duydu. "Ağrıyor mu?"</p>

  <p class="calibre11" style="text-align: justify;">Kollarını iyice boynuna doladı. "Çok kötü değil."</p>

  <p class="calibre11" style="text-align: justify;">Aleksandr Tatyana'yı Luga istasyonuna kadar üç kilometre sırtında taşıdı; ama demiryolu onarılmamıştı. Dinlenmek için durduklarında. Şimdi ne olacak?" diye sordu Tatyana.</p>

  <p class="calibre11" style="text-align: justify;">Ona biraz su verdi. Şimdi ormanın içinden yürümeye devam ederek diğer istasyona gideceğiz."</p>

  <p class="calibre11" style="text-align: justify;">"Oraya kaç kilometre var?"</p>

  <p class="calibre11" style="text-align: justify;">"Altı," dedi.</p>

  <p class="calibre11" style="text-align: justify;">Tatyana başını salladı. "Aleksandr, olmaz. Beni altı kilometre boyunca taşıyamazsın."</p>

  <p class="calibre11" style="text-align: justify;">"Başka bir önerin var mı?" dedi önünde çömelerek. "Haydi gidelim."</p>

  <p class="calibre11" style="text-align: justify;">Ormanın içinden kuzeydeki bir sonraki tren istasyonuna doğru giderken, ağaçların üzerinden geçen uçak seslerini duydular. Aleksandr tek başına olsa yürümeye devam edebilirdi; ama sırtında Tatyana varken bunu yapmak istemiyordu. Bomba düşerse, ilk hedef o olurdu.</p>

  <p class="calibre11" style="text-align: justify;">Patikadan çıktı ve ormanın içine girerek, onu düşen ağaçlardan birinin yanına götürdü. "Uzan," diyerek yardım etti. Elinde tüfekle o da yanına yattı. "Yüzüstü yat ve başını sakla," dedi. Tatyana hiç kıpırdamadı. "Korkma Tatya."</p>

  <p class="calibre11" style="text-align: justify;">"Şu anda nasıl korkabilirim?" dedi ona bakarak. Hiç kıpırdamıyordu. Ellerini göğsüne koydu.</p>

  <p class="calibre11" style="text-align: justify;">"Söyle haydi," dedi ona bakarak. "Ne oldu? Yardımıma mı ihtiyacın var? İstasyondan kaskını almam gerekirdi."</p>

  <p class="calibre11" style="text-align: justify;">"Aleksandr..."</p>

  <p class="calibre11" style="text-align: justify;">"Sabah olduğu için bir anda Aleksandr'a mı döndüm?"</p>

  <p class="calibre11" style="text-align: justify;">Tatyana bakışlarını ona dikerek "Şura..." dedi. Aleksandr daha fazla dayamadı ve eğilerek onu öptü.</p>

  <p class="calibre11" style="text-align: justify;">Dudakları hayal ettiği gibi yumuşak ve taptazeydi. Tatyana, onu şehvetle öperken vücudunun titrediğini hissetti. Aleksandr istemeden küçük inilti sesleri çıkardı. Elleriyle vücudunu sıkıca tutması hoşuna gitmişti. "Aman Tanrım!" diye mırıldandı.</p>

  <p class="calibre11" style="text-align: justify;">Bomba sesleri onları durdurdu. Aleksandr bir şeyin onu engellemesi gerektiğini hissetti. Yakınlarındaki çam ağacının üst kısmı tutuştu ve yanan dallardan bazıları onların olduğu tarafa düştü. Aleksandr, Tatyana'yı yüzüstü yatırdı ve onu korumak için vücudunu siper etti. "İyi misin? diye fısıldadı. "Bombalar seni korkuttu mu?"</p>

  <p class="calibre11" style="text-align: justify;">"Şu anda bombalar beni en az korkutan şey," diye fısıldadı.</p>

  <p class="calibre11" style="text-align: justify;">Aleksandr bombardıman biter bitmez, "Haydi gidelim. Trene yetişmemiz lazım. Acele et," dedi.</p>

  <p class="calibre11" style="text-align: justify;">Tatyana ayağa kalkınca gözlerini ona dikti. Aleksandr arkasını dönerek eğildi ve onu sırtına aldı. Kollarını dizlerinin altından geçirerek onu taşıdı ve bu sırada elindeki tüfeğini de sıkıca tuttu.</p>

  <p class="calibre11" style="text-align: justify;">"Ağırım," dedi Tatyana.</p>

  <p class="calibre11" style="text-align: justify;">Sırt çantam senden daha ağır," dedi Aleksandr. "Sadece sıkıca tutun. Birazdan orada olacağız."</p>

  <p class="calibre11" style="text-align: justify;">Aleksandr, tüfeği Tatyana'nın kırık bacağına her çarpışında, onunne kadar acı çektiğini biliyordu. Ama Tatyana hiç şikâyet etmiyordu. Bir ara başını sırtına dayadığını hissetti. İyi olmasını umut ediyordu.</p>

  <p class="calibre11" style="text-align: justify;">Aleksandr Tatyana'yı kara dumanlar arasında altı kilometre boyunca taşıyarak istasyona götürdü. Yakınlarındaki bombardıman bitmişti; ama patlama ve top sesleri hâlâ geliyordu.</p>

  <p class="calibre11" style="text-align: justify;">Aleksandr istasyona geldiklerinde onu yere oturttu ve kendisi de yanına çömeldi. Birbirlerine çok yakındılar.</p>

  <p class="calibre11" style="text-align: justify;">"Yoruldun mu?" diye sordu Tatyana.</p>

  <p class="calibre11" style="text-align: justify;">Aleksandr başını salladı.</p>

  <p class="calibre11" style="text-align: justify;">Bir süre beklediler. İstasyon, yaşlı aileleriyle birlikte gelen çocuklu kadınlar ve onların eşyalarıyla doluydu. Bombardımanın şoku içinde treni beklediler. Aleksandr çantasından bir parça ekmek çıkardı ve bunu Tatyana ile paylaştı.</p>

  <p class="calibre11" style="text-align: justify;">"Hayır sen ye," dedi Tatyana. "Senin benden daha çok ihtiyacın var."</p>

  <p class="calibre11" style="text-align: justify;">"Dün bir şey yedin mi?" diye sordu Aleksandr. "Tabi ki yemedin."</p>

  <p class="calibre11" style="text-align: justify;">"Ormanda çiğ patates ve çilek yedim. Bir de bana verdiğin çikolatayı." Vücudunu ona yaslamıştı. Başını koluna dayayarak gözlerini kapadı.</p>

  <p class="calibre11" style="text-align: justify;">Aleksandr kolunu omuzuna attı. "İyi olacaksın," dedi alnından öperek. "Göreceksin bak. Kısa bir süre sonra iyileşeceksin. Sana söz veriyorum."</p>

  <p class="calibre11" style="text-align: justify;">Tren geldi. Hiç oturacak yeri olmayan bir yük treniydi. "Yolcu trenini beklemek ister misin?" diye sordu Aleksandr.</p>

  <p class="calibre11" style="text-align: justify;">"Hayır," dedi. "Kendimi iyi hissediyorum. En iyisi bir an önce Leningrad'a gitmek. Haydi binelim. Tek bacağımın üzerinde durabilirim."</p>

  <p class="calibre11" style="text-align: justify;">Aleksandr önce onu bindirdi; arkasından da kendisi atladı. Vagon çok kalabalıktı. Kenarda durarak açık kapılardan tarlaları izlediler. Tatyana birkaç saat boyunca ona yaslanıp, başını göğsüne koyarak durdu. Aleksandr sırtına sıkıca sarılamıyordu. Bir ara Tatyana'nın yere yığılacağını düşündü. "Hayır, hayır, dik durmaya çalış," dedi onu tutarak.</p>

  <p class="calibre11" style="text-align: justify;">Tatyana kollarını boynuna doladı.</p>

  <p class="calibre11" style="text-align: justify;">Vagonun kapıları, atlamak isteyen olabileceği için açık bırakılmıştı. Tren, ineklerini, domuzlarını ve keçilerini otlatan çiftçilerin; at arabalarıyla eşyalarını taşıyan mültecilerin olduğu tarlaların önünden geçiyordu. Ambulans da yine aynı sokaklarda kalabalığın arasından geçmeye çalışıyordu. Aleksandr, Tatyana'nın soluk yüzüne baktı.</p>

  <p class="calibre11" style="text-align: justify;">"Ne düşünüyorsun Tatya?"</p>

  <p class="calibre11" style="text-align: justify;">"Bu salak insanların bütün eşyalarını neden sırtında taşıdığını. Eğer ben şehri terk ediyor olsam, yanıma hiçbir şey almam."</p>

  <p class="calibre11" style="text-align: justify;">Aleksandr gülümsedi. "Özel eşyaların ne olacak? Bu tür şeylerin var öyle değil mi?"</p>

  <p class="calibre11" style="text-align: justify;">"Evet; ama hiçbirini almazdım."</p>

  <p class="calibre11" style="text-align: justify;">"<i class="calibre2">Bronz Atlı</i> kitabını da mı? Bence onu almalısın."</p>

  <p class="calibre11" style="text-align: justify;">Ona bakarak gülümsedi. "Belki onu alabilirim. Ama bir şehri terk ederken bir sürü eşya alarak kendimizi yavaşlatır ve düşmanın işini kolaylaştırırız. Sence de kendi kendimize amacımızı sormamız gerekmiyor mu? Evimizi mi terk ediyoruz? Yeni bir hayata mı başlıyoruz? Yoksa eski hayatımıza başka bir yerde mi devam etmeyi planlıyoruz?"</p>

  <p class="calibre11" style="text-align: justify;">"Bunların hepsi güzel sorular."</p>

  <p class="calibre11" style="text-align: justify;">"Evet." Düşünceli bir şekilde tarlalara baktı.</p>

  <p class="calibre11" style="text-align: justify;">Aleksandr eğildi ve yanağını Tatyana'nın saçına sürterek onu biraz daha kendine çekti. Eski hayatından geriye sadece tek bir şey kalmıştı. Aksi takdirde Amerika yalnızca anılarında yaşayacaktı.</p>

  <p class="calibre11" style="text-align: justify;">"Kardeşimi bulabilmeyi çok isterdim," dedi Tatyana.</p>

  <p class="calibre11" style="text-align: justify;">"Biliyorum," dedi Aleksandr duygusal bir şekilde. "Onu senin için bulabilmeyi istiyordum."</p>

  <p class="calibre11" style="text-align: justify;">Tatyana derin bir iç geçirdikten sonra sessiz kaldı.</p>

  <p class="calibre11" style="text-align: justify;">Tren akşamın erken saatlerinde Varşova istasyonuna geldi. Obvodnoy kanalına bakan bankta konuşmadan oturdular ve Tatyana'nın evinin olduğu tarafa giden on altı numaralı tramvayı beklediler. Tramvay gelince Aleksandr, "Binmek istiyor musun?" diye sordu.</p>

  <p class="calibre11" style="text-align: justify;">"Hayır," dedi.</p>

  <p class="calibre11" style="text-align: justify;">Oturmaya devam ettiler.</p>

  <p class="calibre11" style="text-align: justify;">İkinci tramvay geldi.</p>

  <p class="calibre11" style="text-align: justify;">"Buna binmeyi istiyor musun?"</p>

  <p class="calibre11" style="text-align: justify;">"Hayır," diye cevapladı.</p>

  <p class="calibre11" style="text-align: justify;">Üçüncü tramvay geldi.</p>

  <p class="calibre11" style="text-align: justify;">Aleksandr daha sormadan, "Hayır," dedi Tatyana ve başını koluna yasladı.</p>

  <p class="calibre11" style="text-align: justify;">Dört tramvay gelip gitti. Hâlâ birbirlerine yakın bir halde oturuyor; hiç konuşmadan kanalı izliyorlardı.</p>

  <p class="calibre11" style="text-align: justify;">"Bir nefes daha alacağım," dedi Tatyana en sonunda. "Bir dahaki tramvayla beni eski hayatıma götüreceksin."</p>

  <p class="calibre11" style="text-align: justify;">Aleksandr hiçbir şey söylemedi.</p>

  <p class="calibre11" style="text-align: justify;">Tatyana ağlayarak, "Ne yapacağız?" dedi.</p>

  <p class="calibre11" style="text-align: justify;">Aleksandr cevap vermedi.</p>

  <p class="calibre11" style="text-align: justify;">"O gün Kirov'da kavga ettiğimiz zaman bir planın var mıydı?" diye sordu Tatyana.</p>

  <p class="calibre11" style="text-align: justify;">Onu Leningrad'dan uzaklaştırmak istemişti. Burada güvende değildi. "Hayır."</p>

  <p class="calibre11" style="text-align: justify;">"Ben öyle düşünmüyorum," dedi başını koluna dayayarak.</p>

  <p class="calibre11" style="text-align: justify;">Bir tramvay daha gelip gitti.</p>

  <p class="calibre11" style="text-align: justify;">"Şura, aileme Paşa konusunda ne söyleyeceğim?"</p>

  <p class="calibre11" style="text-align: justify;">Yüzünü okşayarak, "Onlara üzgün olduğunu ve elinden geleni yaptığını söyle."</p>

  <p class="calibre11" style="text-align: justify;">"Belki o da benim gibi hayatta kalabilmeyi başarmıştır."</p>

  <p class="calibre11" style="text-align: justify;">"Senin yanında ben vardım."</p>

  <p class="calibre11" style="text-align: justify;">Tatyana konuşmaya devam etmeden önce yutkundu. "Ama düne kadar yoktun. Ben de tek başınaydım." Umut içinde ona baktı. "Belki yaşıyordur."</p>

  <p class="calibre11" style="text-align: justify;">Aleksandr başını salladı. "Offf, Tatya."</p>

  <p class="calibre11" style="text-align: justify;">Tatyana bakışlarını çevirdi. "Beni ararken sorun yaşadın mı?"</p>

  <p class="calibre11" style="text-align: justify;">"Çok fazla değil." Onu bulabilmek için Luga'nın her köşesini aradığını söylemedi.</p>

  <p class="calibre11" style="text-align: justify;">"Peki beni Luga'da bulacağını nereden biliyordun?"</p>

  <p class="calibre11" style="text-align: justify;">"Seni Tolmaçevo'da da aradım."</p>

  <p class="calibre11" style="text-align: justify;">"Ama benim Leningrad'dan gittiğimi nasıl öğrendin?" diye sordu Tatyana.</p>

  <p class="calibre11" style="text-align: justify;">Aleksandr, ona umut içinde baktığını görünce dayanamadı. "Dinle..." dedi. "Daşa benden seni bulmamı istedi."</p>

  <p class="calibre11" style="text-align: justify;">"Öyle mi?" Tatyana'nın yüzü asıldı ve kendini geri çekti.</p>

  <p class="calibre11" style="text-align: justify;">"Tatya..."</p>

  <p class="calibre11" style="text-align: justify;">"Bak tramvay geldi," dedi ayağa kalkmaya çalışarak. "Haydi gidelim."</p>

  <p class="calibre11" style="text-align: justify;">Aleksandr kolundan tuttu. "Bırak yardım edeyim."</p>

  <p class="calibre11" style="text-align: justify;">"Ben iyiyim," dedi. Hâlâ ona tutunuyor ve acı içinde inliyordu.</p>

  <p class="calibre11" style="text-align: justify;">Tramvayın kapıları açıldı. "Dur," dedi Aleksandr. "İzin ver yardım edeyim."</p>

  <p class="calibre11" style="text-align: justify;">"İyi olduğumu söyledim."</p>

  <p class="calibre11" style="text-align: justify;">"Kes şunu," dedi sert bir şekilde. "Yoksa yalnız gitmek zorunda kalacaksın."</p>

  <p class="calibre11" style="text-align: justify;">"O halde bırak gideyim."</p>

  <p class="calibre11" style="text-align: justify;">Kızgın bir şekilde iç geçirdi ve önüne geçti. "Bacağının üzerinde zıplamayı bırak. Bana tutun. Seni tramvaya bindireceğim," dedi.</p>

  <p class="calibre11" style="text-align: justify;">Koltuğa oturduklarında Aleksandr, "Niçin kızgınsın?" diye sordu.</p>

  <p class="calibre11" style="text-align: justify;">"Kızgın değilim."</p>

  <p class="calibre11" style="text-align: justify;">Bir süre sonra kolunu omuzuna attı. Tatyana ise taş gibi kıpırdamadan durarak dışarıyı izledi.</p>

  <p class="calibre11" style="text-align: justify;">On beş dakika sonra Greçeski hastanesine geldiler. Aleksandr onu içeri taşıdı ve hemşireler onun için hemen bir yatak hazırladı. Üzerine hastane geceliği giydirdiler ve ağrı için iğne yaptılar.</p>

  <p class="calibre11" style="text-align: justify;">"Morfin verilince daha iyi oldun, değil mi?" dedi Aleksandr gülümseyerek. "Doktor birazdan burada olacak. Ayağını alçıya alacak ve uyuyacaksın. Bu arada ben gidip ailene burada olduğunu haber vereceğim ve sonra adamlarımla ilgileneceğim." Derin bir nefes aldı. "Luga'da sıkışıp kalmışlardır."</p>

  <p class="calibre11" style="text-align: justify;">Tatyana sırtını yastığa dayadı ve soğuk bir tavırla, "Yardımların için teşekkürler," dedi.</p>

  <p class="calibre11" style="text-align: justify;">Aleksandr yatağın ayakucuna oturdu. Tatyana başını çevirdi. Eliyle çenesini tutarak yüzünü kendine doğru döndürdü. Gözlerinde yaş vardı. "Tatya niçin kızgınsın? Eğer Daşa gelmeseydi; seni asla bulamayacaktım." Omuz silkti. "Doğru olan buydu. Şimdi evindesin ve iyisin." Yanağını okşadı. "Sadece çok fazla kırığın var..."</p>

  <p class="calibre11" style="text-align: justify;">Tatyana burnunu çekti ve başını yeniden çevirmeye çalıştı; ama Aleksandr buna izin vermedi. "Şişşşt... Buraya gel," dedi ve ona sarıldı. Saçlarından öperek, "Tatya, bana ne sorarsan sor, hepsinin cevabı <i class="calibre2">evet,</i>" dedi. Tatyana'nın kendini geri çekmeye çalıştığını hissetti.</p>

  <p class="calibre11" style="text-align: justify;">"Hiçbir sorum yok," dedi en sonunda. "Hepsi cevabını buldu. Bunu Daşa için yaptın. Sana minnettar olacak."</p>

  <p class="calibre11" style="text-align: justify;">Aleksandr başını salladı ve duyduklarına inanamayarak gülmeye başladı. Tatyana'nın başını yastığa koymasına izin vererek, "Seni Daşa istediği için mi öptüm peki?" dedi.</p>

  <p class="calibre11" style="text-align: justify;">Tatyana kıpkırmızı oldu.</p>

  <p class="calibre11" style="text-align: justify;">"Tatya," dedi alçak bir ses tonuyla. "Yaşadıklarımızdan sonra bunları konuşmamız mantıksız."</p>

  <p class="calibre11" style="text-align: justify;">"Haklısın. Hiç konuşmamalıyız," dedi yüzüne bakmadan.</p>

  <p class="calibre11" style="text-align: justify;">"Elbette konuşmalıyız; ama bu konuyu değil."</p>

  <p class="calibre11" style="text-align: justify;">"Git Aleksandr. Git ve ablama, beni onun için nasıl kurtardığını anlat."</p>

  <p class="calibre11" style="text-align: justify;">"Seni, onun için kurtarmadım," dedi ayağa kalkarak. "Kendim için kurtardım. Dürüst olmuyorsun Tatya."</p>

  <p class="calibre11" style="text-align: justify;">"Biliyorum." Battaniyeye bakarak üzgün bir şekilde başını salladı. "Bu olanların hiçbiri dürüstçe değil."</p>

  <p class="calibre11" style="text-align: justify;">Aleksandr Tatyana'nın elini tuttu ve hem ona hem de kendine daha fazla acı çektirmesin diye, onu öpmemek için kendini tuttu. En sonunda ağrıyan bir kalple titreyen avcunun içine öpücük kondurdu ve odadan çıktı.</p>
</body>
</html>
