<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<p class="n"><span style="font-size:1.5em">Oğlan yakındaki kalas yığınının altına bir at gizlediğini</span> ve bizimle Kaliforniya sınırına kadar gelmek istediğini söyledi. Charlie karşıydı fakat ben bir beis görmedim ve oğlana eşyalarını toplamak için beş dakikası olduğunu söyledim. Gitti ve atını alıp geldi; küçük ve cılız bir şeydi, eyersiz ve koşumsuz; tüyleri yer yer dökülmüştü, çiğ et ve kaburga kemikleri görünüyordu. Çocuk bizim kaygı dolu bakışlarımıza yanıt olarak, “Bir şeye benzemediğini biliyorum, fakat Şanslı Paul bu tepeleri duvara tırmanan bir örümcek gibi tırmanır.”</p>

<p>Charlie bana, “Onunla sen mi konuşursun yoksa ben mi konuşayım?” diye sordu.</p>

<p>Konuşacağımı söyledim ve Charlie uzaklaştı. Nereden başlayacağını bilmiyordum, fakat soruna pratik bir bakışla yaklaşmaya karar verdim.</p>

<p>“Eyerin nerede, evlat?”</p>

<p>“Bir battaniyem ve yastığım var.” Eliyle kıçına vurdu.</p>

<p>“Hani gem? Hani dizgin?”</p>

<p>“Jim amca giderken onları da götürdü. Kim bilir neden. Fakat önemi yok. Şanslı Paul ne yöne gitmesi gerektiğini bilir.”</p>

<p>“Seni beklemeyeceğiz,” dedim ona.</p>

<p>Ata bisküvi yediriyordu. “Anlamıyorsun, ama anlayacaksın. Yemeğini yedi, dinlendi ve yol kat etmeye hazır.”</p>

<p>Kendine güveni hakikiydi ve Şanslı Paul’ün tam da çocuğun dediği tipte bir koşucu çıkacağına dair umudum vardı. Fakat öyle çıkmadı ve onları kaybetmemiz çok sürmedi. Atın uzun geçidi tırmanmaya hiç niyeti yoktu; arkama baktığımda çocuğun atın başına ve boynuna vurmakta olduğunu gördüm. Charlie gülmekten Nimble’ın üstünden düşecekti az kalsın. Ben de durumun gülünçlüğünün farkındaydım, fakat bir süre sonra çekiciliğini yitirdi ve kendimizi at sürmeye verdik. Birkaç saat sonra karlı zirveye ulaştık. Tub göz sorununa rağmen bir kez bile tökezlemedi, ilk kez olarak birbirimizi tanıdığımızı ve anladığımızı hissettim; onda kendini geliştirme isteği hissettim, belki bana öyle geliyordu ya da zırvalıyordum, fakat insan yolculuk sırasında böyle düşüncelere kapılır.</p>

<p>Geçidin öte yakasında arazi daha elverişliydi. Akşam karanlığında karlı bölgeyi aşıp gece için konakladık. Ertesi sabah geç saate kadar uyuduktan sonra rahat bir tempoyla Kaliforniya’ya sürdük. Akşama doğru yüksek çam ağaçlarıyla kaplı bir ormana girdik. Karşımıza küçük, dolambaçlı bir dere çıkınca kalakaldık. Önümüzde o güne dek binlerce zeki erkek ve kadının ailelerini sonsuza dek terk etmelerine neden olan şeyin kendisi duruyordu, ikimiz de tek kelime etmeden öylece kaldık. Sonunda Charlie dayanamayıp atından indi ve derenin yanına çömelerek bir avuç kum aldı ve parmağıyla hafifçe karıştırdı.</p>

<p>Suyun karşı yakasında bir çadır gördüm, dört yüz metre kadar kuzeyde. Çadırın ardından yalnız yüzlü, sakallı ve çok kirli bir adam bakıyordu. El salladığımda yüz hemen çadırın arkasına kayboldu. “Gerçek bir altın arayıcısı bulduk galiba,” dedim.</p>

<p>“Çalışmak için oldukça uzak değil mi burası?”</p>

<p>“Kim bilir. Ziyaretine gidip halini hatırını sorsak mı?”</p>

<p>Charlie kumu suya fırlattı. “Bir şey yok bu derede, kardeşim.”</p>

<p>“Merak etmiyorsun.”</p>

<p>“Gidip adama bakmak istiyorsan ben arada ihtiyacımı gideririm. Merak ettiğim her şeye ayıracak zamanım yok.”</p>

<p>Charlie ormana girdi, ben de Tub’ı akıntıya karşı sürüp suyun öte yanından seslendim, fakat sakallı adam karşılık vermedi. Çadırın önünde bir çift çizme gördüm. Çukurda küçük bir ateş yanıyordu. Yerde bir eyer vardı fakat görünürde at falan yoktu. Bir kez daha seslendim, yine karşılık almadım. Adam gizli zenginlik bilgisini paylaşmaktansa yalın ayak ormana mı koşmuştu? Fakat hayır, kampın haline bakarak altın arayıcısının başarılı olduğu söylenemezdi. Altın arayacak kadar açgözlü, fakat Kaliforniya’ya özgü yabanarısı yuvasını halledecek cesaretten yoksun biri söz konusuydu. Hiçbir şey bulamayacaktı, açlık çekecekti, delirip tükenecekti — çıplak bedeninin karatavuklar tarafından gagalandığını görebiliyordum. “Bu soğuk sabahlardan birinde,” dedim.</p>

<p>Arkamda horozu kaldırılan bir tüfeğin bana doğrultulduğunu duydum. “Ne olmuş soğuk sabahlara?” dedi bir ses. Ellerimi havaya kaldırdım. Altın arayıcısı gülmeye başladı, konumundan memnun.</p>

<p>“Nehrin altında tünel var,” dedi. “Bu aklına gelmedi, değil mi?” Bacağımı tüfeğin namlusuyla canımı yakacak sertlikte dürttü ve dönmeye yeltendim. “Bana bak da yüzünü havaya uçurayım, orospu çocuğu,” diye tısladı.</p>

<p>“Bu gereksiz,” dedim. “Kötü bir niyetim yok.”</p>

<p>Bacağımı dürttü yine. “Belki benim niyetim kötü, bunu bir düşün.” Kahkahası tiz ve maraziydi, muhtemelen aklını yitirdiğini ya da yitirmekte olduğunu düşündüm. Charlie’nin adama bulaşmak istememekte haklı olduğunu düşündüm. “Sen avcısın, değil mi?” diye sordu. “Kızıl tüylü dişi ayıyı mı arıyorsun?”</p>

<p>“Kızıl tüylü ayıdan haberim yok benim,” dedim.</p>

<p>“Buralarda bir yerde olmalı kızıl tüylü ayı. Mayfield postuna yüz dolar ödül koydu, şimdi bütün avcılar onun peşinde. Dün sabah kampın üç kilometre kadar kuzeyinde gördüm onu. Bir el ateş ettim fakat yeterince yakınlaşamadım.”</p>

<p>“Öyle ya da böyle ilgilenmiyorum. Mayfield adında birini de tanımıyorum.”</p>

<p>Bacağımı dürttü yine. “Az önce onunla birlikte değil miydin, orospu çocuğu? Benim nehir yatağımın kumuna bakmıyor muydu?”</p>

<p>“Ağabeyim Charlie’den söz ediyorsun sen. Oregon’dan yola çıktık, güneye gidiyoruz. Daha önce buradan geçmedik, kimseyi tanımıyoruz.”</p>

<p>“Mayfield büyük patrondur buralarda. Ne zaman kasabaya malzeme almaya gitsem kampımı talan etmeleri için adamlarını gönderir. Bir dakika önce gördüğümün o olmadığından emin misin? Onun o aptal, sırıtkan suratını gördüm gibi geldi bana.”</p>

<p>“Charlie’ydi o. Ormanda hacet gideriyor. Nehirlerde çalışmak üzere güneye gidiyoruz.”</p>

<p>Tub’ın öte yanına dolandığını duydum, sonra geri döndü. “Takımların nerede?” diye sordu. “Nehirlerde çalışmaya gittiğini söylüyorsun fakat yanında hiçbir alet yok.”</p>

<p>“Takımları Sacramento’da satın alacağız.”</p>

<p>“Kafadan para kaybediyorsunuz o zaman. Sadece budalalar takımlarını kentte satın alırlar.”</p>

<p>Buna söyleyecek lafım yoktu. Bacağımı bir kez daha dürtüp, “Sana söylüyorum,” dedi. Bir şey demeyince bacağımı dürttü yine.</p>

<p>“Beni dürtüp durma.”</p>

<p>Dürttü yine. “Hoşuna gitmiyor, değil mi?” Bir kez daha dürttü.</p>

<p>“Kesmeni istiyorum.”</p>

<p>“Neyi isteyip istemediğin umurumda mı sanıyorsun?” Bir kez daha dürtüp namluyu ağrıyan bacağımın üzerine bastırdı. Uzaktan bir dal çıtırtısı sesi geldi ve altın arayıcısı arkasına dönerken silahın gevşediğini hissettim. Namluyu kavradığım gibi çekip tüfeği elinden aldım. Altın arayıcısı ormana kaçtı. Dönüp tetiği çektim fakat tüfek boştu. Tabancama davranırken Charlie bir ağacın arkasından çıktı ve yanından geçmekte olan altın arayıcısına bir el ateş attı. Mermi başına isabet etti ve kafatasının arkası rüzgârda bir şapka gibi uçtu. Attan inip can çekişmekte olan bedenine doğru topalladım. Bacağım çok acıyordu ve burnumdan soluyordum. Adamın beyni mor kanla kaplanmıştı, kıvrımlarından köpükler çıkıyordu; çizmemi kaldırdığım gibi topuğumu var gücümle deliğe bastırıp kafatasından arda kalanı dümdüz ettim, insan kafası olduğunu anlamak mümkün değildi artık. Çizmemi çekerken sulu çamurun içinden çekiyormuşum duygusuna kapıldım. Kendi öfkemden kaçmaktan başka bir şey düşünmeden cesetten uzaklaştım. Charlie adımı seslendi fakat peşimden gelmedi, böyle olduğumda beni yalnız bırakması gerektiğini biliyordu. Bir kilometre kadar yürüdükten sonra geniş bir çam ağacının altına oturup dizlerimi göğsüme çektim, bedenimi kasıp gevşeterek sakinleşmeye çalıştım. Sıkmaktan kendi çenemi kıracağımı sandım. Bıçağımın deri kınını dişlerimin arasına sıkıştırdım.</p>

<p>Ayağa kalktım ve bacağımın durumuna bakmak için pantolonumu indirdim. Bacağım morarmıştı, namlunun mükemmel dairesel biçimini görebiliyordum; bir dizi namlu izi, yarım düzine kadar kırmızı sıfır. Bunu görünce tepem bir kez daha attı ve onu bu kez kendim ama yavaşça öldürebileyim diye adamın dirilmesini arzuladım. Cesedine daha fazla zarar verme düşüncesiyle yavaşça ayağa kalktım. Silahımı karnına boşaltacaktım, fakat sonra vazgeçtim, neyse ki. Pantolonum hâlâ bileklerimdeydi; duygularımı toparladıktan sonra kendimi rahatlatmak için uzvumu elime aldım. Delikanlılığımda annem öfkemi denetlemekte zorlandığımda kendimi bu yöntemle sakinleştirmemi önermişti, o zamandan beri uygularım. İşimi bitirdikten sonra nehir kenarından geri yürüdüm; içim boş ve soğuk, fakat öfkem dinmiş. İnsanın zorbalık güdüsünü anlayamıyordum, bu kadar basitti. Babam çocukluğumuzda Charlie ile bana zorbalık etmişti. Anneme de, bu yüzden zorbalık karşısında mantığımı yitiririm.</p>

<p>Ölü maden arayıcısının sözde tünelini buldum. Kerestelerle desteklenmiş, fenerlerin asılı olduğu, insan boyunda bir yer altı tüneli bulmayı beklemiştim; fakat nehrin en dar yerinde ve ancak sürünerek geçilebilecek büyüklükteydi. Altın arayıcısının cesedini oraya sürükleyip delikten içeri tıktık. Tub’ı üzerinden geçirdim, tüneli iyice göçürtmek için nehrin bir yanından ötekine birkaç kez yürüttüm. Adamın üstünden fazla bir şey çıkmadı; bir cep çakısı, bir pipo ve onunla birlikte gömdüğümüz bir mektup. Şöyle yazıyordu mektupta:</p>

<p class="bosluk1"></p>

<p>Sevgili Anneciğim,</p>

<div class="mek">Yalnızım ve günler burada uzun. Atım öldü, can dostumdu. Bazen senin yemeklerini düşünüp kendime burada ne işim olduğunu soruyorum.
Yakında eve döneceğimi sanıyorum, iki yüz dolar değerinde altın tozum var. Umduğum servet değil, fakat şimdilik işimi görür. Kız kardeşim nasıl? Onu o kadar özlemedim doğrusu. O şişman adamla evlendi mi? Umarım onu alıp uzaklara götürmüştür!</div>
<div class="mek">Duman kokusu her zaman burnumda ve gülmeyeli çok uzun zaman oldu. Anne! Çok yakında burayı terk edeceğimi sanıyorum.</div>
<div class="mek">Sevgi ile,</div>
<div class="mek">Öz Oğlun.</div>


<p class="bosluk1"></p>

<p>Şimdi düşününce mektubu postalamadığıma hayıflanıyorum. Fakat dediğim gibi, tepem attığında dünyam kararıp daralır, bu tür şeyleri düşünemem. O soğuk ve akıntılı suyun altındaki başsız iskeleti düşünmek yalnızlık duygusu veriyor insana. Adamın öldüğüne üzülmüyorum, fakat duygularımı daha iyi denetleyebilseydim keşke. Kontrolümü yitirmek beni korkutmaktan çok utandırıyor.</p>

<p>Altın arayıcısını ortadan kaldırdıktan sonra Charlie ile altınını aramaya koyulduk. Zor olmadı bulmak. Altınını kamptan yirmi metre kadar uzağa gömmüş, dallardan yaptığı bir haçla işaretlemişti. İki yüz dolar değerinde görünmüyordu, fakat o güne dek altın tozuyla işim olmadığı için değer biçemiyordum. Yarı yarıya bölüştük. Ben kendi payımı eyer çantamın dibinde bulduğum eski bir tütün kesesine koydum.</p>

<p>Charlie geceyi çadırda geçirdi. Ben de öyle yapmaya çalıştım fakat kokuya tahammül edemedim; ölü altın arayıcısının ve kestiği atının kokusu. Hayvanın eti çadırın arka tarafındaki derme çatma rafın üzerinde duruyordu. O kokuya katlanmaktansa ateş çukurunun yanına kıvrılıp geceyi yıldızların altında geçirmeye karar verdim. Soğuktu, fakat “kış soğuğu” dedikleri türden bir soğuk değildi — tenini üşütüyor ama kaslarına ve kemiklerine işlemiyordu. Charlie şafak söktükten yarım saat kadar sonra çadırdan çıktı; on yıl kadar daha yaşlı ve hayli kirli görünüyordu. Göğsünü tokatladığında üzerinden bir toz bulutu kalktı. Sabah banyosunun yerinde olacağına karar verdi. Altın arayıcısının tencerelerinden birini alıp dereye gitti, içine su doldurduktan sonra tencereyi ateşin üzerine koydu. Sonra derede derin bir yer buldu, soyunduktan sonra suya daldı. Suyun soğukluğu karşısında bir çığlık attı. Derenin kenarına oturup üzerine su serperek şarkı söyleyişini seyrettim; bir gece önce hiçbir şey içmemişti, ortalıkta her an patlamaya hazır doğasını kışkırtacak kimse yoktu ve kendimi bu ender rastlanan masumiyet gösterisi karşısında duygulanırken buldum. Charlie gençliğinde sıklıkla neşelenir, şarkılar söylerdi, fakat Commodore için çalışmaya başladıktan sonra daha sert ve ihtiyatlı biri olmuştu, bu yüzden onu karlı yüksek dağların arasında parıldayan derede çocuk gibi oynarken görmek hüzün vericiydi. Eski benliğini ziyaret ediyordu, fakat kısa bir ziyaretti, şimdiki benliğine dönmesinin çok sürmeyeceğini biliyordum. Nehirden çıplak çıkıp ateşin yanına koştu. Cinsel uzvu buruşmuştu ve yüzmenin onu her seferinde nasıl çocukluğuna döndürdüğüne dair bir espri yaptı. Tencereyi ateşin üstünden aldıktan sonra sıcak suyu başından aşağı döktü, bu da yeni bir coşkulu haykırma ve böğürme dalgasına neden oldu.</p>

<p>Kahvaltıdan sonra keyfinin yerinden oluşunu fırsat bilip onu diş fırçamı denemeye ikna ettim. “Evet, böyle,” dedim. “Aşağı ve yukarı. Şimdi de dilini güzelce fırçala.” Soluğunu içine çekip dilindeki nane tadını aldı ve hoşuna gitti. Diş fırçasını iade ettikten sonra, “Çok <i>ferah</i> bir duygusu var,” dedi.</p>

<p>“Ben de sana bunu anlatmaya çalışıyordum.”</p>

<p>“Bütün başım temizlendi sanki.”</p>

<p>“San Francisco’da senin için bir dış fırçası satın alabiliriz.”</p>

<p>“Almamız gerekecek sanırım.”</p>

<p>Atlarımıza binmeye hazırlanırken suyun öte yanındaki ormanın içinden oğlan ile Şanslı Paul’ün çıktığını gördüm. Oğlanın yüzü başı kan içindeydi, ölüden farkı yoktu. Beni gördü ve elini kaldırmasıyla atından yere düşmesi bir oldu. Yerde hareketsiz kaldı. Şanslı Paul onu hiç dikkate almadan su içmek için dereye doğru yürüdü.</p>
</body>
</html>