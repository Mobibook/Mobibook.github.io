<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<p class="n"><span style="font-size:1.5em">Oregon City’nin dışındaki barakamıza vardığımızda saat</span> gecenin onuydu. Kapı menteşelerinden sökülmüş, mobilya ters çevrilip parçalanmıştı; arka odaya gidip aynanın arkasındaki zulamızın gitmiş olduğunu keşfettiğimde şaşırmadım. Duvara sıkıştırılmış iki yüz dolardan daha fazla para vardı orada, fakat şimdi tek bir kâğıt sayfasından başka bir şey yoktu ve üzerinde şöyle yazıyordu:</p>

<p class="bosluk1"></p>

<p>Sevgili Charlie,</p>
<div class="mek">Bütün dolarları aldığım için orospu çocuğunun tekiyim. Sarhoşum fakat ayık olduğumda iade edeceğimi sanmıyorum. Kardeşinin dolarlarını da aldım. Üzgünüm Eli, bana şaşı bakmadığın zamanlarda senden hep hoşlandım. Beni bulmaya çalışabilirsin ve sana bu konuda şans dilerim. Her halükârda siz daha çok paralar kazanırsınız, para kazanmayı her zaman bildiniz. Bu veda etmenin tuhaf bir yolu ve daha sonra kendimi bu yüzden kötü bile hissetmeyeceğim. Kanımda ya da beynimde ya da insanı yöneten neyse orada bir sorunum var.</div>
<div class=" mek">—Rex</div>

<p class="bosluk1"></p>

<p>Sayfayı katlayıp duvardaki oyuğa geri koydum. Ayna yere düşüp parçalanmıştı, çizmemle yerdeki cam kırıklarını yana ittim. Düşünmüyor fakat bir düşüncenin ya da hissin gelmesini bekliyordum. Bu gerçekleşmediğinde vazgeçip Charlie’yi Nimble’ın sırtından indirmeye gittim. Crane ona bir damlalıklı şişe dolusu morfin vermişti ve neredeyse bütün yolculuğu katatonik bir halde yapmıştı. Zaman zaman onu Nimble’a bağlayıp iple çekmek zorunda kalmıştım. Birkaç kez elinin olmadığının idrakiyle sarsılarak kendine gelmişti. Tekrar tekrar aklından silinen bir şeydi, bu yüzden fark ettiğinde şoka uğrayıp sefil oluyordu.</p>

<p>Onu odasına götürdüm, çıplak ve yana eğik şilteye yığıldı. Uykuya dalmadan önce ona dışarı çıkacağımı söylediğimde nereye gittiğimi sormadı, umursayacak halde değildi zaten. Çenelerini birbirine çarpıp sargılı kolunu sallamak üzere havaya kaldırdı. Onu morfinli uykusuna terk ettim ve bir süre evimizin girişinde durup kırık dökük eşyalarımıza baktım. Hiçbir zaman sevmemiştim o evi; şimdi şarap lekeli çarşaflara, çatlak tabak ve fincanlara bakarken orada bir daha uyumayacağımı biliyordum. Kasabaya bir saatlik bir sürüştü. Zihnim kararlı, berrak ve odaklanmıştı. Günlerdir yol almış olmama rağmen en ufak bir yorgunluk hissetmiyor, hiçbir şekilde korkmuyordum.</p>

<p>Commodore’un malikânesi üst kattaki yarı aydınlık odasının dışında karanlıktı. Gökyüzünde ay yüksek ve parlaktı, bu yüzden arazinin sınırında bulunan yıllanmış sedir ağacının gölgesine gizlendim. Hizmetçi kızlardan birinin kolunun altında boş bir küvetle arka kapıdan çıktığını gördüm. Bir şeye kızmış gibiydi ve evin arka tarafındaki barakasına giderken sessizce sövdü. On beş dakika kadar çıkmasını bekledim; çıkmayınca bahçeyi çömelmiş bir vaziyette kat edip eve doğru ilerledim. Kız arka kapıyı kilitlememişti, doğru mutfağa daldım. Mutfak sakin, temiz ve tertipliydi. Commodore kıza ne yapmıştı acaba? Kızın barakasına bir kez daha göz attım; yakıp pencerenin kenarına koyduğu mum dışında her şey sessiz ve aynı görünüyordu.</p>

<p>Halı döşeli merdiveni çıkıp Commodore’un kapısının önünde durdum. Kapıdan birini fırçalayıp aşağıladığını duydum; kimdi bilmiyorum, ağzından sadece özür sözcükleri çıktığı için kim olduğunu ve neyi yanlış yaptığını anlayamadım. Yeterince hakarete maruz kaldıktan sonra odayı terk etmek üzere kapıya doğru yürümeye başladı; ayak sesleri yaklaşırken kapının yanındaki duvara yaslandım. Üzerimde silah yoktu, güdük bir bıçak sadece. Bıçağı elime aldım. Fakat kapı açıldı ve adam beni fark etmeden merdivenden aşağı indi. Hizmetçi kızın barakasına girişini izledim; adam pencerede belirip nefretle malikâneye baktı ve gözlerindeki incinmişliği seyretmek için gölgeye gizlendim. Gudubet yüzü şiddet dolu bir hayatı betimliyordu, fakat yine de Commodore’un aşağılamaları karşısında öylece durmaktan başka bir şey gelmemişti elinden. Mumu üfledi ve baraka tekrar karanlığa gömüldü. Hole döndüm. Kapı açık kalmıştı. İçeri girdim.</p>

<p>Commodore’un dairesi üst katın tamamını kapsıyordu ve bu devasa alanda duvar yoktu, oda yoktu, ama eşyalar oda varmış gibi gruplandırılmıştı. Birkaç fener ya da titrek lamba dışında karanlıktı içerisi. Çin paravanının ardından mavi puro dumanı yükseliyordu; Commodore’un sesini duyduğumda yalnız olmadığını düşünüp durakladım. Fakat ikinci bir ses duymayınca kendi kendine konuştuğunu çıkarsadım. Küvetin içine yatmış hayali bir konuşma yapıyordu ve içimden, insanı küvette kendi kendine konuşmaya iten nedir acaba, diye geçirdim. Bıçağın sapını kavrayıp ses çıkarmamak için bir dizi halının üzerinden ona doğru yürüdüm. Paravanın arkasına geçip bıçağı havaya kaldırdım, Commodore’un çıplak kalbine saplamaya hazırdım; fakat gözleri pamuktan bir bezle örtülüydü ve kolumun yanıma doğru indiğini hissettim. Karşımda ülkenin en nüfuzlu adamlarından biri bakırdan bir küvetin içinde sarhoş yatıyordu; bedeni kılsız, göğsü göçük ve kemikli, purosunun külü tehlikeli bir biçimde uzamış. Sesi tizdi:</p>

<p>“Beyler, sıklıkla sorulan bir sorudur ve bugün ben size yöneltiyorum, bakalım yanıtını biliyor musunuz? Bir insanı büyük kılan nedir? Kiminiz servet diyecektir. Kiminiz kişiliği diyecektir. Kiminiz büyük adam diye hiç öfkelenmeyen adama denir diyecektir. Kiminiz Tanrı’ya tutkuyla iman eden adamdır diyecektir. Fakat ben size bir insanı büyük kılan asıl şeyin ne olduğunu söylemek için buradayım ve bugün sözlerimi can kulağıyla dinleyeceğinizi, kalben ve ruhen benimseyip anlamına varacağınızı umuyorum. Çünkü evet! Size büyüklük bahşetmek istiyorum.” Başını salladı ve hayali alkışı kabul etmek için elini kaldırdı. Ona bir adım daha yaklaşıp bıçağı yüzüne doğrulttum. Fakat elime fırsat geçmişken onu öldürmem gerektiğini bilmeme rağmen ne diyeceğini merak ediyordum. Elini indirip purosundan uzun bir duman aldı. Bu ucundaki külü sarstı ve kül suya dökülüp bir tıslama çıkardı; külün düştüğünü tahmin ettiği yerde parmaklarıyla suyu karıştırdı. “Teşekkür ederim,” dedi. “Teşekkür ederim, teşekkür ederim.” Durakladı, ciğerlerine hava çekti. Bu kez vurgulayarak ve sesini yükselterek devam etti. “Büyük adam maddi dünyada bir boşluk saptayıp ona <i>kendi özünü</i> zerk edebilen adamdır! Büyük adam <i>sırf irade gücüyle</i> kendi talihini yaratabilen adamdır! Büyük adam, öyleyse, <i>hiçten bir şey</i> yaratan adamdır! Ve etrafınızdaki dünya, beyler, ve bunu söylerken bana inanın — hiçtir!”</p>

<p>Bir anda üzerine atıldım. Bıçağı yere fırlatıp omuzlarından tuttuğum gibi başını suya daldırdım. Çırpınıp debelenmeye başladı; öksürdü, boğuldu ve, <i>heş, heş, heş!</i> gibi sesler çıkardı. Çıkardığı sesler küvetin duvarlarında yankılandı ve bacaklarımdan gövdeme kadar gıdıklandım. Commodore’un hayat içgüdüsü canlandı ve direngenliği arttı, fakat bütün ağırlığımla bastırıyordum, hareket etmesi mümkün değildi. Çok güçlü ve haklı hissediyordum kendimi, dünyada hiçbir şey beni o işi tamamlamaktan alıkoyamazdı.</p>

<p>Bez yüzünden düşmüştü ve suyun altından bana bakıyordu. Ona bakmayı istememekle birlikte bakmamanın yakışık almayacağını düşünerek gözlerimi gözlerine diktim. Gördüğüm şey beni şaşırttı, çünkü korkuyordu sadece, daha önce ölen bütün diğerleri gibi. Beni tanıdı, fakat o kadar. Beni görmesini ve bana saygısızca davrandığı için pişmanlık duymasını istedim, fakat ona zaman yoktu. Bana sorarsanız zihninde bir renk patlaması yaşadı, sonra sonsuz bir boşluk, gece ya da bütün gecelerin karışımı gibi.</p>

<p>Commodore can verdi. Sonra onu başının yarısı suyun üzerinde olacak şekilde doğrulttum, kendi kendine boğulduğu izlenimi uyandırsın diye. Saçı alnına yapışmıştı ve purosu suyun üzerinde yüzüyordu; kapanış sahnesinde saygı uyandıracak hiçbir şey yoktu. Ön kapıdan çıkıp eve sürdüm. Vardığımda Charlie uyuyordu ve yolculuk yapmaya hiç istekli değildi. İtirazlarına rağmen onu kaldırdım ve Nimble’a bağladıktan sonra anneme doğru yola çıktım.</p>
</body>
</html>