<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<p class="n"><span style="font-size:1.5em">At bakıcısının işini bitirdikten sonra Mayfield’in</span> salonunu ziyaret ettik. Bizi kapısında görünce şoka uğradı, uzunca bir süre nutku tutuldu ve kımıldayamadı; onu kanepeye yönlendirdim, oturup kaderini bekledi. Charlie’ye, “Bu dün gecekinden çok farklı,” dedim.</p>

<p>“Adam aslında bu,” dedi Charlie. “Onu görür görmez anlamıştım.” Sonra Mayfield’e hitaben, “Tahmin edebileceğin gibi, yardımcılarını hakladık,” dedi. “Dördünü de, at bakıcısını da, ki talihsizlikti, hesapta yoktu. Lafı fazla uzatmadan bütün bunların senin başının altından çıktığını söyleyeceğim, çünkü sana kızıl postu bütün iyi niyetimizle getirdik ve çalınmasının bizimle hiçbir ilgisi yok. Dolayısıyla, adamlarının ve çocuğun ölümünden sen sorumlusun, biz değiliz. Senden bu konuda benimle hemfikir olmanı istemiyorum, sözlerimi idrak et yeter. Anlatabildim mi?”</p>

<p>Mayfield cevap vermedi. Gözlerini arkamdaki duvarda bir noktaya dikmişti. Neye baktığını görmek için arkama döndüğümde hiçbir şeye bakmadığını keşfettim. Tekrar ona baktığımda avuçlarıyla gözlerini ovuşturuyordu, yıkanıyormuş gibi.</p>

<p>“Pekâlâ,” diye devam etti Charlie. “Bu bölümden hoşnut kalmayacaksın, fakat kardeşimle bana yüklediğin zahmetin bedelini ödemelisin. Duyuyor musun beni, Mayfield? Evet, şu soruyu yanıtlamanı istiyorum, hemen. Kasa nerede?”</p>

<p>Mayfield o kadar uzun süre sessiz kaldı ki soruyu duymadı sandım. Charlie söylediğini tekrarlamak için ağzını açmak üzereydi ki Mayfield ancak fısıltı olarak çıkan bir sesle, “Sana söylemeyeceğim,” dedi. Charlie yanına gitti. “Kasanın nerede olduğunu söyle yoksa tabancamın kabzasını kafana indireceğim.” Mayfield bir şey demeyince Charlie tabancasını kılıfından çıkarıp namlusundan kavradı. Bir an durakladıktan sonra tabancanın cevizden kabzasını Mayfield’in kafasına indirdi. Mayfield kanepeye yığılıp başını tuttu, bastırılmış sesler çıkardı; sıkılmış dişlerin arasından bir tür ciyaklama, ki fevkalade haysiyetsizce buldum. Başı anında kanamaya başladı. Charlie adamı doğrulturken avucuna mendilini koydu. Mayfield mendili yaranın üzerine herkesin yapacağı gibi yuvarlayıp koyacağına başına masa örtüsü gibi yaydı; tepesi kel olduğu için kan mendili başına güzelce yapıştırdı. Onu bunu yapmaya ne itmiş olabilirdi? Düşüncesiz bir esinlenme miydi, yoksa bir yerde öğrendiği bir şey mi? Mayfield asık suratıyla bize baktı. Ayağında çizmesinin sadece teki vardı; çıplak ayağının kırmızı, parmaklarınınsa şiş olduğunu fark ettim. “Mayasıl olmuşsun, Mayfield,” dedim.</p>

<p>“Mayasıl da ne?” diye sordu.</p>

<p>“Ayağındaki sorun.”</p>

<p>“Ayağımdaki sorunun ne olduğunu bilmiyorum.”</p>

<p>“Bana sorarsan mayasıl,” dedim.</p>

<p>Charlie parmaklarını şaklattı, hem beni susturmak hem de Mayfield’in dikkatini çekmek için. “Bu kez,” dedi, “yanıt vermezsen sana iki kez vuracağım.”</p>

<p>“Hepsini almana izin vermem,” dedi Mayfield.</p>

<p>“Kasa nerede?”</p>

<p>“Çalıştım ben o para için. Almaya hakkın yok.”</p>

<p>“Doğru.” Mayfield’e tabancanın kabzasıyla iki kez vurdu ve adam bir kez daha kanepede iki büklüm olup inledi. Charlie vurmadan önce mendili kafasından almamıştı, darbeler nahoş ıslak bir ses çıkarmıştı. Charlie, Mayfield’i tekrar doğrulttuğunda çenelerini sıkmıştı ve derin soluklar alıyordu. Kafası olduğu gibi kana bulanmıştı — mendilden kan damlıyordu. Alt dudağını öne çıkarıp bir cesaret gösterisi sunmaya çalıştı, fakat saçma görünüyordu, kasap vitrininde sergilenen bir şey gibi. Çenesinden ve boynundan aşağı akan kan yakasından içeri süzülüyordu. Charlie, “Bir konuda anlaşalım,” dedi. “Senin paran gitti. İşin gerçeği bu ve buna karşı koyarsan seni önce öldüreceğiz, <i>sonra</i> kasanı bulacağız. Buna kafa yormanı istiyorum: Hâlihazırda yitirilmiş bir şey için acı çekerek ölmenin anlamı var mı? Bir düşün. Mantıklı davranmıyorsun.”</p>

<p>“Öyle ya da böyle beni öldüreceksiniz.”</p>

<p>“Bu tam da doğru değil,” dedim.</p>

<p>“Değil,” dedi Charlie.</p>

<p>“Bana şeref sözü veriyor musunuz?” diye sordu Mayfield.</p>

<p>Charlie bana baktı, gözleri, <i>Yaşamasına izin versek mi, </i>diye soruydu. Benimkiler, <i>umurumda değil,</i> diye yanıt verdi. “Parayı bize verirsen seni bulduğumuz gibi bırakacağız, hayatta ve soluk alarak.”</p>

<p>“Şerefin üzerine yemin et.”</p>

<p>“Şerefim üzerine yemin ediyorum,” dedi Charlie.</p>

<p>Mayfield bir şeytanlık belirtisi arayarak yüzünü inceledi. Tatmin oldu ve bana baktı. “Sen de yemin ediyor musun?”</p>

<p>“Ağabeyim öyle diyorsa, öyledir. Fakat seni öldürmeyeceğime yemin etmemi istiyorsan, ediyorum.”</p>

<p>Ağırlaşmış mendili başından alıp yere fırlattı; mendil yere düşerken dalgalandı ve Mayfield mendile tiksinerek baktı. Yeleğini düzelttikten sonra ayağa kalktı, topuklarının üzerinde titredi, sonra tekrar oturdu, sarf ettiği güçten bayılmak üzereydi. “Bir içkiye ihtiyacım var. Bir de başımı silmek için bir şeye. Otelimde bu şekilde görünmek istemiyorum.” Ona bir duble brendi koydum, iki büyük yudumda içti. Charlie tuvalete girip birkaç havlu, bir çanak su ve bir el aynasıyla döndü. Bunları Mayfield’in önündeki sehpaya koydu ve Mayfield silinirken biz onu seyrettik. Silinirken duygularını belli etmedi, ona bu yüzden gizli bir hayranlık duydum. Bütün altın birikimini ve parasını yitirmek üzereydi, fakat sakal tıraşı olan bir adamdan daha kaygılı görünmüyordu. Aklından ne geçtiğini merak ettim ve bunu ona sordum; plan yapmakta olduğunu söylediğinde ona ne tür planlar yaptığını sordum. Aynayı masanın üzerine koyup, “Bu tamamen sizin bana paramın ne kadarını bırakacağınıza bağlı,” dedi.</p>

<p>“Bırakmak mı?” dedi Charlie, kaşlarını kaldırarak. Mayfield’in çekmecelerini karıştırıyordu. “Sana bir şey bırakmayacağımızın anlaşıldığını sanıyordum.”</p>

<p>Mayfield soluğunu bıraktı. “Hiç, öyle mi? Gerçekten hiçbir şey bırakmayacak mısınız?”</p>

<p>Charlie bana baktı. “Plan böyle değil miydi?”</p>

<p>“Plan, yanılmıyorsam, onu öldürmekti. Şimdi planı değiştirdiğimize göre bu yeni durumu konuşabiliriz en azından. Onu meteliksiz bırakmanın gaddarlık olacağını itiraf etmeliyim.”</p>

<p>Charlie’nin gözleri karardı ve içe doğru döndü. Mayfield, “Bana aklımdan ne geçirdiğimi sordun. Söyleyeceğim sana,” dedi. “Benim konumumda birine, bugün bana vurduğunuz darbeden sonra, girebileceği iki yol kalıyor. Yaralı bir kalp ve deli nefretini karşısına çıkan herkesle paylaşma kararlılığıyla dünyaya yürümek; ya da boş bir kalple baştan başlamak, o zaman da kasvetli zihnini besleyebilmek ve olumlu bir başlangıç yapabilmek için kalbini sadece gurur verici şeylerle doldurması gerekir.”</p>

<p>“Konuşurken bir yandan da uyduruyor mu bu?” diye sordu Charlie.</p>

<p>“Ben ikinci yolu seçeceğim,” diye devam etti Mayfield. “Tekrar inşa etmeye ihtiyaç duyan bir adamım ve üzerinde çalışacağım ilk şey amaç bilincimi geliştirmek olacak. Kendime kim olduğumu hatırlatmam gerekecek, ya da bir zamanlar kim olduğumu, çünkü bu pamukla doldurulmuş hayat beni tembelleştirdi. Sizin beni bu kadar kolay alt etmeniz bunu kanıtladı.”</p>

<p>“Ataletini ve korkaklığını tembellik olarak tanımlıyor,” dedi Charlie.</p>

<p>“Ardımızda beş leş bırakmışken,” dedim, “onu alt etmemizi kolay olarak tanımlıyor.”</p>

<p>“Tanımlama sorunu var,” dedi Charlie.</p>

<p>Mayfield, “Umudum, size açıklıkla söyleyeceğim ki, bana Oregon City’deki kasabanıza ulaşmama yetecek kadar yol parası bırakmanız,” dedi. “Hemen yola çıkıp James Robinson denen o tırpan bıçaklı köpeği harcamak için.”</p>

<p>Bunu söyler söylemez ikimizin de aklından aynı kötü düşünce geçti.</p>

<p>“Bana bunun mükemmeliyet olmadığını söyleyebilir misin?” diye sordu Charlie.</p>

<p>“Fakat çok trajik,” dedim.</p>

<p>“Bana yaptığından sonra o haydut tanıdığınızı koruyacak mısınız?” dedi Mayfield öfkeyle. “Bana amacıma ulaşabilmem için yardım etmeniz sadece adil ve uygun olur. Bütün kazancımı aldınız, fakat servetimin bir kısmını bana bırakırsanız kısmen de olsa günahınızdan arınabilirsiniz.”</p>

<p>Bu ahlâkçı konuşma kaderini mühürledi ve Mayfield’e yüz dolar vermeye karar verdik, Oregon City’ye ulaşmasına yetecek kadar; oraya ulaştığında sorduğu ilk insan ona Robinson’ın ölmüş olduğunu söyleyince bizim bunu başından beri bildiğimizi ve onunla eğlendiğimizi anlayıp öfkeden kuduracaktı. Parayı ona otelin bodrumunda bulunan kasasından aldığımız damgalı altınla ödedik. Mayfield kasanın açık ağzına bakıp, “Hayatımda ilk kez talihli olmuştum. Altın ve banknotlarla dolu bir kasam vardı. Bunu söyleyebilecek çok insan yoktur,” dedi. Başını ciddiyetle salladı, fakat cesaret gösterisi bir süre sonra yerini duygusallığa bıraktı; yüzü çöktü, gözlerinden yaşlar fışkırmaya başladı. “Lanet olsun, talihe tutunmak çok zor!” dedi. Yüzünü silerken olabildiğince kızgın ve içten, fakat sessizce küfür etti. “Bedenimde talih hissetmiyorum artık; işin doğrusu bu.” İplerini ölü bir farenin kuyruğunu tutar gibi tuttuğu para kesesiyle acıklı görünüyordu. Peşinden dışarı çıktık, giysilerini ve eyer çantalarını toparlayıp çıkışını seyrettik. Bir konuşma yapmak ister gibiydi, fakat ya sözcükleri bulamadı ya da bizi sözcüklerine layık görmedi, çünkü sessiz kaldı. Atına bindi, küçük bir baş selamı verdikten sonra gözlerinde, sizden hoşlanmıyorum, bakışıyla uzaklaştı. Kasada yatan serveti saymak için bodruma döndük. Kâğıt paraları paylaşıp cebimize koyduk; bin sekiz yüz dolar. Altın yanımızda taşıyamayacağımız kadar ağırdı, bu yüzden bodrumun uzak köşesinde duran koca göbekli sobanın altına gizledik. Sobayı ileri geri taşıyabilmek için borusunu bacadan sökmek zorunda kaldık, ikimizin de üstü başı kurum içinde kaldı; fakat bitirdiğimizde hiç kimsenin hâzinemizi bulamayacağından emindim, çünkü oraya bakmak kimsenin aklına gelmezdi. Yaklaşık olarak on beş bin dolar değerinde bir servet söz konusuydu; benim payıma düşen birikimimi üçe katlıyordu. Küflü bodrumdan aydınlığa çıkarken aynı anda iki şey hissettim: Bu talih değişikliğinden ötürü bir sevinç, fakat aynı zamanda <i>daha</i> sevinçli olmadığım için bir boşluk duygusu; daha doğrusu, sevincimin zorlama ya da sahte olduğu korkusu. İnsan hiçbir zaman gerçekten mutlu olamayacak şekilde yaratılmış belki, diye geçirdim içimden. Belki dünyada öyle bir şey yok aslında.</p>

<p>Otelin hollerinde yürürken fahişeler Mayfield’in başından yara almış olarak ayrıldığını ve avcıların ortadan kaybolduğunu konuşuyorlardı. Charlie’nin fahişesini gördüm, son seferden daha az yeşil görünüyordu. Onu kenara çekip muhasebecinin nerede olduğunu bilip bilmediğini sordum.</p>

<p>“Onu doktora götürdüler.”</p>

<p>“İyi mi?”</p>

<p>“Sanırım. Onu sürekli doktora götürürler.”</p>

<p>Eline yüz dolar sıkıştırdım. “Döndüğünde bunu ona vermeni istiyorum.”</p>

<p>Paraya bakakaldı. “Aman Tanrım.”</p>

<p>“İki hafta sonra döneceğim. Paranın eline geçmediğini öğrenirsem bedelini ödersin, anlıyor musun?”</p>

<p>“Bayım, ben sadece bu holde duruyordum.”</p>

<p>Bir çift kartal çıkarıp uzattım. “Bu senin için.”</p>

<p>Parayı cebine koydu. Charlie’nin gittiği yöne doğru baktıktan sonra, “Kardeşin <i>bana</i> yüz dolar bırakmaz, değil mi?” diye sordu.</p>

<p>“Bırakacağını sanmıyorum.”</p>

<p>“Romantizm sadece senin kanında var, öyle mi?”</p>

<p>“İkimizin de kanı aynı, sadece onu farklı biçimlerde kullanıyoruz.”</p>

<p>Dönüp yürüdüm. Beş-altı adım atmıştım ki, “Bunu hak etmek için onun ne yaptığını söyler misin bana?” diye sordu.</p>

<p>Durdum ve düşündüm. “Güzel ve bana karşı sevecendi.”</p>

<p>Zavallı fahişenin yüzünü görmeliydiniz, ne düşüneceğini bilemedi. Odasına girdi, kapıyı çarptı ve iki çığlık attı.</p>
</body>
</html>