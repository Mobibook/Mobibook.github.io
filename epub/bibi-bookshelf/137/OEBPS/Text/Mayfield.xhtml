<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<p class="n"><span style="font-size:1.5em">Mayfield’in salonunun önünden geçerken içeri bir göz</span> attım; Mayfield ile fahişe gitmişler ve kürk aparatı doğrultulmuştu. Holün sonuna doğru fahişelerden biri başını kapımın yanındaki kapıya dayamış öylece duruyordu. Yanına gidip Charlie’yi görüp görmediğini sordum. “Az önce beni kapıya koydu,” dedi. Yüzünün rengi yeşile çalıyordu; feci akşamdan kalmaydı. Öğürdü ve ağzını yumruğuyla kapattı. “Oo, Tanrım,” dedi. Odamın kapısını açıp ondan Charlie’ye acele etmesini söylemesini istedim. “Ona hiçbir şey söylemeyeceğim, efendim. Bu uzun saatleri tek başıma geçirmek üzere doğru yatağıma gidiyorum.” Yürüyüşünü seyrettim; yumruğu duvarda, adımları kararsız. Charlie’nin kapısı kilitli değildi, çaldığımda yalnız kalmak istediğini bildiren boğuk bir ses çıkardı. Seslendiğimde kapıya üryan gelip beni içeri aldı.</p>

<p>“Neredeydin?” diye sordu.</p>

<p>“Dün geceki kızla yürüyüşe çıktım.”</p>

<p>“Hangi dün geceki kız?”</p>

<p>“Güzel ve zarif olan.”</p>

<p>“Güzel ve zarif bir kız mı vardı dün gece?”</p>

<p>“Sen kahkaha atmaktan hiçbir şeyi fark edecek halde değildin. Yüzüne baksana, kıpkırmızı.”</p>

<p>Mayfield’in salondan gelen kısık ve öfkeli sesini duyabiliyordum. Charlie’ye kızıl kürkün kayıp olduğunu söylediğimde gerildi. “Ne demek kayıp?”</p>

<p>“Kayıp işte. Yerinde değil. Aparat devrilmişti, biri kürkü bıçakla kesip almış.”</p>

<p>Bir süre düşündükten sonra giyinmeye başladı. “Mayfield ile konuşurum,” dedi, pantolonunu giyerken inleyerek. “Dün gece gayet güzel anlaştık. Maaşa bağladığı o iğrenç avcılardan biri almıştır mutlaka.”</p>

<p>Çıktı ve kendimi alçak hasır koltuğa bıraktım. Charlie’nin şiltesinin yerde olduğunu fark ettim; bıçakla doğranmış, dolgusu dışarı fırlamıştı, içimden, uç cinselliğe olan düşkünlüğü bir gün bitecek mi, diye geçirdim. O ve Mayfield tartışıyorlardı fakat söylenenleri anlayamıyordum. Bedenim yanıyordu yorgunluktan, uykuya dalmak üzereyken Charlie odaya girdi; yüzü sert, yumrukları sıkılmış. “Sesini yükseltmeyi biliyor bu adam,” dedi. “Amma kabadayı.”</p>

<p>“Kürkü bizim aldığımızı mı düşünüyor?”</p>

<p>“Kesinlikle öyle düşünüyor. Nedenini biliyor musun? Avcılarından biri seni holde koltuğunun altında kürkle telaşla yürürken gördüğünü iddia ediyor. Mayfield’e odalarımızı ve çantalarımızı altüst etmesini söyledim, fakat o kadar alçalmayacağını söyledi. Fahişesine bir şey fısıldadı, kız hızla gitti. Avcıları çağırmaya herhalde.” Pencereye yürüyüp ana caddeye baktı. “Bize böyle bir oyun oynamış olmaları kanıma dokunuyor. Kendimi bu kadar kötü hissetmeseydim peşlerine düşerdim.” Bana baktı. “Ya sen, kardeşim? Kendini kavgaya hazır hissediyor musun?”</p>

<p>“Pek sayılmaz.”</p>

<p>Gözlerini kısıp, “Nedir ceketinin altındaki?” diye sordu.</p>

<p>“Kızın hediyesi.”</p>

<p>“Geçit töreni de tertiplenecek mi?”</p>

<p>“Bana onu hatırlatacak basit bir kumaş parçası. Bir <i>bombonyer,</i> annemizin diyeceği gibi.”</p>

<p>Dişlerini emdi. “Onu takmasan iyi edersin,” dedi kararlılıkla.</p>

<p>“Çok pahalı bir kumaş, sanıyorum.”</p>

<p>“Kız seninle dalga geçmiş.”</p>

<p>“Ciddi bir insan o.”</p>

<p>“Ödül almış bir kazı andırıyorsun.”</p>

<p>Kumaşı çözdüm, küçük bir kare biçiminde katladım. Yanımda taşımaya ama sadece yalnızken çıkarmaya karar verdim. “Kimin yüzü kırmızı şimdi?” dedi Charlie. Pencereye döndü ve pervazı tıklatarak, “Aha, buyur,” dedi.</p>

<p>Pencereye gittim ve fahişenin en yapılı avcıyla konuştuğunu gördüm. Avcı durmuş onu dinliyor, başını sallarken bir yandan da sigara sarıyordu; fahişe bitirdiğinde ona bazı talimatlar verdi ve fahişe otele doğru yürümeye başladı. Gözden kayboluncaya kadar izledim onu, sonra avcıya baktım tekrar. Pencerede olduğumuzu görmüştü, sarkık kenarlı sivri şapkasının altından bize bakıyordu. “Böyle bir şapka <i>nereden</i> satın alınır?” diye merak etti Charlie. “Kendileri yapıyor herhalde.” Avcı sigarasını yaktı, bir duman bulutu üfledikten sonra otelin aksi istikametinde yürümeye başladı. Charlie bacağını tokatlayıp yere tükürdü. “İtiraf etmekten nefret ediyorum, fakat işimiz bitik. Bana çift kartallarını ver, benimkileri de iade edeceğim.”</p>

<p>“Parayı iade etmek suçu kabullenmek anlamına gelir.”</p>

<p>“Çatışmak ya da kaçmak dışında tek seçeneğimiz bu, ikisini de yapacak durumda olmadığımıza göre. Hadi, ver parayı.” Yanıma gelip avucunu uzattı. Ceplerimi arıyormuş gibi yaptım, beni hemen ele veren acıklı bir pantomim. Charlie kalın boynunu kaşıyıp, “Kadına verdin, değil mi?” dedi.</p>

<p>“O para bana aitti. Bir insanın hak ederek kazandığı parayla ne yaptığı kimseyi ilgilendirmez.” Fahişesinin ağzını sıkılı yumruğuyla kapattığını hatırlayarak, “Sen seninkini fahişeye vermedin mi sanki?” dedim.</p>

<p>“Biliyor musun, bunu düşünmemiştim.” Para kesesine baktı ve acı bir kahkaha attı. “Üstelik Mayfield kızların onun ikramı olduğunu söylemişti.”</p>

<p>Salondan bağrışma sesleri geldi. Bir zil çaldı, bir bardak kırıldı.</p>

<p>“Adama parasını kendi cebimizden iade etmeyi önermeyeceksin herhalde?” dedim.</p>

<p>“Hayır, onunla arkadaş olmaya o kadar da meraklı değilim. Eşyalarımı toplayayım, sonra seninkileri alırız. Senin odanın penceresinden çıkıp görünmeden topuklamayı umalım. Mecbur kalırsak çatışırız ama bir gün daha beklemeyi yeğlerim, kendimizi yüzde yüz hissettiğimizde.” Çantasını eline alıp odayı taradı. “Her şeyi aldık mı? Evet? Pekâlâ. Holü mutlak bir sessizlik içinde geçelim.”</p>

<p>Mutlak sessizlik, diye geçirdim içimden odama doğru sessiz adımlarla yürürken. Sözcükleri şiirsel bulmuştum bir şekilde.</p>
</body>
</html>