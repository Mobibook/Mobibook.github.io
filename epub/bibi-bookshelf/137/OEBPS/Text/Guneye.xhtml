<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<p class="n"><span style="font-size:1.5em">Güneye doğru sürdük. Nehir kıyısı kumlu fakat sertti,</span> nehrin iki farklı yakasında rahat bir tempoyla ilerledik. Güneş ağaç tepelerinden sızıp yüzümüzü ısıtıyordu. Su berraktı, akıntıya karşı bir metre uzunluğunda alabalıklar yüzüyor ya da suda öylece asılı kalıyorlardı, şişman ve tembel. Charlie seslenip Kaliforniya’dan etkilendiğini söyledi, havasında bir şey vardı, şanslı bir enerji, kendi deyimiyle. Ben öyle hissetmedim, fakat ne demek istediğini anladım. Akarsu gibi pitoresk bir şeyin estetik huzur vermekle kalmayıp aynı zamanda altın sunmasıyla ilgiliydi; toprağın sana baktığı, senden yana olduğu düşüncesi. Altına Hücum furyasının altında yatan da buydu belki: İnsanın kendini talihli hissetme arzusu; talihsiz kitlenin başkalarının talihinin derisini yüzme ya da ödünç alma umudu; kaderini değiştirme umudu. Kışkırtıcı ve kendimi sakınmam gereken bir düşünce, diye geçirdim içimden. Benim için talih hak ettiğin ya da kişiliğinin gücüyle yarattığın bir şeydi. Ona samimiyetle denk gelmen gerekirdi; hileyle, blöfle falan elde edemezdin.</p>

<p>Fakat Kaliforniya beni bu konuda haksız çıkardı. Su içmek için mola vermiştik ki ormandan kızıl tüylü ayı çıktı ve nehrin öte yanında, otuz metre uzağımızda durdu. Yetişkin bir ayıydı ve sarı-kızıl olacağını düşündüğüm postu gerçekten elma kızılıydı. Bize merakla baktıktan sonra ormana doğru koşmaya başladı. Charlie silahını kontrol edip peşinden gitmeye davrandı ve ben kıpırdamayınca bana ne beklediğimi sordu.</p>

<p>“Bu Mayfield’in nerede yaşadığını bile bilmiyoruz,” dedim.</p>

<p>“Nehrin aşağısında yaşadığını biliyoruz.”</p>

<p>“Bütün sabah nehrin aşağısına doğru at sürdük. Ya geçmişsek? Atıma ölü bir ayı bağlıyken tekrar tepeleri tırmanmak istemem.”</p>

<p>“Mayfield’i sadece postu ilgilendiriyor.”</p>

<p>“Hangimiz yüzeceğiz postunu?”</p>

<p>“Onu kim vurursa öteki.” Nimble’dan uzaklaştı. “Gerçekten gelmiyor musun benimle?”</p>

<p>“Gelmem için bir neden yok.”</p>

<p>“Bıçağını hazırla o zaman,” dedi, ormana dalarak. Bir süre durdum orada; Charlie’nin silahının sesini duymamayı umarak alabalıkları seyrettim; Tub’ın kötüye gitmekte olan gözünü kontrol ettim. Fakat Charlie iyi bir avcı ve keskin nişancıydı, beş dakika sonra silahı patladığında kaderime razı olup elimde bıçağımla silah sesinin geldiği yöne yürüdüm. Charlie’yi ölü ayının yanında buldum. Soluk soluğa kalmıştı ve gülüyordu. Çizmesiyle dişi ayının karnını dürttü.</p>

<p>“Yüz doların ne kadar olduğunu biliyor musun?” diye sordu. Bilmediğimi söyleyince, “Yüz dolardır,” dedi.</p>

<p>Ayıyı sırtüstü çevirip bıçağımı göğsünün ortasına sapladım. Ben her zaman hayvanların iç organlarının insanların iç organlarından daha kirli olduğu duygusunu taşımışımdır, ki bedenimize soktuğumuz zehirleri düşününce hiçbir mantığı yok, biliyorum; fakat elimde değildi. Bu yüzden ayının postunu yüzmek zorunda kalmış olmaktan hiç hoşnut değildim. Charlie soluklandıktan sonra yolda nehirden uzaklaşıp batıya doğru giden bazı izler gördüğünü söyledi ve patron Mayfield’in kampını aramaya gitti. Üç çeyrek saat sonra dişi ayının kürkünü ve kanlı ellerimi yıkıyordum. Kara gözlü postu eğrelti otlarının üzerine yaymıştım. Hayvanın karkası yanımda yatıyordu, ne dişiydi artık ne de erkek; kendinden geçmiş ve sayıları giderek artan koca kıçlı sineklerle canlı kaburgalı bir et yığını. Sineklerin sayısı o kadar arttı ki hayvanın eti görünmez oldu. Sineklerin vızıltısından kendi düşüncelerimi duyamaz oldum. Neden çıkarır sinekler o sesi? Bağırmak gibi gelmez mi onlara? Vızıltının birden kesildiğini duyunca irice bir yırtıcının gelip sineklerin kaçmasına neden olduğunu düşünerek yıkama işinden başımı kaldırdım; fakat sinekler dişi ayının üzerindeydiler hâlâ. Hepsi vızıldamayı kesmişti ve keyiflerine göre açıp kapattıkları kanatları dışında bütünüyle hareketsizdiler. Onları aynı anda susmaya iten neydi? Bunu hiçbir zaman bilemeyecektim. Charlie keşiften döndüğünde deli gibi vızıldıyorlardı yine. Charlie elini ağzına götürüp tiz bir ıslık öttürdü. Bunun üzerine sinekler kara bir kütle halinde ayının üstünden havalandılar. Leşi görünce kardeşim beni uzaktan selamladı: “Tanrı’nın küçük kasabı. Tanrı’nın kendi bıçağı ve vicdanıyla üstelik.”</p>
</body>
</html>