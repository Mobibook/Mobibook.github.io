<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<p class="n"><span style="font-size:1.5em">Jacksonville’e vardığımızda Charlie’nin dışarıda yatma</span> kararına sadık kalıp kalmayacağını merak ediyordum; fakat önünden geçtiğimiz ilk barın aydınlık penceresine bakış biçiminden kalmayacağını anladım. Atlarımızı gece için ahıra bağladık. Ahırcıya yağız atı nallamasını söyleyip Tub için bir fiyat vermesini istedim. Adam fenerini Tub’ın sakat gözüne tuttuktan sonra bana ancak sabaha, ona daha iyi bakma fırsatı bulduktan sonra fiyat verebileceğini söyledi. Charlie ile kasabanın merkezinde ayrıldık. Charlie içmek ve yemek istiyordu. Buluşma yeri olarak oteli gösterdi, başımı salladım.</p>

<p>Yağmur dinmişti; şimdi ay bütün ve alçak, yıldızlar parlaktı. Mütevazı bir restorana girip pencerenin yanında bir masaya oturdum. Boş masanın üzerine koyduğum ellerime baktım. Gezegenlerin ışığında hareketsiz ve soluktular, bana aitmiş gibi durmuyorlardı. Bir çocuk gelip masanın üzerine bir mum koydu ve etkinin içine etti. Duvara asılmış yemek listesini inceledim. Boş mideyle yatmış olmama rağmen kahvaltıda pek az yemiştim, karnım zil çalıyordu. Fakat yemekleri fazlasıyla yağlı buldum. Garson yanıma gelip elinde kalemle hafifçe eğildiğinde fazla yağlı olmayan bir şey önermesini istedim.</p>

<p>“Bu gece aç değil misiniz, efendim?”</p>

<p>“Ölmek üzereyim açlıktan,” dedim. “Fakat bira, biftek ve tereyağlı patatesten daha az doyurucu bir şey istiyorum.”</p>

<p>Garson kalemini sipariş irsaliyesinin üzerine vurdu. “Yemek istiyorsunuz fakat doymak istemiyorsunuz, öyle mi?”</p>

<p>“Aç <i>olmamak</i> istiyorum,” dedim.</p>

<p>“Nedir aradaki fark?”</p>

<p>“Yemek istiyorum, fakat fazla ağır bir şeyler değil, anlıyor musun?”</p>

<p>“Yemek yemenin asıl amacı <i>doymaktır</i>.”</p>

<p>“Bana listede olanların dışında bir seçenek olmadığını mı söylüyorsun?”</p>

<p>Garson şaşkına dönmüştü. İzin isteyip aşçıyı getirmek üzere mutfağa gitti; kadın iş yoğunluğundan ötürü fazlasıyla yorgundu, masama gelmekten hoşnut kalmadı.</p>

<p>“Sorun nedir, efendim?” diye sordu, ellerini yenlerine silerek.</p>

<p>“Sorun olduğunu söylemedim. Listedeki yemeklerden daha hafif bir şey olup olmadığını merak ettim sadece.”</p>

<p>Aşçı önce garsona, sonra bana baktı. “Aç değil misiniz?”</p>

<p>“Aç değilseniz size yarım porsiyon verebiliriz,” dedi garson.</p>

<p>“Sana aç olduğumu söyledim. Açlıktan başım dönüyor. Fakat fazla doyurucu olmayan bir şey istiyorum, anlıyor musun?”</p>

<p>“Ben yemek yediğimde karnımın <i>doymasını</i> isterim” dedi aşçı.</p>

<p>“Yemek bu yüzden yenir!” dedi garson.</p>

<p>“Ve bitirdiğinde mideni ovuşturup, ‘Tıka basa doydum,’ dersin.”</p>

<p>“Herkes öyle yapar.”</p>

<p>“Pekâlâ,” dedim. “Yarım porsiyon biftek istiyorum, patatessiz. Yanında da şarap. Sebzeniz var mı? Yeşillik falan?”</p>

<p>Aşçı yüzüme karşı bir kahkaha atacak sandım. “Ambarda biraz havuç olacak yanılmıyorsam.”</p>

<p>“Bifteğin yanına birkaç havuç koyun, soyulmuş ve haşlanmış olsun. Zahmetiniz için benden tam porsiyon parası alabilirsiniz, tamam mı?”</p>

<p>“Nasıl isterseniz,” dedi aşçı.</p>

<p>“Ben hemen şarabı getiriyorum,” dedi garson.</p>

<p>Tabağım geldiğinde tepeleme pörsümüş sıcak havuç doluydu. Aşçı sapları rendelemiş fakat tepesindeki yeşillikleri bırakmıştı. Kasıtlı bir ihmal, diye geçirdim içimden. Yarım düzine kadar havucu bir şekilde yuttum fakat mideme inmeden yok oldular sanki. Umutsuzca bifteği aramaya başladım. Havuç yığının altında buldum ve her lokmanın tadını çıkardım; fakat göz açıp kapayıncaya kadar bitti ve moralim bozuldu. Mumu üfleyip bir kez daha hayaletimsi ellerime baktım. Karıncalanmaya başladıklarında Çingene kulübesindeki büyüyü hatırladım. Etkisini ne zaman gösterecekti? Nasıl bir şey olacaktı? Garson masayı silmeye geldi ve tabağımdaki havuçları işaret etti. “Havuç hoşunuza gitmedi mi?” diye sordu saflıkla.</p>

<p>“Sorun yok,” dedim. “Alabilirsin.”</p>

<p>“Biraz daha şarap?”</p>

<p>“Bir bardak daha.”</p>

<p>“Tatlı ister misiniz?”</p>

<p>“Hayır! Lanet olsun!”</p>

<p>Hızla uzaklaştı zavallı.</p>
</body>
</html>