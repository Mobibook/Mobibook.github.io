<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<p class="n"><span style="font-size:1.5em">Oğlanı dereye fırlattık irkilerek kendine geldi</span>. </p>

<p class="n">Şaşkınlıkla doğruldu ve bizi gördüğüne sevindi. “Akarsuya girmemiştim hiç.” Avucuyla suyun yüzeyini tokatladı. “<i>Tanrım</i>, gerçekten soğuk.”</p>

<p>“Ne oldu sana?” diye sordum.</p>

<p>“Ormanın başında at sırtında bir grup avcıya rastladım, dört kişiydiler, kızıl ayıyı aradıklarını söylediler. Ayı falan görmediğimi söyleyince başıma sopayla vurdular. Yere yığıldım, gülerek uzaklaştılar. Kendimi toparladıktan sonra Şanslı Paul’ün sırtına bindim ve o beni size getirdi.”</p>

<p>“Kendini suya getirdi aslında, bütün yaptığı bu,” dedi Charlie.</p>

<p>“Hayır,” dedi oğlan, Şanslı Paul’ün yüzünü okşayarak. “Düşünceleri benimleydi ve gerekeni yaptı.”</p>

<p>“Kardeşimle atı Tub’ı hatırlatıyorsun bana,” dedi Charlie. Sonra bana döndü. “Siz ikiniz birleşip bir dernek falan kurmalısınız.”</p>

<p>“O adamlar hangi yöne gittiler?” diye sordum oğlana.</p>

<p>“Geri Zekâlı Canavarların Koruyucuları,” dedi Charlie.</p>

<p>Oğlan, “Mayfield’e dönmekten söz ettiklerini hatırlıyorum,” dedi. “Bir kasaba mı Mayfield? Babam orada mı acaba?”</p>

<p>“Mayfield bu yörenin ağası,” diye izah ettim, Charlie’ye altın arayıcısının ayının postuna yüz dolar ödül konduğunu söylediğini aktararak. Charlie bir canavarın postuna o kadar para ödemek için budala olmak gerektiğini söyledi. Yüzündeki ve saçındaki kanı yıkamakta olan oğlan yüz doların ona hayatı boyunca ihtiyaç duyacağı her şeyi satın almaya yeteceğini söyledi. Suyun öte yanındaki kampı işaret edip ona ateşten yararlanabileceğini ve bir süre orada kalabileceğini söyledim. Buna şaşırdı. “Sizinle gelirim diye düşünmüştüm.”</p>

<p>“Yo, hayır,” dedi Charlie, “bir süre için eğlenceliydi, ama buraya kadar.”</p>

<p>“Geçidi aştığımıza göre Şanslı Paul size neye muktedir olduğunu gösterecek.”</p>

<p>“Daha önce de tepeleri örümcek gibi tırmandığını söylemiştin.”</p>

<p>“Düzlükte yağ gibi akar.”</p>

<p>“Hayır, hayır, hayır,” dedi Charlie.</p>

<p>Oğlan bana üzgün bir bakış attı fakat ona kendi başının çaresine bakması gerektiğini söyledim. Ağlamaya başlayınca Charlie ona vurmaya kalktı; ağabeyimi tutup çektim ve toplanmak üzere çadıra doğru yürüdü. O oğlanda ne vardı bilmiyorum ama ona bakarken benim bile içimden başına bir tane indirmek geliyordu. Şiddeti davet eden bir başı vardı. Şimdi içtenlikle ağlıyor, burun deliklerinden sümüğü akıyordu. Sağ burun deliğindeki baloncuk patlar patlamaz sol burun deliğinde bir baloncuk beliriyordu. Çocuklara bakacak durumda olmadığımızı, hızlı ve tehlikeli bir yolculuk yapmamız gerektiğini izah ettim. Yararsız bir konuşmaydı muhtemelen, oğlan kendini üzüntüsüne o denli kaptırmıştı ki sözlerimi duyduğunu sanmıyorum. Sonunda, zırlamayı kesmediği taktirde canını yakacağım korkusuyla, onu suyun öte yanındaki altın arayıcısının çadırına götürdüm. Eyer çantamdan tütün kesesini çıkardım. Altını göstererek, “Bu eve ve yavukluna dönmeni sağlar, yeter ki başına daha fazla darbe alma,” dedim. “Şu rafta at eti var. Bu gece için kendini ve Şanslı Paul’ü doyurmanı öğütlerim. Şafakla birlikte dönüş yoluna koyulmanı istiyorum, geldiğin yoldan geri dön.” Keseyi avucuna koydum. Öylece durup keseyi seyretti. Charlie göz ucuyla bizi izliyordu, yanımıza geldi.</p>

<p>“Ne yapıyorsun?” diye sordu bana.</p>

<p>“Bunu bana mı veriyorsun?” dedi oğlan.</p>

<p>“Ne yaptığını sanıyorsun sen?” dedi Charlie.</p>

<p>“Geçidi geri kat et ve kuzeye doğru yol al,” dedim oğlana. “Jacksonville’e vardığında şerifi bul ve durumunu anlat. Onu güvenilir bulursan altın tozunu paraya çevirmesini iste.”</p>

<p>“Ho-ho!” dedi oğlan, keseyi avucunda hoplatarak.</p>

<p>“Benim buna itirazım var,” dedi Charlie. “Paranı ziyan ediyorsun.”</p>

<p>“O para bize topraktan geldi,” dedim, “ikimizin de o paraya ihtiyacı yok.”</p>

<p>“Toprağı kazıp çıkardık, öyle mi? Fakat toprağı kazmak dışında da bazı şeyler yaptığımızı hatırlıyorum.”</p>

<p>“Oğlan benim payımı alıyor, sen bildiğin gibi yap.”</p>

<p>“Benim payım ne zaman söz konusu oldu ki?”</p>

<p>“Boş ver öyleyse.”</p>

<p>“O konuda bir şey söyleyen mi oldu?”</p>

<p>“Boş ver.” Oğlana odaklandım yine. “Şerif sana parayı verdikten sonra kendine yeni giysiler almanı istiyorum, seni daha yaşlı gösterecek şeyler. Kendine bulabileceğin en büyük şapkayı almanı önerim, başını örtsün diye. Bir de yeni bir at satın alman gerekecek.”</p>

<p>“Şanslı Paul ne olacak?” diye sordu oğlan.</p>

<p>“Üçüne beşine bakmadan sat. Bir alıcı bulamazsan onu terk etmeni öğütlerim.”</p>

<p>Oğlan başını salladı. “Ondan asla ayrılamam.”</p>

<p>“O zaman eve varamazsın. Paran bitip ikiniz de açlıktan ölünceye dek oyalar seni. Sana yardım etmeye çalışıyorum, anlamıyor musun? Beni dinlemezsen altın tozunu geri alırım.”</p>

<p>Oğlan sessizce kabuğuna çekildi. Ateşe biraz odun atıp güneş batmadan önce giysilerini kurutmasını söyledim. Soyundu ama giysilerini asmadı; çamur ve kumun üstünde bir öbek olarak kaldılar. Oğlan anadan üryan durdu karşımızda, kızgın ve bozguna uğramış. Giyinikken bile çirkin bir yaratıktı, çıplak haliyle keçiyi andırıyordu. Tekrar ağlamaya başlayınca onunla bağımızı koparma zamanının geldiğini anladım. Tub’a binerken ona güvenli bir yolculuk diledim ama boş lakırdıydı, çünkü hali haraptı. Altın tozunu ona vermekle hata etmiştim, fakat artık geri alamazdım. Şanslı Paul altın arayıcısının çadırına girip yere yığılırken o gidişimizi ağlayarak seyretti, içimden işte kataloglayıp koyacak bir yer bulmam gerekecek sefil bir zihinsel görüntü daha diye geçirdim.</p>
</body>
</html>