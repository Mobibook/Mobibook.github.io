<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<p class="n"><span style="font-size:1.5em">Barajdan dönerken Morris yanlış bir adım attı ve</span> tökezleyip nehrin en derin yerine kapaklandı. Suyun altına girdi ve yüzeye çıkmadı. Altının parıltısı sönmüştü, ağabeyimle ateşin yanına oturmuş Warm’un hazırladığı su ve sabunla aceleyle yıkanıyorduk. Doğrudan temas etmek önce bize fazla rahatsızlık vermemişti; nehrin teni karıncalandıran soğuğu, kendi heyecanımız ve kan dolaşımımızın hızlanmış olması etkiyi hissetmemizi engellemişti. Fakat altın parıltısı söndükten sonra giderek artan bir sıcaklık hissetmeye başladık, başka bir şey düşünemez olduk. Şimdi mümkün olduğunca hızlı hareket ediyor, ellerimizi, bacaklarımızı ve ayaklarımızı sabunlayıp duruluyorduk. Charlie benim kadar hızlı çalışamıyordu, bu yüzden kendimi yıkadıktan sonra onun yardımına gittim. Bacaklarını bitirmiştim ki Morris’in çığlığını duydum. Başımı kaldırdığımda suya devrilmek üzereydi.</p>

<p>Charlie ile kıyıya koştuk, bu arada Warm da taşıdığı kova yüzünden sağa doğru yaylanarak barajın ortasına gelmişti. Çaresizlik içinde nehre baktı. Charlie ona Morris’i çekmesi için hâlâ barajın üzerinde duran ağaç dalını kullanması için bağırdı, fakat Warm bunu duymadı. Kovasını ayağının dibine koydu ve yüzünde acı bir ifade belirdi. Büyük bir adım atarak zehirli suya daldı. Suyun yüzeyine çıktığında Morris kolunun altındaydı. Baygın gibiydi; gözleri kapalı, ağzı açık. Su dilinin üzerinden ağzına giriyordu.</p>

<p>Onlar nehri kat ederken Charlie ile onlara yardım etmek için suya yaklaştık, fakat Warm bize bağırıp onlara dokunmamamızı söyledi. Biz de dokunmadık. Soluk soluğa ve tükenmiş bir halde kuma uzandılar. Koşup bir tencere su aldım ve sahile taşıdım. Önce Morris’i yıkadım, inim inim inledi onu yıkarken. Sonra Warm’u yıkadım, o da bana teşekkür etti. Fakat tenceredeki su bitmek üzereydi ve işlem henüz tamamlanmamıştı. Charlie ile ikisini kıyıya çekip sığlık yerde kuma yatırdık. Sabunu kaptım ve yanlarına diz çöküp onları yıkadık. Bir yandan da her şeyin yoluna gireceğini söylüyorduk, ama işin aslı durumları her an daha da kötüleşiyordu ve ıstıraplarını daha şiddetli dillendirmeye başladılar. Sonra kurban ediliyormuşçasına kıvranmaya, kasılmaya ve titremeye başladılar; gerçekten de kurban ediliyorlardı sanırım.</p>

<p>Onları sudan tamamen çıkardık. Ağrı kesici ilacın kalanını alıp yüzlerine ve kafataslarına sürdüm. Gözleri gri-beyaz bir tabakayla kaplanmıştı. Morris göremediğini söyledi. Sonra Warm da göremediğini söyledi. Morris ağlamaya başlayınca Warm onun elini aradı. Birlikte ele ele uzandılar; ağlayarak, inleyerek, dalarak, birden haykırarak — acıları eşzamanlıymış gibi bağırıyorlardı. Charlie’ye gizlice bakıp sordum: Ne yapsak? Onun gizli yanıtı: Hiçbir şey. Haklıydı. Öldürmek dışında onlar için yapabileceğimiz bir şey yoktu.</p>
</body>
</html>