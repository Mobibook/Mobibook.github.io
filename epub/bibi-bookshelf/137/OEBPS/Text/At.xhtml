<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<p class="n"><span style="font-size:1.5em">At bakıcısı beni ahırın kapısında karşıladı,</span>
</p>
<p>“Nasıl?” diye sordum.</p>

<p>“İyi uyudu. Nasıl koşacağından emin değilim, fakat beklediğimden daha iyi.” Bana bir şişe ispirto verdi. “Günde iki kez,” dedi. “Sabah ve akşam, şişe bitinceye kadar. Göz çukurunu yıkamadan önce onu mutlaka bir yere bağla. Dök ve kaç, derim.”</p>

<p>“Bugün yıkadın mı?”</p>

<p>“Hayır, yıkamayı da düşünmüyorum. Bir kez sana göstermek için yaptım, gerisi sana ait.”</p>

<p>Yapıp kurtulmak için şişenin kapağını açtım ve Tub’a doğru yürüdüm, fakat bakıcı, “Dışarı çıkarmanı yeğlerim,” dedi. “Dünkü deliği yeni tamir ettim.” Deliğin üzerine tahta çakarak gerçekleştirdiği acınası yamayı gösterdi. Tub’ı dışarı çıkarıp bağlama kazığına bağladım. Göz çukurunun çeperinde pıhtılaşmış kan ve irin vardı, içinde göz olmadığı için çukur ortasından aşağı doğru sarkmıştı. Bolca ispirto döküp ondan uzaklaştım. Tub kişnedi, tepti, sıçradı, işedi ve sıçtı. “Affet,” dedim. “Bunun için üzgünüm, Tub. Affet, affet.” Bir süre sonra acısı dindi. Gidip ahırdan eyerini aldım. Charlie, Nimble’ı ahırdan çıkarıp Tub’ın yanında durdu.</p>

<p>“Hazır mısın?” diye sordu.</p>

<p>Cevap vermeden Tub’ın sırtına bindim. Sırtı ve bacakları şimdi daha güçsüz, kasları yorgundu; ayrıca görüşünün yarısını kaybetmiş olduğu için şaşkındı, sağ gözüyle görebilmek için boynunu sürekli sola çeviriyordu. Onu yola çıkardım ve küçük bir daire çizdi, sonra bir tane daha. “Alışıyor yavaş yavaş,” dedim.</p>

<p>“Onu bu kadar erken yola sürmek doğru değil,” dedi Charlie. “Dinlenmeye ihtiyacı var.”</p>

<p>Dizginlere asıldım. Tub dönmeyi kesti. “Birden onun iyiliğini düşünür olmuşsun gibi yapmayalım.”</p>

<p>“At umurumda değil, işi düşünüyorum.”</p>

<p>“Oo! Evet! Tabii! İş! Unutuyordum az kalsın! En önde giden amacımız! Biraz daha söz edelim ondan! Yaşadığım sürece asla usanmayacağım bir konu!”</p>

<p>Dudağımın titrediğini hissettim; o sabah duygularım o kadar incinmişti ki, güzel ve yüksek atının üzerinde oturan ağabeyime beni benim onu her zaman sevdiğim gibi sevmediğini bilerek bakarken. Dudağım titredi ve kendimi şu sözcükleri haykırırken buldum, o kadar ki yanımızdan geçenler durup baktılar.</p>

<p>“İş! Evet! İş! Tabii ki işi düşünüyordun!”</p>

<p>Charlie’nin gözleri aşağılanmanın ağırlığıyla kapandı ve utanç beni ateş gibi kapladı. Tek kelime etmeden atını sürdü, kalabalık sokaklardan geçip tenteli bir vagonun arkasında kayboldu. Onu gözden kaçırmamaya çalıştım, fakat Tub boynunu çevirip yan yan yürümeye devam etti; onu topuklarımla dürttüğümde acı onu doğrulttu, fakat koşarken düzensiz soluk alıyordu ve utancım ikiye katlandı. O anda bırakmak geldi içimden, durmak ve Tub’dan uzaklaşmak, işten uzaklaşmak; yeni bir atla Mayfield’deki servetime dönmek ve kendime ayrı bir hayat kurmak; belki solgun muhasebeciyle ya da onsuz, yeter ki her şey huzurlu, kolay ve dünyadaki mevcut konumumdan bütünüyle farklı olsun. Buydu düşüm, ve güçlü bir düştü, canlı; fakat hayata geçirmek için hiçbir şey yapmadım. Tub koşmaya ve hırıldamaya devam etti. Sahile ulaşıp feribot iskelesine doğru süren Charlie’ye yetiştim. Vinçli adama ait atın öldüğü yere geldik. Hayvanın derisi kısmen soyulmuş, etinin büyük kısmı kesilmişti. Kargalar ve martılar arda kalanı için kavga ediyor, sekiyor ve gagalıyorlardı. Islak et mor bir renk almış, rüzgâr üzerini kumla örtmüştü. San Francisco’nun arkamda durduğunu hissettim fakat dönüp bakmadım. San Francisco’da geçirdiğim zamandan hiç memnun kalmamıştım.</p>
</body>
</html>