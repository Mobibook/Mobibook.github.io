<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<p class="n"><span style="font-size:1.5em">Susamuru Barajının güneyindeki kamp tam bir</span> keşmekeşti. Bir ateş çukuru ve dürülü yataklar, bölgeye rastgele saçılmış alet edevat ve tahta parçaları. Kampın sınırında tehlikeli görünümlü üç adam duruyordu. Onlara doğru at sürüşümüzü seyrettiler. Altın arayıcısı standartlarına göre bile iğrenç bir grup oluşturuyorlardı; sakalları keçeleşmiş, yüzleri kurumdan ve çamurdan kararmış, giysileri lekeli ve buruşuk. Şaşırtıcı mavilikte gözleri dışında adamlara dair her şey karanlık ve pisti. Kardeş olmalılar, diye geçirdim içimden, ikisinin elinde tüfek vardı, üçüncüsü iki tabanca kuşanmıştı. Charlie onlara, “Birkaç gün önce kuzeye doğru yol alan iki adam gördünüz mü? Biri sakallı, diğeri değil,” diye seslendi. Hiçbiri karşılık vermeyince. “Yanlarında şarap fıçıları yüklenmiş iki de katır vardı,” dedim. Yine karşılık vermediler. Yanlarından geçerken gözlerimi üzerlerinden ayırmadım, çünkü insanı sırtından vurabilecek tiplere benziyorlardı. Gözden kaybolduklarında Charlie, “Bildiğin altın arayıcıları değil bunlar,” dedi.</p>

<p>“Katiller,” dedim, ona katılarak. Muhtemelen ortak geçmişlerindeki bir şeyden kaçıyor, arada yaşamlarını altın arayarak sürdürüyorlardı. Fakat görünümlerine bakılırsa başarılı olamamışlardı.</p>

<p>Nehrin iki kilometre kadar yukarısında Tub öksürmeye başladı. Bacaklarımda göğüs kafesinden gelen kuru hırıltıyı hissedebiliyordum. Sonra dudaklarından nehre kan damladığını fark ettim. Uzanıp avucumla ağzına dokundum ve elimi çektiğimde kanın siyah olduğunu gördüm. Bunu Charlie’ye gösterdiğimde baraja hayli yaklaştığımızı ve geçici bir kamp kurup Warm ile Morris’e yayan yaklaşmamızın daha iyi olacağını söyledi. Atlarımızdan inip onları ormana götürdük. Tub’a gölge bir yer buldum ve eyerini çıkarmamla yere yığılması bir oldu. Bir daha kalkacağına ihtimal vermedim ve ona bu kadar kötü davrandığım için kendimi çok kötü hissettim. Çanağımı yanına koyduktan sonra mataramdan su doldurdum, fakat içmedi. Yere biraz yem bıraktım ama onunla da ilgilenmedi, derin derin soluyarak yattı öylece.</p>

<p>“Sana burada nereden yeni bir at buluruz bilmiyorum,” dedi Charlie.</p>

<p>“Dinlenince kendini toparlar belki,” dedim.</p>

<p>Charlie arkamda durmuş beklerken ben Tub’ın yanına diz çökmüş yüzünü okşuyor, onu avutmak için adını söylüyordum. Boş göz çukuru kendi içine göçerek göz kırptı; ağzından sarkmış kanlı dilinden toprağa kan damlıyordu. Çok kötü hissettim kendimi o anda, hiç hoşnut değildim kendimden.</p>

<p>“Gitmemiz gerek,” dedi Charlie. Bir elini omzuma, ötekini ise tabancasının üstüne koydu. “Yapmamı ister misin?”</p>

<p>“Hayır. Onu burada bırakıp gidelim.”</p>

<p>Atlardan uzaklaşıp kuzeye doğru yürüdük, Warm’u bulmaya, nihayet.</p>
</body>
</html>