<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<p class="n"><span style="font-size:1.5em">Kasabadan ayrılıp nehrin sığ yerlerinde at sürdük.</span></p>

<p class="n">Morris ile randevumuza birkaç gün gecikmiştik, fakat ikimiz de bunu fazla umursamıyorduk. Ben zihnimde son otuz altı saat zarfında yaşadıklarımı tasnifleyip değerlendirmeye çalışırken Charlie birden kıkırdamaya başladı. Ben Tub ile önde yol alıyordum, arkama dönmeden bu kadar gülünç bulduğu şeyin ne olduğunu sordum.</p>

<p>“Babamızın öldüğü günü düşünüyordum.”</p>

<p>“Nesi gülünç bunun?”</p>

<p>“Seninle evin arkasındaki tarlada oturmuş öğle yemeğimizi yerken babamın annemle tartıştığını duymuştuk. Ne yediğimizi hatırlıyor musun?”</p>

<p>“Ne anlatmaya çalışıyorsun?”</p>

<p>“Elma yiyorduk. Annem elmaları bir kumaş parçasına sarıp bizi dışarı göndermişti. Tartışacaklarını biliyordu bence.”</p>

<p>“Soluk kırmızı bir kumaş parçasıydı,” dedim.</p>

<p>“Doğru. Elmalar yeşil ve hamdı. Yüzünü ekşittiğini hatırlıyorum, çok küçük olmana rağmen fark etmiştin.”</p>

<p>“Elmaların ekşi olduğunu hatırlayabiliyorum.” Anı belleğimde o kadar canlıydı ki ağzıma ekşi bir tat geldi, dilim tükürüklendi.</p>

<p>“Sıcak dalgasının en sıcak günüydü. Uzun otların arasında oturmuş elma yerken annemizle babamızın haykırışlarını dinliyorduk. Ya da ben dinliyordum. Sen farkında miydin bilmiyorum.”</p>

<p>Charlie hikâyeyi anlatırken senaryo zihnimde canlanmaya başladı sanki. “Farkındaydım sanıyorum,” dedim. Sonra emin oldum. “Bir şey mi kırılmıştı?”</p>

<p>“Doğru,” dedi. “Hatırlıyorsun gerçekten.”</p>

<p>“Bir şey kırıldı ve annem bir çığlık attı.” Gırtlağım şişmeye başlamıştı, kendimi gözyaşlarımı bastırmaya çalışırken buldum.</p>

<p>“Babam yumruğuyla pencereyi kırdı, sonra baltanın sapıyla annemin koluna vurdu. Aklını yitirmiş olmalıydı. Daha önce de deliliğin sınırına gelmişliği vardı, fakat anneme yardım etmek için eve girdiğimde kesinlikle delirmişti. Tüfeğimle içeri girdiğimde beni tanımadı.</p>

<p>“İnsanlar niye delirirler?”</p>

<p>“Bazen olur işte.”</p>

<p>“Gerçekten delirip sonra düzelebilir misin?”</p>

<p>“Gerçekten delirmişsen değil. Hayır, sanmıyorum.”</p>

<p>“Babadan oğula geçtiğini duydum.”</p>

<p>“Ben bunu hiç düşünmedim. Neden, delirdiğini mi düşünüyorsun? ”</p>

<p>“Bazen bir tür çaresizlik duygusuna kapılıyorum.”</p>

<p>“Aynı şey değil bence.”</p>

<p>“Değildir umarım.”</p>

<p>“İlk tüfeğimi hatırlıyor musun? Şu babamın bezelye tüfeği dediği? Tetiği çektiğimde espri yapamadı ama.” Durakladı Charlie. “İki yerinden vurdum onu, kolundan ve göğsünden. Göğsüne aldığı mermi onu yere serdi. Öylece uzandı orada, bana <i>tükürerek</i>, tekrar tekrar — tükürerek ve küfrederek ve nefret ederek. Ömrümde öyle nefret görmedim, ne önce ne de sonra. Babamız yerde kan kusuyor, bana tükürüyordu. Annem kendinde değildi. Kolu kırılmış, acıdan bayılmıştı. Onda da bir hayır vardı, oğlunun kocasını öldürüşüne tanık olmamıştı en azından. Neyse, babam başını yere yaslayıp öldü ve onu ahıra sürükledim. Döndüğümde annem kendine gelmişti, ama acıdan ya da korkudan transa geçmişti. Sürekli, ‘Kimin kanı bu?’ diyordu. ‘Bu yerdeki kimin kanı?’ Benim olduğunu söyledim. Söyleyecek başka bir şey gelmedi aklıma. Annemi ayağa kaldırıp vagona götürdüm. Annemin her tümsekte çığlık atmasıyla kasabaya giden yol bitmek bilmedi. Kolu V biçiminde duruyordu. Mermi doldurmak üzere açılmış bir silah gibi.”</p>

<p>“Sonra ne oldu?” diye sordum, çünkü bunu hatırlamıyordum.</p>

<p>“Ona ağrı kesici ilaç alıp koluna tahta bağlattığımda hava kararmaya başlamıştı. Seni hatırladığımda dönüş yolunu yarılamıştım.” Charlie öksürdü. “Umarım bunu duymak seni incitmemiştir, kardeşim.”</p>

<p>“İncitmedi.”</p>

<p>“Aklım başka yerdeydi. Sen zaten hep bir köşede kendi düşüncelerine dalıp giderdin. Fakat, dediğim gibi, olağanüstü sıcak bir gündü. Ve tabii ki tek başına kalır kalmaz kepini başından çıkarmıştın. Açık tenin ve saçlarınla dört saat oturmuştun orada. Annem ağrı kesici ilacın etkisiyle vagonda uyuyordu. Onu orada bırakıp sana bakmaya koştum. Güneşten yanacağını düşünmemiştim — bir çakalın gelip seni parçalamış olmasından endişe duyuyordum, ya da nehir kıyısına gidip boğulduğundan. Bu yüzden seni sapasağlam orada otururken gördüğümde bayır aşağı koşmaya başladım. Domates gibi kızarmıştın. Gözlerinin beyazı kan rengindeydi. İki hafta göremedin ve derin soğan zarı gibi soyuldu. Çillerin işte böyle oluştu, Eli.”</p>
</body>
</html>