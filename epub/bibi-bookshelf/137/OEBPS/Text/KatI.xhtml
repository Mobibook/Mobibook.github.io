<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<p class="n"><span style="font-size:1.5em">Katı gerçeklerin ve rakamların statik dünyasında altın</span> parıltısının sönmesi yirmi beş dakika sürdü. Fakat nehirde çalışırken geçen dakikalar ne kısaydı ne de uzun, zaman kavramının ya da kısıtlamasının dışındaydı hatta — zamanın ötesine geçmişiz gibi hissettim kendimi; yaşadığımız şey o denli sıra dışıydı ki dakikaların ve saniyelerin sadece önemsiz değil, var olmadıkları bir yere yükselmiştik. Bu duygu, kendi adıma, topladığımız altınların bize kazandıracağı servetten olduğu kadar bu deneyin tek bir insanın benzersiz usundan doğmuş olmasından da kaynaklanıyordu. Her ne kadar daha önce insanlık kavramı ya da insan olmaktan mutluluk duyup duymadığım üzerine fazla kafa yormadıysam da, şimdi insan usuna, merakına ve azmine hayranlık duyuyordum; hayatta olmaktan, kendim olmaktan inadına mutluydum. Kovalarımızdaki altınlar yoğun ışık huzmeleri yayıyordu. Çevredeki ağaçların dalları ve gövdeleri nehrin yaydığı ışıkla aydınlanmışlardı. Vadinin içinden ve suyun yüzeyinden esen sıcak rüzgâr yüzümü öpüyor, saçımı gözlerimin üzerinde dans ettiriyordu. O an, zamanın o tek konumunda, ömrümde olmayacağım kadar mutluydum. O zamandan sonra o mutluluğun fazla olduğunu, insana bu denli büyük bir mutluluk bahşedilmediğini anladım; fakat o günden sonra yaşadığım bütün mutluluk anlarını yavanlaştıracaktı tabii ki. Her halükârda uzun süre tutunamayacağımız türden bir mutluluktu ve belki böyle olması daha adildi. Ondan sonra her şey insana siyah ve yanlış geliyor tahmin edilebileceği gibi. Ondan sonra her şey ölümdü öyle ya da böyle.</p>
</body>
</html>