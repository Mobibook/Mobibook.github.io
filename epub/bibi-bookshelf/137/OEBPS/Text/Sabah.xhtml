<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<p class="n"><span style="font-size:1.5em">Sabah kalktığımda yağmur yağıyordu - yolları çamurlu</span> bir çorbaya çeviren sürekli ve soğuk damlalar. Charlie’nin midesi içtiği viskiden bulanıyordu, kimyagere gidip mide bulantısına karşı bir ilaç aldım. Bana verdiği kokusuz, nar-bülbülü-yumurtası-mavisi tozu sabah kahvesine kattım. Tozun içeriğini bilmiyordum, bildiğim tek şey Charlie’nin yataktan kalkıp Nimble’a binmesini sağladığı ve onu aşırı tedirgin kıldığıydı. Kasabadan otuz kilometre uzaklıkta, ormanın bir yaz önce yıldırım düşmesi sonucunda yanmış çorak bir yerinde mola verdik. Öğle yemeğini bitirmiş yola çıkmaya hazırlanırken elli metre kadar güneyde atını yürüten bir adam gördüm. Atını sürüyor olsaydı üzerinde durmayacaktık muhtemelen, fakat tuhaftı adamı atının önünde yürürken görmek. “Gidip ne yaptığına bak,” dedi Charlie.</p>

<p>“Liderden kesin emir,” dedim. Karşılık vermedi ve içimden, bu esprinin tadı kaçmaya başladı, diye geçirdim. Bir daha yapmamaya karar verdim. Tub’a atladığım gibi adama doğru sürdüm. Yaklaştığımda adamın ağlamakta olduğunu fark ettim ve onunla yüzleşmek için attan indim. Ben uzun boylu, yapılı, sert görünümlü bir adamım ve yüzündeki tedirginliği fark ettim; kaygısını gidermek için, “Kötü bir niyetim yok. Ağabeyimle öğle yemeği yiyoruz. Fazla yemek hazırlamışım, bu yüzden sana aç olup olmadığını sormak istedim,” dedim.</p>

<p>Adam avucuyla yüzünü kuruladı, derin soluk alıyor ve titriyordu. Bana yanıt vermeye çalıştı —ağzını açtı en azından— fakat tek sözcük bile çıkmadı, iletişim kuramayacak kadar perişandı.</p>

<p>“Görüyorum ki sıkıntılısın ve muhtemelen yalnız yolculuk yapmak istiyorsun. Seni rahatsız ettiğim için özür dilerim, her şey yoluna girer umarım.” Tub’a bindim ve kamp yolunu yarıladığımda Charlie’nin tabancasını bana doğrultmuş olduğunu gördüm. Arkama döndüğümde ağlayan adamın atını hızla bana doğru sürmekte olduğunu gördüm; bana zarar vermek istediğini düşünmediğim için Charlie’ye silahını indirmesini işaret ettim. Şimdi ağlayan adamla yan yana at sürüyorduk ve bana, “Teklifinizi kabul ediyorum,” diye seslendi. Kampa vardığımızda Charlie adamın atını tutup, “Kimsenin peşinden böyle at sürme. Kardeşimin peşindesin sandım, seni vurmama ramak kaldı,” dedi. Ağlayan adam ellerini boş lakırdı der gibi salladı. Bu Charlie’yi şaşırttı — bana bakıp, “Kim bu zat?” diye sordu.</p>

<p>“Başına üzücü bir şey gelmiş anladığım kadarıyla. Ona bir tabak yemek teklif ettim.”</p>

<p>“Bisküviden başka bir şey kalmadı.”</p>

<p>“Biraz daha yemek hazırlarım öyleyse.” </p>

<p>“Hazırlamayacaksın.” Charlie ağlayan adamı tepeden tırnağa süzdü. “Ne kadar kederli bir hali var, değil mi?”</p>

<p>Ağlayan adam boğazını temizledikten sonra konuştu: “Bir adam hakkında o burada değilmiş gibi konuşmak hayli cahilce bir davranış.”</p>

<p>Charlie gülmekle ona bir tane vurmak arasında kararsız kaldı. “Deli mi sence?” diye sordu bana.</p>

<p>“Sözlerine dikkat etsen iyi edersin,” dedim yabancıya. “Ağabeyim bugün kendini iyi hissetmiyor.”</p>

<p>“Ben iyiyim,” dedi Charlie.</p>

<p>“Yardımseverliği zedelendi,” dedim.</p>

<p>“Hastalıklı görünüyor,” dedi ağlayan adam.</p>

<p>“İyiyim dedim, canın cehenneme.”</p>

<p><i>“Hasta</i> biraz,” dedim. Charlie’nin sabrının taşma noktasına geldiğini görebiliyordum. Birkaç bisküvi alıp ağlayan adama uzattım. Uzunca bir süre baktı bisküvilere, sonra tekrar ağlamaya başladı; öksürüyor, iç çekiyor, acınacak kadar titriyordu. Charlie’ye, “Onu bulduğumda böyleydi işte,” dedim.</p>

<p>“Nesi var?”</p>

<p>“Söylemedi.” Ağlayan adama, “Efendi, neyin var senin?” diye sordum.</p>

<p>“Gittiler!” diye hıçkırdı. “Hepsi gitti!”</p>

<p>“Kim gitti?” diye sordu Charlie.</p>

<p>Bensiz gittiler! Keşke ben de gitmiş olsaydım! Onlarla birlikte gitmiş olsaydım keşke!” Bisküvilerini yere attı, atını alıp yürümeye başladı. On adım kadar gittikten sonra başını geriye atıp inledi. Adam bunu üç kez yaptıktan sonra ağabeyimle kamp yerini temizlemeye giriştik.</p>

<p>“Derdi ne acaba?” dedim Charlie’ye.</p>

<p>“Aklını yitirmesine neden olacak kadar büyük bir üzüntü yaşamış olmalı.”</p>

<p>Atlarımıza bindiğimizde ağlayan adam gözden kaybolmuştu, üzüntüsünün nedenini hiçbir zaman öğrenemeyecektik.</p>
</body>
</html>