<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<p class="n">Yedi-sekiz yaşında bir kız çocuğuna rastladım, şapkasından ayakkabısına kadar tertemiz giyimliydi ve yeni boyanmış, biraz tuhaf görünümlü bir evin çitle çevrili bahçesinde duruyordu. Eve yoğun bir nefret ya da kötülükle bakıyordu - alnı kırışmış, elleri kenetlenmişti ve ağlıyordu, şiddetli değil ama, sakin ve sessizce. Yanına gidip neden ağladığını sorduğumda bana kötü bir düş gördüğünü söyledi.</p>

<p>“Şimdi mi kötü bir düş gördün?” diye sordum, çünkü güneş tepedeydi.</p>

<p>“Gece gördüm. Bir dakika öncesine kadar unutmuştum, ama şu köpek bana hatırlattı.” Çitin öte yanında uyumakta olan şişman köpeği işaret etti. Köpeğin bacağının bedeninden ayrı durduğunu fark ettiğimde önce şaşakaldım, fakat daha yakından bakınca bir kuzu ya da dana uyluk kemiği olduğunu gördüm, çiğnesin diye vermişlerdi. Üzerinde biraz et ve kıkırdak vardı hâlâ, bu da ona etli bir görünüm veriyordu. Kıza gülümsedim.</p>

<p>“Köpeğin bacağı sandım,” dedim.</p>

<p>Kız yanaklarındaki yaşları sildi. “Fakat köpeğin bacağı gerçekten.”</p>

<p>Başımı sallayıp işaret ettim. “Köpeğin bacağı altında, görmüyor musun?”</p>

<p>“Yanılıyorsun. Bak.” Kız ıslık çalınca köpek uyanıp ayağa kalktı ve yerdeki kemiğe yakın bacağının gerçekten olmadığını keşfettim, fakat deri çoktan iyileşmişti. Bir yıllık bir yara olmalıydı, kafam karışmış olmakla birlikte direttim. “Yerde duran uyluk kemiği bir kuzuya ya da danaya ait, köpeğe değil. Hayvanın bacağını uzun süre önce kaybettiğini ve acı çekmediğini görmüyor musun?”</p>

<p>Bu cümle kızı kızdırdı ve eve baktığı kötülükle bana baktı bu kez. “Köpek acı <i>çekiyor</i>,” diye ısrar etti. “Köpeğin acısı hiç de azımsanacak gibi değil!”</p>

<p>Sözlerindeki şiddet ve kızgınlık beni hazırlıksız yakaladı; ondan bir adım geri çekilirken buldum kendimi. “Tuhaf bir kızsın sen,” dedim.</p>

<p>“Dünyanın tuhaf bir zamanında yaşıyoruz,” diye karşılık verdi. Ne diyeceğimi bilemedim. Her halükârda tesadüf ettiğim en doğru ifadelerden biriydi. Kız devam etti, sesi bu kez tatlı ve masum: “Fakat düşümü sormadın bana.”</p>

<p>“Köpeğe dair olduğunu söyledin.”</p>

<p>“Köpek düşün bir parçasıydı sadece. Düş çite dairdi, ve eve, ve sana.”</p>

<p>“Ben de düşünde miydim?”</p>

<p>“Bir adam vardı. Tanımadığım ya da umursamadığım bir adam.”</p>

<p>“Adam iyi miydi yoksa kötü mü?”</p>

<p>Fısıltıyla konuştu: “Korunan bir adamdı.”</p>

<p>Çingene büyücü geldi aklıma hemen, kapı pervazı ve kolye. “Nasıl korunuyordu?” diye sordum. “Neden korunuyordu?”</p>

<p>Fakat soruma yanıt vermedi. “Ben buraya bu köpeği görmeye geldim, ki ondan nefret ederim,” dedi. “Ve onu öldürmek için çitin arkasına zehir bırakmak üzereyken bahçede birden yumruk büyüklüğünde, fırıl fırıl dönen gri-siyah bir bulut belirdi. Bulut büyüdü ve çok geçmeden bir metreyi buldu, sonra iki metreyi, sonra on metreyi - sonra ev kadar oldu. Dönerken çıkardığı rüzgârı hissedebiliyordum, soğuk bir rüzgârdı, o kadar soğuktu ki yüzümü yaktı.” Kız gözlerini kapatıp başını yana eğdi, o duyguyu anımsıyormuş gibi.</p>

<p>“Nasıl bir zehir verdin köpeğe?” diye sordum, çünkü sağ elinin boğumlarının üzerinde taneli siyah bir artık görmüştüm.</p>

<p>“Bulut daha da büyüyebilir,” diye devam etti korkunç kız, sesini ve heyecanını yükselterek, “yakında beni merkezine alacak, havada asılı kalacağım, usulca takla atacağım. Şimdi ölmüş olması gereken üç bacaklı köpek benimle birlikte dairenin içinde dönmeseydi yatıştırıcı olurdu sanıyorum.”</p>

<p>“Bu rahatsız edici bir düş, kız.”</p>

<p>“Şimdi ölmüş olması gereken üç bacaklı köpek dairenin içinde benimle dönüyor!” Bir kez el çırptıktan sonra birden dönüp beni olduğum yerde bıraktı, şaşkın ve sinirlerim hayli bozuk. Güvenilir bir arkadaşa ne kadar ihtiyacım var, diye geçirdim içimden. Kız göz açıp kapayıncaya kadar köşeyi dönüp kayboldu. Bir kez daha yere yatmış olan köpeğe baktım; ağzı köpürmüştü, kaburgaları soluk almak için inip kalkmıyordu ve olabildiğince ölüydü. Evin perdelerinde bir kıpırdama oldu ve dönüp kızın ayrıldığı çabuklukla aksi istikamete yürüdüm, hiç arkama dönüp bakmadan. Mayfield’e şimdilik veda edip başımdan defetmenin zamanı gelmişti.</p>

<p class="bosluk2"></p>

<p class="right">ARANIN SONU </p>
</body>
</html>