<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<p class="n"><span style="font-size:1.5em">Odamın penceresinden cıkıp kaldırım boyunca</span> uzanan saçağın üzerinde ilerlemeye başladık. Bu uygundu bizim için, çünkü Tub ile Nimble Mayfield’in öteki ucunda bir ahırda bağlıydılar ve bize o mesafeyi fark edilmeden kat edebilme olanağı sunuyordu. Yarı yolda Charlie yüksek bir tabelanın arkasında durup altımızdaki bağlama kazığına yaslanmış olan yapılı avcıya baktı. Sonra diğer üçü ona katıldı ve bir daire oluşturup kirli sakallarının arasından bir şeyler konuşmaya başladılar. “Bu çevrede kötü bir nam sahibi oldukları kesin,” dedi Charlie. “Ama katil değil bunlar.” Liderlerini işaret etti. “Kürkü çalan o, bundan adım gibi eminim. Onlarla karşılaşırsak onu ben halledeceğim. Bak gör, ilk silah patlamasıyla diğer üçü tabanları yağlayacak.”</p>

<p>Adamlar dağıldıktan sonra saçağın sonuna kadar ilerledik, aşağı atladık, ahıra girdik ve içeride Tub ile Nimble’ın yanında durmuş onları aptal gibi seyreden dişlek at bakıcısını bulduk. Sesimizi duyunca ürktü ve atlarımızı eyerlememize yardım etmekte pek isteksiz davrandı, ki beni kuşkulandırmalıydı, fakat kafam kaçma düşüncesiyle meşgul olduğu için durumu fark edemedim. Charlie ile çantalarımızı bağlarken dört avcı yanımızdaki ahırdan gürültüyle içeri daldılar. Onları fark etmekte gecikmiştik. Silahlarını kalplerimize doğrulttular, fena kıstırmışlardı bizi.</p>

<p>“Mayfield’den ayrılmaya mı hazırlanıyordunuz?” diye sordu iri avcı.</p>

<p>“Ayrılıyoruz,” dedi Charlie. Charlie’nin elini nasıl oynayacağından emin değildim, fakat silahına davranmadan önce başparmağıyla işaret parmağını çatırdatma huyu vardı, kulağımı o sese uyanık tuttum.</p>

<p>“Bay Mayfield’e olan borcunuzu ödemeden hiçbir yere gidemezsiniz.”</p>

<p><i>“Bay</i> Mayfield,” dedi Charlie. “Sevgili patronun. Söylesene, onun yatağını da sen mi yapıyorsun? Soğuk kış gecelerinde ellerinle ayaklarını ısıtıyor musun?”</p>

<p>“Yüz dolar vereceksiniz, yoksa sizi öldüreceğiz. Verseniz de öldüreceğiz muhtemelen. Üzerimdeki kürkler ve deriler yüzünden ağır olduğumu düşünüyorsun, fakat sandığından çok daha hızlıyım. Mermilerim gövdenize saplandığında nasıl da şaşıracaksınız.”</p>

<p>“Gerçekten de senin ağır olduğunu düşünüyorum, avcı, fakat hızını kesen giysilerin değil. Ağırlığından aklın suçlu.</p>

<p>Çünkü ancak çamurda ve karda pusu kurduğun hayvanların beyni kadar bir beynin olduğuna inanıyorum.”</p>

<p>Avcı güldü, ya da gülermiş gibi yaptı, neşe ve iyi mizaç taklidi. “Dün gece sarhoş oluşunu izledim ve içimden, bu akşam tek bir damla içmeyeceğim, diye geçirdim, bu adamı yarın sabah öldürmem gerekebilir. Sabah geldi çattı ve sana bir kez daha soruyorum: Parayı mı iade edeceksin yoksa postu mu?”</p>

<p>“Benden alacağın tek şey Ölüm,” dedi Charlie. Charlie’nin hava durumunu veren bir adamın rahatlığıyla dillendirdiği sözcükler ense tüylerimin dikilmesine neden oldu ve ellerim zonklamaya başladı. Charlie harikuladedir bu durumlarda, berrak zihinli ve korkusuz. Her zaman öyle olmuştu ve pek çok kez tanık olmama rağmen her seferinde ona hayranlık duyarım.</p>

<p>“Seni vuracağım,” dedi avcı.</p>

<p>“Kardeşim sayacak,” dedi Charlie. “Üç dediğinde davranırız.”</p>

<p>Avcı başını sallayıp altıpatlarını kılıfına soktu. “Yüze kadar da sayabilir arzu edersen,” dedi, elini açıp kapayarak.</p>

<p>Charlie yüzünü ekşitti. “Ne kadar aptalca bir laf. Başka bir şey düşün. İnsan son sözlerinin saygı uyandırmasını ister.”</p>

<p>“Ben bugün ve bu gece konuşmaya devam edeceğim. Torunlarıma ünlü Sisters kardeşleri nasıl öldürdüğümü anlatacağım.”</p>

<p>“Bu mantıklı en azından. Ayrıca mizahi bir dipnot olarak da kullanılabilir.” Charlie bana dönüp, “Duydun mu, Eli, ikimizi de öldürecek,” dedi.</p>

<p>“Son zamanlarda seninle birlikte iş yapmaktan mutluluk duydum,” dedim ona.</p>

<p>“Fakat son kez vedalaşmanın zamanı geldi, öyle mi?” diye sordu. “Adama dikkatlice bakarsan yeterince yürekli olmadığını görürsün. Beti benzi nasıl atmış görmüyor musun? içindeki ses ona hata yapmak üzere olduğunu söylüyor.”</p>

<p>“Say, lanet olsun,” dedi avcı.</p>

<p>“İşte <i>bunu</i> mezar taşıma yazabiliriz,” dedi Charlie ve parmaklarını çatırdattı. “Üçe kadar say, kardeşim. Yavaş ve düzgün.”</p>

<p>“İkiniz de hazır mısınız?” diye sordum.</p>

<p>“Ben hazırım,” dedi avcı.</p>

<p>“Hazırım,” dedi Charlie.</p>

<p>“Bir,” dedim — ve Charlie ile silahlarımızı çekip ateşledik, aynı anda dört mermi, her biri kafaya isabet etmiş. Avcılar bir daha kalkmamak üzere yere yığıldılar. Tertemiz bir iş çıkarmıştık, bugüne dek hatırladıklarımın içinde en temizi. Avcılar yere yığılır yığılmaz Charlie gülmeye başladı, ben de öyle, fakat daha çok rahatlama duygusuyla, oysa Charlie gerçekten gıdıklanmıştı. Şanslı olmak yetmez, diye geçirdim içimden. Sakin kalabilmek için insanın dengeli bir akla sahip olması gerekiyordu, ki sıradan insan için geçerli değildir. Lacivert-siyah sakallı avcı hâlâ soluk alıyordu, bakmak için yanına gittim. Şaşkındı, gözleri bir o yana bir bu yana bakıyorlardı.</p>

<p>“Neydi o ses?” diye sordu.</p>

<p>“Bedenine saplanan merminin sesiydi.”</p>

<p>“Bedenimin neresine?”</p>

<p>“Kafana.”</p>

<p>“Hissedebiliyorum. Neredeyse hiçbir şey göremiyorum. Diğerleri nerede?”</p>

<p>“Yanında yatıyorlar. Onların da kafalarında birer mermi var.”</p>

<p>“Öyle mi? Konuşuyorlar mı? Onları duyamıyorum.”</p>

<p>“Hayır, öldüler.”</p>

<p>“Ama ben ölmedim.”</p>

<p>“Hayır, henüz değil.”</p>

<p>“<i>Çı</i>” dedi. Gözleri kapandı ve başı hareketsiz kaldı. Ben uzaklaşırken titreyip gözlerini açtı. “Jim’in fikriydi peşinize düşmek. Ben istemedim.”</p>

<p>“Pekâlâ.”</p>

<p>“Cüsseli olduğu için bütün büyük şeyleri yapması gerektiğini düşünüyordu.”</p>

<p>“Öldü artık.”</p>

<p>“Bütün gece bunu konuştu. Hakkımızda kitaplar yazılacak dedi. Kıyafetlerimizle alay etmeniz ağırına gitti.”</p>

<p>“Kapat gözlerini. Önemi yok artık.”</p>

<p>“Bunu yapmak istemedim,” diye sızlandı. “Jim sizi alt edebileceğini sandı, herkese anlatacağını.”</p>

<p>“Gözlerini kapatıp dinlenmelisin,” dedim.</p>

<p><i>“Çı çı, çı”</i> Sonra ruhunu teslim etti. Tub’a ve eyere döndüm. Bu “üçe kadar sayma” eski numaralarımızdan biriydi. Bundan ne utanıyor ne de gurur duyuyorduk; sadece zor durumlarda başvurduğumuzu ve hayatımızı pek çok kez kurtardığını söylemek yeterli olsun.</p>

<p>Charlie ile yola çıkmaya hazırdık ki sol üstümüzde bir çizme sürtünmesi duyduk. At bakıcısı ahırdan kaçmamış, yukarı gizlenip çatışmayı izlemişti; yazık ki bizim sayma numaramıza tanık olmuştu, onu almak için merdivenden yukarı çıktık. Bu biraz zaman aldı çünkü üst üste dizilmiş saman balyaları gizlenmek için mükemmel bir zemin oluşturmuştu. “Çık, evlat,” diye seslendim. “Burada işimiz bitti. Söz veriyoruz canını yakmayacağız.” Durakladım ve uzak köşeden bir kaçma sesi geldi. Sesin geldiği yere doğru bir el ateş ettim fakat balyalar mermiyi yuttu. Tekrar durakladım, tekrar kaçma sesi geldi. “Evlat, çık oradan,” dedi Charlie. “Seni öldüreceğiz, kaçma şansın yok. Mantıklı ol.”</p>

<p>“Bö-hö-höö,” dedi at bakıcısı.</p>

<p>“Zamanımızı harcıyorsun ve harcayacak zamanımız yok.”</p>

<p>“Bö-hö-höö.”</p>
</body>
</html>