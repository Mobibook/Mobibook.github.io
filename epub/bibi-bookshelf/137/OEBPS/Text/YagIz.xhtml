<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<p class="n"><span style="font-size:1.5em"><span style="font-variant:small-caps;">“Yağız at nerede? Neden hâlâ Tub’ı sürüyorsun?”</span>

</span></p>
<p>“Fikir değiştirdim, onu tutmaya karar verdim.”</p>

<p>“Seni anlamıyorum, kardeşim.”</p>

<p>“Bu hayvan bana hep sadık oldu.”</p>

<p>“Seni anlamıyorum. Eşsiz bir hayvandı o yağız at.”</p>

<p>“Daha iki gün önce beni Tub’ı satmaktan alıkoymaya çalışıyordun. Ancak rüzgâr bize onun yerini alacak uygun bir at getirdikten sonra benim gibi düşünmeye başladın.”</p>

<p>“Tartışmalarda sürekli geçmişe atıfta bulunuyorsun, ama dün dündür, geçmişte kaldı. O atı sana Tanrı gönderdi. Tanrı’yı dışlayan adamın hali nice olur?”</p>

<p>“Tanrı’nın bu tartışmada yeri yok. Bir Kızılderili fazla yemek yedi ve öldü, benim talihim buradan kaynaklandı. Benim söylemek istediğim senin Tub’ı elden çıkarmamız fikrini ancak maddi açıdan işine geldiğinde benimsemiş olman.”</p>

<p>“Demek ayyaş <i>ve</i> paragözüm?”</p>

<p>“Kim geçmişe atıfta bulunuyor şimdi?”</p>

<p>“Ayyaş bir paragöz. İşte acınası kaderim.”</p>

<p>“Sen muhalifsin.”</p>

<p>Silkindi birden, mermi yemiş gibi. “Ayyaş ve paragöz bir muhalif! Yakıcı sözler bunlar!” Kıkırdadı kendi kendine. Bir süre sonra düşünceli bir hale büründü ve, “Yağız attan elimize ne geçti, bu arada?” diye sordu.</p>

<p>“Elimize mi?” diye sordum, gülerek.</p>

<p>Hızımızı arttırdık. Charlie’nin akşamdan kalmalığı hayli inatçıydı, at sürerken iki kez ağız dolusu kustuğuna tanık oldum. Akşamdan kalma vaziyette at sürmekten daha kötü bir şey olabilir mi? Ağabeyimin cezasına hiç şikâyet etmeden katlandığını itiraf etmeliyim, fakat bu tempoya iki saatten fazla dayanamayacağını biliyordum. Uzakta bir araya toplanmış vagonları gördüğümüzde zaten mola istemek üzereydi. Atını vagonlara doğru sürdü, amaçlı bir biçimde, vazifeşinas bir ağırbaşlılıkla, fakat atından inip perişan midesini dinlendirmek için dakikaları saydığını biliyordum.</p>

<p>Üç vagonun etrafında dolandık fakat merkezdeki ateş dışında bir hayat izine rastlamadık. Charlie seslendi fakat yanıt almadı. Atından inip iki bitişik vagonun bağlantılarının üzerinden merkeze atlamaya yeltendiğinde tentenin arkasından yılan gibi sessizce bir tüfek namlusu belirdi. Charlie namluya baktı, gözleri hafif şaşı. “Tamam,” dedi. Namlu alnına doğru yükseldi ve on beş yaşlarında bir çocuk bize baktı. Yüzü kir içinde, burun delikleri ve ağzı yara, yüzünde daimi bir gülümseme; elleri titremiyordu ve tüfeği tutuş biçiminden ona hayli aşina olduğu anlaşılıyordu. Gözleri kuşku ve nefret doluydu, kısaca söylemek gerekirse gayet nahoş bir gençti ve bir an önce iletişime geçmezsek ağabeyimi vuracağından korktum. “Kötü bir niyetimiz yok, evlat,” dedim.</p>

<p>“Bundan öncekiler de öyle dediler,” dedi oğlan. “Sonra başıma bir tane indirip bütün patates keklerimi aldılar.”</p>

<p>“Biz patates keki istemiyoruz,” dedi Charlie.</p>

<p>“İyi o zaman, çünkü hiç kalmadı.”</p>

<p>Çocuğun açlıktan öldüğünü görebiliyordum, ona karnı açsa bizim domuz pastırmamızdan yiyebileceğini söyledim. “Daha bu sabah aldım kasabadan,” dedim. “Un da var. İster misin, evlat? Domuz pastırması ve çörek?”</p>

<p>“Yalan söylüyorsun,” dedi. “Kasaba falan yok buralarda. Babam yiyecek aramaya gideli bir hafta oluyor.”</p>

<p>Charlie omzunun üzerinden bana baktı. “Dün yolda karşılaştığımız adam olmasın? Bir an önce gidip oğlunu beslemek istiyordu, hatırladın mı?”</p>

<p>“Doğru. Bu yöne sürdü zaten.”</p>

<p>“Gri bir kısrak mı vardı altında?” diye sordu oğlan, ifadesi acınası bir çaresizliğe dönmüş.</p>

<p>Charlie başını salladı. “Gri bir kısrak, doğru. Senin ne kadar iyi bir çocuk olduğunu anlattı bize, seninle ne kadar gurur duyduğunu. Senin için çok kaygılandığını söyledi. Seni görmek için sabırsızlanıyordu.”</p>

<p>“Babam öyle mi dedi?” diye sordu oğlan kuşkuyla. “Sahi mi?”</p>

<p>“Evet, yakında sana kavuşacağı için mutluydu. Yazık ki onu vurmak zorunda kaldık.”</p>

<p>“N-ne?” Oğlan kendini toparlayamadan Charlie tüfeği elinden kaptığı gibi kabzasını sertçe başına indirdi. Çocuk tenteli vagona yığıldı, hareketsiz kaldı. “Şu ateşe biraz kahve koyalım,” dedi Charlie, bağlantıların üzerinden atlayarak.</p>
</body>
</html>