<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<p class="n"><span style="font-size:1.5em">Hava kararıncaya kadar at sürdük, ben eyerden</span> düşebileceğimi düşünmeye başlayınca kadar. Charlie’ye geceyi geçirmek üzere kamp kurmayı önerdiğimde kabul etti, fakat kamp için korunaklı bir yer bulma koşuluyla, çünkü yağmur geliyor gibiydi. Charlie havada ateş kokusu aldı ve kokuyu izleyerek tek odalı bir barakaya ulaştık; bacası pamuk gibi beyaz duman tütüyor, tek penceresinde loş bir ışık dans ediyordu. Battaniye ve paçavralara sarınmış yaşlı bir kadın açtı kapıyı. Kadının çenesinde titreşen uzun beyaz kıllar vardı; yarı açık ağzı çarpık ve kararmış dişlerle kaplıydı. Charlie şapkasını elinde ezerek bir sahne aktörünün dramatik tınısıyla yakın zamanda yaşadığım talihsizlikten söz etti. Kadın midyeyi andıran gözleriyle bana baktı ve o anda bedenime soğuk bir dalga yayıldı. Kadın tek kelime etmeden kapıdan uzaklaştı. Döşemede bir iskemlenin süründüğünü duydum. Charlie bana dönüp, “Ne düşünüyorsun?” diye sordu.</p>

<p>“Devam edelim.”</p>

<p>“Kapıyı bizim için açık bıraktı.”</p>

<p>“Bir tuhaflık var bu kadında.”</p>

<p>Charlie kar öbeğini tekmeledi. “Ateş yakmayı biliyor. Daha ne istiyorsun? Yerleşecek değiliz.”</p>

<p>“Ben devam edelim diyorum,” diye tekrarladım.</p>

<p>“Kapı!” diye bağırdı kadın.</p>

<p>“Sıcak bir odada iki saat bana ilaç gibi gelir,” dedi Charlie.</p>

<p>“Hasta olan benim,” dedim. “Ve ben devam etmek istiyorum.”</p>

<p>“Ben kalmaktan yanayım.”</p>

<p>Kadının gölgesi odanın uzak duvarına doğru süründü ve kadın bir kez daha kapıya gelip, “Kapı!” diye haykırdı. “Kapı! Kapı!”</p>

<p>“Görüyorsun ki girmemizi istiyor,” dedi Charlie.</p>

<p>Evet, diye geçirdim içimden, dudaklarından midesine. Fakat daha fazla direnemeyecek kadar güçsüzdüm ve ağabeyim beni kolumdan tutup içeri soktuğunda karşı koymadım.</p>

<p>Odada bir masa, bir iskemle, bir de kirli şilte vardı. Charlie ile çarpık tahta döşemenin üstündeki taş şöminenin karşısına oturduk. Ateşin sıcaklığı yüzümü ve ellerimi tatlı tatlı yakarken bir an için yeni ortamımdan memnuniyet duydum. “Kadın tek kelime etmeden masaya oturdu, yüzü eşarbının kıvrımlarının arasında belirsiz. Önünde soluk kırmızı ve siyah boncuklardan ya da taşlardan bir öbek duruyordu; elleri giysilerinin kıvrımlarının arasından çıktı ve çevik hareketlerle boncukları tek tek alıp uzun bir kolye ya da bir tür takı yapma amacıyla ince bir tele geçirmeye başladı. Masanın üzerinde bir lamba vardı, alçak alevi sarı ve turuncu renklerde titreşiyor, alevin ucundan siyah duman tütüyordu.</p>

<p>“Size minnettarız, bayan,” dedi Charlie. “Kardeşim kendini iyi hissetmiyor, dışarıda uyuyacak durumda değil.” Kadın yanıt vermeyince Charlie bana kadının sağır olduğunu düşündüğünü söyledi. “Sağır <i>değilim</i>,” diye karşılık verdi kadın, telin bir parçasını ağzına sokup koparmak için ileri geri çiğneyerek.</p>

<p>“Ben varsaymıştım sadece,” dedi Charlie. “Sizi gücendirmek istemedim. Şimdi ne kadar yetkin ve zeki olduğunuzu görüyorum. Ayrıca eviniz çok hoş, bunu söylememin bir sakıncası yoksa.”</p>

<p>Kadın boncuklarını ve teli masanın üstüne koydu. Yüzünü bize döndü fakat hatları kayan gölgelerin arasında gizli kaldı. “Ne tür adamlar olduğunuzu bilmediğimi mi sanıyorsun?” diye sordu, kırık görünümlü parmağıyla silahlarımızı göstererek. “Kimmiş gibi yapmaya çalışıyorsun ve neden?”</p>

<p>Charlie’nin tavrı değişti ya da eski haline dönüştü, kendi oldu yine. “Pekâlâ,” dedi, “kimiz öyleyse?”</p>

<p>“Kendinize katil demez misiniz?”</p>

<p>“Silahlarımız yüzünden mi öyle düşünüyorsun?”</p>

<p>“Peşinizdeki ölü adamlardan biliyorum.”</p>

<p>Ense tüylerim dikildi. Saçmaydı, fakat arkama dönmeye cesaret edemedim. Charlie’nin tonu sakindi: “Seni öldüreceğimizden mi korkuyorsun?”</p>

<p>“Hiçbir şeyden korkmam ben, hele mermilerinden ve sözlerinden hiç.” Ayağa kalkıp bana baktı. <i>“Seni</i> öldüreceğimden korkuyor musun?”</p>

<p>“Çok yorgunum,” biçiminde oldu yavan yanıtım.</p>

<p>“Yatağa uzan,” dedi.</p>

<p>“Sen nerede uyuyacaksın?”</p>

<p>“Uyumayacağım. İşimi bitirmem gerek. Sabaha neredeyse gitmiş olurum.”</p>

<p>Charlie’nin yüzü sertleşti. “Bu kulübe sana ait değil, değil mi?”</p>

<p>Kadın bunu duyunca gerildi ve soluğu kesildi sanki. Eşarbını geri çekti ve ateşin ve lambanın ışığında başında neredeyse saç olmadığını gördüm, orada burada beyaz tutamlar sadece; ve kafatası çukurlu görünüyordu, bazı yerlerde daha yumuşak, göçük bir çürük meyve gibi. “Her kalbin bir tonu vardır,” dedi Charlie’ye, “her çanın olduğu gibi. Senin kalbinin tonu kulağa fazlasıyla kasvetli geliyor ve gözlerine bakınca gözlerim ağrıyor.”</p>

<p>Charlie ile yaşlı cadının gözlerini birbirlerine diktikleri uzun bir sessizlik oldu, ikisinin de ifadesinden ne düşündükleri anlaşılmıyordu. Sonunda kadın eşarbını tekrar bağlayıp işine döndü. Charlie döşemeye uzandı. Ben yatağa yatmadım, Charlie’nin yanına uzandım, çünkü kadın beni korkutmuştu ve birbirimize yakın uyumanın daha güvenli olacağına kanaat getirdim. O kadar güçsüzdüm ki bütün tedirginliğime rağmen odayı olduğu gibi düşlediğim bir uykuya daldım, fakat ben kenarda durmuş uyumakta olan bedenimi seyrediyordum. Yaşlı kadın yerinden kalkıp bize doğru geldi; bedenim kıpırdanmaya ve terlemeye başladı, fakat Charlie’nin bedeni sakin ve hareketsizdi. Yaşlı kadın Charlie’nin üzerine eğilip eliyle ağzını açtı. Eşarbının karanlık kıvrımlarının arasından siyah bir sıvı döküldü ve ben, uyuyan değil de seyreden ben, onu rahat bırakması için bağırmaya başladım. Bu noktada düş birden sona erdi ve uyandım. Charlie yanımdaydı, bana bakıyordu; uykuda olmasına rağmen gözleri açıktı, böyle sinir bozucu bir huyu vardı. Charlie’nin arkasında kadın oturuyordu, boncuk yığını önemli ölçüde küçülmüştü — hayli zaman geçmişti. Kadın masada kaldı fakat başını neredeyse yüz seksen derece döndürüp odanın karanlık köşesine baktı. Dikkatini çeken neydi bilmiyorum, fakat o kadar uzun baktı ki sonunda ilgimi yitirip başımı tekrar yere yasladım. Göz açıp kapayıncaya kadar derin uykuya daldım yine.</p>
</body>
</html>