<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<p class="n"><span style="font-size:1.5em">Morris’in otel odasının kapısını çaldık fakat cevap</span> vermedi. Charlie kilidi kurcalayıp açtı, içeri girdik ve Morris’in tuvalet malzemeleriyle karşılaştık; parfümleri ve ağdası, girişin yanına yere istiflenmiş. Fakat adama dair hiçbir işaret yoktu, ne bir giysi ne de bavul; yatak yapılmış, pencereler sıkıca kapatılmıştı; Morris’in birkaç gündür uzakta olduğuna dair bir his uyandı içimde. Yokluğunu ikimiz de dikkat çekici bulduk, sinir bozucu hatta, çünkü gelmekte gecikmiş olmamıza rağmen Morris’e ne kadar uzun olursa olsun bizi beklemesi söylenmişti ve önceden verilmiş bir sözü unutmak kişiliğiyle çelişiyordu. Otel sahiplerine bizim için bir mesaj bırakıp bırakmadığını sormayı önerdiğimde Charlie beni destekledi. Kapıya doğru giderken yatağın yanındaki duvardan çıkmış büyük siyah bir boynuz dikkatimi çekti. İçine cilalı bakır bir zil konmuştu. Boynuzun altında şöyle bir yazı vardı: ZİLİ ÇAL. SERVİS İSTE. Öyle yaptım ve zilin sesi çınladı odada. Bu Charlie’yi korkuttu, bakmak için boynunu uzattı. “Ne yapıyorsun?”</p>

<p>“Batıdaki otellerde böyle bir sistem olduğunu duymuştum.”</p>

<p>“Ne sistemi?”</p>

<p>“Bekle.” Bir dakika sonra binanın karnından büzülmüş ve uzak bir kadın sesi geldi.</p>

<p>“Alo? Bay Morris?”</p>

<p>Charlie kendi etrafında döndü. “Kadın duvarın içinde mi? Nereden geliyor bu ses?”</p>

<p>“Alo?” diye tekrarladı ses. “Servis için zili mi çaldınız?” “Bir şey söyle,” dedi Charlie bana. Fakat izahı güç bir mahcubiyet duydum ve Charlie’ye konuşmasını işaret ettim. “Beni duyabiliyor musun?” diye seslendi Charlie.</p>

<p>“Zor duyuyorum. Doğrudan boynuza konuşun lütfen.” Charlie pek hoşlanmıştı bu işten. Yataktan kalkıp aparata yaklaştı, yüzünü boynuzun içine soktu. “Şimdi nasıl? Daha mı iyi?”</p>

<p>“Daha iyi,” dedi ses. “Sizin için ne yapabilirim bugün, Bay Morris? Geri dönmüş olmanıza sevindim. O sakallı tuhaf adamla gittiğinizde sizin için endişe ettik.” Charlie ile birbirimize baktık. Charlie boynuza doğru, “Ben Morris değilim, bayan,” dedi. “Oregon’dan onu ziyaret etmeye geldim, ikimiz de Oregon’da aynı şirketin hesabına çalışıyoruz.”</p>

<p>Ses durakladı. “Bay Morris nerede?”</p>

<p>“Ben de bunu bilmek istiyorum.”</p>

<p>“Az önce geldik,” dedim, katılmam gerektiğini hissederek.</p>

<p>“O da kim?” diye sordu ses.</p>

<p>“Kardeşim,” dedi Charlie.</p>

<p>“İki kişi oldunuz şimdi.”</p>

<p>“Her zaman iki kişiydik zaten,” dedim ona. “Ben doğduğumdan beri.” Charlie de kadın da esprimi anlamadı, hatta espri hiç yapılmamıştı sanki. Ses hırçın bir ton edindi. “Bay Morris’in odasına girme iznini size kim verdi?”</p>

<p>“Kapı kilitli değildi,” diye yalan söyledim.</p>

<p>“Ne olmuş kilitli değilse? Başka bir adamın kiraladığı odaya girip bu duvar aparatına konuşamazsınız.”</p>

<p>“Bunun için özür dileriz, bayan. Onunla birkaç gün öncesi için randevulaşmıştık, fakat yolculuk beklediğimizden uzun sürdü. Bu yüzden Morris’i bir an önce görmek istedik ve tedbiri elden bıraktık.”</p>

<p>“Bana bir randevusu olduğunu söylemedi.”</p>

<p>“Söyleyemezdi.”</p>

<p>“Hmm,” dedi ses.</p>

<p>Charlie devam etti: “Sakallı bir adamla gittiğini söylediniz. Adamın adı Warm mıydı? Hermann Warm?”</p>

<p>“Adama adını sormadım, o da söylemedi.”</p>

<p>“Sakalı ne renkti?” diye sordum.</p>

<p>“Kardeş mi konuşuyor yine?”</p>

<p>“Kızıl mıydı?” diye sordum.</p>

<p>“Kızıldı.”</p>

<p>“Morris gideli kaç gün oluyor?” diye sordu Charlie.</p>

<p>“Dört gün. Odanın parasını dün sabaha kadar ödemişti.</p>

<p>Daha erken gideceğini söylediğinde ona kısmi bir iade yapmayı önerdim ama kabul etmedi. Gerçek bir beyefendi.”</p>

<p>“Bizim için bir mesaj bırakmadı mı?”</p>

<p>“Bırakmadı.”</p>

<p>“Nereye gittiğini söyledi mi?”</p>

<p>“Işıklı Nehre, dedi bana. O ve kızıl sakallı adam güldüler bunun üzerine. Nedenini bilmiyorum.”</p>

<p>“Birlikte mi gülüyorlardı dedin?”</p>

<p>“Aynı anda gülüyorlardı. Aynı şeye güldüklerini farz ettim. Nehri haritada aradım fakat bulamadım.”</p>

<p>“Bay Morris sıkıntılı mı görünüyordu? Gitmeye zorlanıyormuş gibi örneğin?”</p>

<p>“Bana öyle gelmedi.”</p>

<p>Charlie bunu düşündü. Sonra, “Bu dostluk bende kuşku uyandırıyor,” dedi.</p>

<p>“Bende de,” diye katıldı ses. “Bay Morris’in adamdan haz etmediğini sanıyordum, sonra birden ayrılmaz oldular, odaya kapanıp saatlerce kalıyorlardı.”</p>

<p>“Bize bir mesaj bırakmadığından emin misin?”</p>

<p>“Bıraksaydı bilirdim,” diye yanıt verdi kadın gururla.</p>

<p>“Geride bir şey bırakmadı öyleyse?”</p>

<p>“Öyle bir şey söylemedim.”</p>

<p>Charlie bağırdı boynuza. “Bayan, ne bıraktığını söyleyin, lütfen.”</p>

<p>Kadının soluğunu duyabiliyordum. “Bir defter,” dedi sonunda.</p>

<p>“Nasıl bir defter?”</p>

<p>“İçine bir şeyler yazdığı bir defter.”</p>

<p>“Ne yazdı içine?”</p>

<p>“Bilmiyorum. Hem bilsem de size söylemezdim.”</p>

<p>“Kişisel şeyler, öyle mi?”</p>

<p>“Doğru. Tabii ki ne olduğunu anlar anlamaz kitabı kapattım.”</p>

<p>“Okuduklarınızdan ne öğrendiniz?”</p>

<p>“San Francisco yolculuğuna çıktığında havanın iyi olmadığını. Bu kadarını öğrenmiş olmaktan bile utanç duyuyorum. Kiracılarımın mahremiyetine saygı duyarım.”</p>

<p>“Evet.”</p>

<p>“Kiracılarım benden yüzde yüz mahremiyet bekleyebilirler.”</p>

<p>“Anlıyorum. Size defterin şimdi nerede olduğunu sorabilir miyim?”</p>

<p>“Bende, odamda.”</p>

<p>“Bize gösterirseniz çok memnun olurum.”</p>

<p>Kadın durakladı. “Bunu yapmak istemem, sanmıyorum.”</p>

<p>“Biz onun dostlarıyız diyorum size.”</p>

<p>“Öyleyse neden size bir mesaj bırakmadı?”</p>

<p>“Belki de defteri bıraktı bizim için.”</p>

<p>“Defteri unuttu. Yatağının ayağındaki buruşuk çarşafların arasında buldum. Hayır, bir an önce eşyalarını toplayıp çıkma telaşındaydı, sürekli omzunun üzerinden arkasına bakıyordu. Belki de sizden kaçmaya çalışıyordu, nereden bileyim?”</p>

<p>“Defteri bana göstereceksiniz öyleyse, doğru mu?”</p>

<p>“Konuklarıma saygılı davranacağım, yapacağım bu.”</p>

<p>“İyi öyleyse,” dedi Charlie. “Bize öğle yemeği ve bira da getirir misiniz?”</p>

<p>“Bizimle kalmaya devam mı edeceksiniz?”</p>

<p>“Bu gecelik en azından. Bu oda işimizi görür.”</p>

<p>“Ya Bay Morris dönerse?”</p>

<p>“Warm ile gitmişse, dediğiniz gibi, uzun süre dönmeyecektir.”</p>

<p>“Ya dönerse?”</p>

<p>“O zaman şampanyadan iyi para kazanacaksınız, çünkü mutlu bir kutlama olacak.”</p>

<p>“Öğle yemeğini sıcak mı istersiniz soğuk mu?”</p>

<p>“Sıcak, yanında da bira.”</p>

<p>“İki tam porsiyon sıcak yemek?”</p>

<p>“Yanında da bira.”</p>

<p>Kadın kapattı ve Charlie yatağa uzandı. Durum hakkında ne düşündüğünü sordum, “Ne düşüneceğimi bilmiyorum. Deftere bir göz atmamız gerekiyor tabii ki,” dedi.</p>

<p>“Kadının defteri bizimle paylaşacağını sanmıyorum.”</p>

<p>“Göreceğiz,” dedi.</p>

<p>Pencereyi açıp tuzlu havaya doğru eğildim. Otel dik bir bayırın üzerinde bulunuyordu, bir grup Çinli’nin örgülü saçları, ipekli giysileri ve çamurlu terlikleriyle bir öküzü bayır yukarı çıkarmaya çalışmalarını seyrettim. Öküz bayırı tırmanmak istemiyor, Çinliler elleriyle kabasına vuruyorlardı. Dilleri kuş cıvıltısı korusunu andırıyordu, bütünüyle yabancı ve tuhaf, fakat yabancılığına rağmen harikulade. Sadece sövüyorlardı muhtemelen. Kapı çalındı ve tombul, dudaksız bir otelci kadın öğle yemeğimizi taşıyarak içeri girdi. Yemeklerimiz sıcak değilse bile ılıktı. Bira soğuk ve lezizdi, bir dikişte yarıladım. Kadına bu uzun yudumun bana kaça patladığını sorduğumda gözlerini kısıp biraya baktı. “Üç dolar,” diye tahmin etti, “iki yemekle birlikte bütün hesap on yedi dolar tutuyor.” Parayı hemen ödememizi bekliyor gibiydi. Charlie ayağa kalkıp ona bir çift kartal uzattı. Kadın cebinden paranın üstünü çıkarırken Charlie bileğini tuttu ve para üstünün Morris’in odasına izin almadan girme kabalığının bedeli olarak onda kalabileceğini söyledi. Kadın parayı aldı fakat Charlie’ye teşekkür etmedi, hatta parayı almış olmaktan hoşnut değilmiş gibi bir tavır takındı. Charlie cebinden ikinci bir çift kartal çıkarıp ona doğru tuttuğunda ifadesi sertleşti.</p>

<p>“Bu ne?”</p>

<p>“Defter için.”</p>

<p>“Söyledim size, alamazsınız.”</p>

<p>“Defter sizde kalacak tabii ki, biz sadece şöyle bir göz atmak istiyoruz.”</p>

<p>“O defteri asla görmeyeceksiniz,” dedi. Elleri kırmızı ve sıkılıydı, hakarete uğramıştı. Odadan sert adımlarla çıktı. Birine ya da personeline son ahlâki zaferini anlatma telaşı içinde muhtemelen, diye geçirdim içimden. Charlie ile oturup öğle yemeğimizi yedik. Bu kadının kaderini düşününce içime kasvet bastı. Charlie kaygılı ifademi fark edip bana, “Denemediğimi söyleyemezsin,” dedi ve doğruydu. Yemek, bu arada, fiyatını bir kenara bırakırsak, her açıdan lezizdi. Kadın tabaklarımızı almaya geldiğinde Charlie yanına gitti. Kadın başını yüksek tutuyordu, üstün bir ifade takınıp, “Efendim?” dedi. Charlie cevap vermedi, fakat kanepeye oturup yumruğunu kadının karnına gömdü. Kadın iskemleye yığılıp iki büklüm kaldı, soluğunu ve kendini toparlamaya çalışırken tükürüp öksürüyordu. Ona bir bardak su verip özür dileyerek deftere olan ihtiyacımızın hiç de küçümsenecek türden olmadığını izah ettim, öyle ya da böyle o defteri alacaktık. Charlie araya girip, “Umarım size daha fazla zarar vermek zorunda kalmayız, bayan. Fakat defteri almak için her şeyi yapacağımızı anlamanız gerekiyor,” dedi. Kadın öyle bir suskun hiddet içindeydi ki sözcüklerimizin ardındaki mantığı kavramadığını düşündüm, fakat onu odasına götürdüğümde sorun çıkarmadan defteri verdi. Ek çift kartalı almasında ısrar ettim ve sonunda aldı, ki müthiş bir yumruğa maruz kalma aşağılanmasını bir ölçüde telafi etmiştir diye umuyorum. Charlie de ben de kendimizden daha güçsüzlere şiddet uygulamayı sevmeyiz —“ödlek şiddeti” diyecektir biri— fakat bu haklılığı kanıtlanacak bir gereklilikti, aşağıdaki sayfaların da göstereceği gibi, izleyen sayfalar Henry Morris’in Hermann Kermit Warm ile esrarengiz ortaklığına ve Morris’in Commodore’un keşif eri ve sırdaşı konumundan neden istifa ettiğine dair metnin bir kopyası.</p>

<p class="bosluk1"></p>

<p class="arayazi"><span style="font-size:2em">*</span>Bugün Warm yanıma geldi, durup dururken, neredeyse bir haftadır görüşmemiştik. Otelin lobisinden geçerken birden yanıma gelip kayalık bir arazide yürüyen bir kadına yardım etmeye çalışan bir beyefendi gibi dirseğimden tutup kolumu kaldırdı. Bu beni şaşırttı, doğal olarak, ve ondan uzaklaştım. Bunun üzerine bana incinmiş gibi bakıp, “Evlenmek üzere sözlendik mi sözlenmedik mi?” diye sordu. Sabahın dokuzu olmasına rağmen hafif sarhoştu, bu açıktı. Ona beni izlemekten vazgeçmesini söyledim, ki ikimizi de şaşırttı, çünkü son birkaç gün ve gecedir birinin beni izlediği hissine kapılmakla birlikte bu uzak bir histi; sözcükler henüz kendi zihnimde biçimlenmemişti. Fakat yüzündeki suçluluk ifadesinden beni izlemekte olduğunu anladım ve geri adım atmadığıma sevindim.</p>

<p class="arayazi">Ona bir dolar borç verip veremeyeceğimi sorduğunda vermeyeceğimi söyledim. Bunun üzerine yıpranmış ve tozlu silindir şapkasını çıkardı, başparmağını yeleğine taktı ve başını gururla yukarı kaldırıp oteli terk etti. Tentenin altından geçip caddeye çıktı, güneşin parlak sıcaklığına. Bu onu hoşnut etti, kollarını ışığı emmek istercesine havaya kaldırdı. İki at çöp arabasını bayır yukarı çekiyorlardı. Warm sürücünün fark edemeyeceği bir ustalıkla arabanın arkasına atladı. Havalı bir çıkış yaptı, bunu inkâr edemem, fakat onu ilk tanıdığım zamankinden çok daha kötü görünüyor, alkolden ziyade kendini yıpratmasının sonucu. Çok kötü kokuyor bir kere. O ikisi işini bitirmek için Oregon City’den gelinceye kadar göçerse şaşırmam.</p>

<p class="bosluk1"></p>

<p class="arayazi"><span style="font-size:2em">*</span>Geçirdiğim tuhaf günlerden biri daha. Bu sabah Warm bir kez daha beni lobide bekliyordu. O beni görmeden ben onu fark ettim ve görünümündeki büyük değişikliği inceledim. Giysileri temizlenmiş ve onarılmıştı, ayrıca banyo yapmıştı. Sakalı taranmış, yüzü yıkanmıştı; yirmi dört saat önce bana eşlik eden adamdan bütünüyle farklı biriydi sanki... Merdivenin son basamağına geldiğimde beni fark etti ve telaşla yanıma gelip elimi tuttu, bir gün önceki davranışından ötürü özür diledi. Özrünü kabul ettiğimde gerçekten duygulandı, bu da beni duygulandırdı, ya da duraklattı, çünkü karşımda tanıdığımı, hem de çok iyi tanıdığımı sandığım biri duruyordu. Sonra bana öğle yemeği ısmarlamak istediğini söyleyerek beni iyice şaşırttı. Aç olmamama rağmen teklifini kabul ettim. Evvelce muhtaç ve pasaklı olan bu adamın başına nasıl bir talih kuşu konduğunu öğrenmek için sabırsızlanıyordum.</p>


<p class="arayazi">&nbsp; &nbsp; Onun seçtiği bir restorana gittik, Black Skull adında hiçbir cazibesi olmayan eğri büğrü bir barakaydı ve mekân sahibi Warm’u büyük bir coşkuyla karşıladı. Adamın bir gözünde kırmızı damalı yama vardı, ağzında tek dişi yoktu ve çok kötü kokuyordu. Bu kuşku uyandırıcı şahsiyet Warm’a “işinin” nasıl gittiğini sorduğunda Warm tek kelimeyle karşılık verdi. “Parıltılı.” Bu benim için bir anlam ifade etmedi ama mekân sahibini pek eğlendirdi. Bizi perdeli uzak bir masaya oturttuktan sonra iki çanak tatsız tuzsuz haşlama ile küflenmeye yüz tutmuş bir somun ekmek getirdi. Masaya hesap gelmedi. Warm’a bunun nedenini ve mekân sahibiyle ne tür bir ittifak içinde olduğunu sorduğumda bana ittifakın henüz gerçekleşmediğini ve bundan hiçbir şey çıkmayacağına inandığını fısıldadı.</p>

<p class="arayazi">&nbsp; &nbsp; Yemekten sonra mekân sahibi masayı toplayıp bizim için perdeleri çektikten sonra Warm’un neşeli halinden eser kalmadı, gergin ve ciddi bir havaya büründü. Yarım dakika kadar düşüncelerini toparladıktan sonra gözlerime bakıp, “Seni izliyordum, evet, bu doğru. Önceleri zaaflarını öğrenme düşüncesiyle yapıyordum. Sana itiraf etmeme izin ver öyleyse. Seni öldürmeyi düşündüm, ya da öldürtmeyi.” Ona böyle bir şeyi neden yapmak istediğini sorduğumda, “Seni görür görmez Commodore’un adamı olduğunu anlamıştım da ondan.” “Commodore mu?” dedim belirsizlikle. “O da ne ola ki?” Acemice rol yapışımı elini sallayarak devre dışı bıraktıktan sonra konuşmasına devam etti. “Sana karşı duygularım hızla değişti Morris, ve sana nedenini söyleyeceğim. Hayatımda tanıdığım en dürüst adamsın. Tipik bir örnek vermek gerekirse, bir adam başka bir adama günaydın derken o insanla yüz yüze olduğu sürece gülümser, fakat adam geçip gittiği anda gülümseme dudaklarından silinir. Sahte gülümsemiştir. O adam bir yalancıdır, anlıyor musun?” “Fakat herkes yapar bunu,” dedim. “Nezaket gereğidir.” “Sen yapmıyorsun,” dedi bana. “Senin gülümsemen, küçük olmakla birlikte, başını çevirdikten çok sonra bile dudaklarında kalıyor. Başka bir adam ya da kadınla konuşmaktan gerçekten haz duyuyorsun. Buna defalarca tanık oldum ve yanımda onun gibi biri olsa bütün fikirlerimi hayata geçiririm, diye düşündüm. Bu konuyu dün sabahki ziyaretimde açmak istemiştim, fakat amacım yanlış anlaşıldı, hatırlayacağın üzere. Seninle yüzleşmekten çekiniyordum ve samimiyetle söylemek gerekirse, içkinin bana cesaret vereceğini düşündüm.” Dün sabahı anımsayıp başını öne eğdi. “Bu sabah viranemde büyük bir utançla uyandım. Bu yeni bir şey değildi benim için, fakat bugün bütünüyle felç edici bir yanı vardı. O güne dek yaşamadığım ve bir daha yaşamayı istemeyeceğim bir ağırlığı vardı utancımın. Sanki bir duvara çarpmış, kendime duyduğum nefretin sınırına dayanmıştım. Kimi bunu bir idrak anı olarak nitelendirebilir. Nasıl nitelersen nitele. Fakat bugün yataktan kalktım ve hayatımı değiştirmeye ant içtim; bedenimi ve zihnimi arındırmaya, sırlarımı seninle paylaşmaya, çünkü senin iyi bir adam olduğunu biliyorum ve iyi bir adam hayatımda en çok ihtiyaç duyduğum şey şu anda.”</p>

<p class="arayazi">&nbsp; &nbsp; Bu tutkulu konuşmaya yanıt vermeme fırsat tanımadan ceplerinden hayli yıpranmış birkaç sayfa çıkarıp önüme koydu ve onlara bakmamı istedi. Öyle yaptım, sayısal listelerden ve ne anlama geldiğini bilmediğim birtakım bilimsel hesaplamalardan oluşan sayfaları tek tek inceledim. Sonunda ona cehaletimi itiraf etmek zorunda kaldım. “Korkarım ki bunların neyi temsil ettikleri hakkında en ufak bir fikrim yok,” dedim. Müthiş bir keşfin temel ilkeleri,” dedi bana. “Nedir bu keşif?” “Yüzyılın en önemli keşfi olabilir.” “Nedir peki bu keşif?” Başını sallayıp sayfaları topladı, güzelce istifledikten sonra ceketinin altına soktu. Sayfaların kenarları yakasından dışarı çıkar vaziyette, bana çok zeki bir adammışım gibi bakarak, kıkırdadı. “Kanıt istiyorsun,” dedi anlayışla. “Kanıt istemiyorum,” dedim. “Yine de sana bir kanıt sunacağım.” Ceketinin cebinden bir saat çıkardı ve ayağa kalktı. “Şimdi gitmem gerek, fakat yarın sabah seni otelinde ziyaret edeceğim. Kanıtımı sunacağım, sonra da fikrini ve kararını soracağım.” “Hangi konudaki kararımı?” diye sordum, çünkü bana ne önerdiğine dair en ufak bir fikrim yoktu. Fakat başını sallayıp, “Bunu yarın sabah konuşuruz. Senin programına uygun mu?” diye sormakla yetindi. Tuhaf adama uygun olduğunu söyledim ve elimi sıktıktan sonra bir başka önemli yere gitti. Restorandan çıkışım seyrettim ve gülmekte olduğunu gördüm.</p>

<p class="bosluk1"></p>

<p class="arayazi"><span style="font-size:2em">*</span> Yataktan yeni kalkmıştım ki Warm kapıyı çaldı. Yeni silindir şapkasıyla görünümünü daha da geliştirmişti. Buna değindiğimde şapkayı başından çıkarıp bana bütün ayrıntılarını gösterdi; iç dikişleri, dana derisi şeridin yumuşaklığı ve onun deyimiyle ‘genel zenginliği ve zarafeti.’ Eski şapkasını ne yaptığını sorduğumda sokakta güneşlenmekte olan her şeyden habersiz bir güvercinin üzerine koyduğunu itiraf etti. Güvercin şapkanın ağırlığının altından kalkmayınca Warm şapkanın kendisinden uzaklaşıp meçhul yerlere gitmek üzere köşeyi dönüşünü seyretmenin suçluluk dolu zevkini tatmıştı. O bana hikâyeyi anlatırken ayağının yanındaki üzeri örtülü sandığı fark ettim. Sandığı sorduğumda parmağını havaya kaldırıp, “Hmm,” dedi.</p>

<p class="arayazi">&nbsp; &nbsp; Kendini gizemli gösteriye hazırladı ve bir süre sonra sandığın içeriği odamın ortasındaki küçük masanın üzerinde duruyordu. Gördüklerim şunlar: Yaklaşık bir metre genişliğinde ve otuz santim eninde alçak bir tahta kutu; içinde taze, güçlü kokulu toprak bulunan bir çuval; kırmızı kadifeden bir kese; ve dik konmuş bir teneke matara. Perdeler çekiliydi, açmaya gittiğimde Warm kapalı kalmalarını yeğleyeceğini söyledi.“Hem gizlilik hem de gösterinin başarılı olması açısından öyle gerekiyor,” diye izah etti. Masaya döndüm ve toprağın üçte ikisini kutuya boşaltışını izledim, ardından toprağın yüzeyini düzledi. Sonra bana kadife çuvalı uzatıp içine bakmamı istedi. İçinde altın tozunu andıran bir toz vardı ve bunu ona söyledim. Keseyi geri alıp tozu kutunun içine döktü. Bu beni şaşırttı tabii ki, ona ne yaptığını sordum. Söylemedi, fakat bana tozun biçimini belleğime kazımamı tembihledi (düzgün bir daire oluşturacak şekilde dökmüştü). Dairenin üzerine kalan toprağı döktü ve beş dakika kadar bastırdı, iyice sertleşinceye dek elleriyle tokatladı. Bunu yaparken azımsanmayacak bir enerji sarf etti, ter içinde kaldı. Sonra leğenimi aldı ve toprağın üzerinde tutarak kutuya neredeyse ağzına kadar su doldurdu. Bu tuhaf işleri gerçekleştirdikten sonra şaşkın ifademe gülerek geri çekildi. Sonunda, “İşte bir altın arayıcısının nehir kazısının bir modeli, ” dedi. “Burada dünyanın yarısının aklını başından alan şeyin bir minyatürü var. Altın arayıcısının temel meselesi şudur: Ayağının altında olduğunu bildiği şeye nasıl ulaşacak? Buna verilebilecek tek yanıt var; emek ve talihle. İlki külfetlidir. İkincisiyse güvenilmez. Birkaç yıldır üçüncü bir yol arıyorum, daha emin, daha basit bir yol.” Matarayı alıp kapağını açtı. “Hatalıysam beni düzeltin, Bay Morris, fakat bu formülle aradığım yanıtı bulduğumu düşünüyorum.” Matarayı bana uzattı ve içmem mi gerektiğini sordum. “Istıraplı bir ölüm arzusu taşımıyorsanız önermem,” dedi bana. “Güçlendirici değil mi?” diye sordum. “O bir kâhin,” dedi, ve sesi ne kadar tuhaftı bunu söylerken, ne kadar acayip ve tekinsiz: gırtlağı daraldı, şakağında bir damar seğirdi. Sonra başını eğip matarayı kutuya boşalttı. İğrenç kokan morumsu bir sıvıydı. Sudan daha yoğundu fakat hızla özümsenip suya karıştı. Otuz saniye geçti, gözümü hiç ayırmadan suya bakıyor fakat bir fark göremiyordum. Gözlerimi kaldırıp Warm’a baktım. Göz kapakları yarı kapalıydı, uykulu göründüğünü düşündüm. Onu avutmak için ağzımı açtım, çünkü deneyi açıkça başarısız olmuştu, fakat birden gözlerinde bir oluşumun yansımasını gördüm, altın parıltısı. Tekrar kutuya baktığımda yüreğim ağzıma geldi, çünkü önümde, Tanrı üzerine yemin ederim, kalın ve toprak tabakasının içinde, altın halkası parıldıyordu!</p>

<p class="arayazi">&nbsp; &nbsp; Gösteriye tepkim mutlak şaşkınlık biçiminde oldu ve ağzımdan art arda püsküren sorular Warm’u pek hoşnut etti. Sonra sıvıyla ilgili planlarını izah etmeye girişti. Planları şöyleydi: Nehrin izbe bir yerine set çekmek ve gecenin karanlığında suya sıvıyı karıştırmak -daha büyük ölçeklerde tabii ki- ve etkisini gösterdikten sonra nehre girip altını rahat rahat çıkarmak. Parıltı, izah ettiğine göre, sadece birkaç değerli dakika sürüyordu, fakat o süre zarfında rahatlıkla geleneksel yöntemle birkaç haftada çıkardığı kadar altın çıkarabilirdi. Nehrin belli bir bölümünü tükettikten sonra bir başka bölüme geçecekti, sonra bir başka bölüme, servetini edininceye dek; sonra gizli sıvının formülünü bir milyon dolara satacak ve kalan günlerini kendi deyimiyle, “başarının ipekten kollarında geçirecekti.” Bu aşamada ben de hayli heyecanlanmıştım. O güne dek duyduğum en etkileyiciydi keşifti kuşkusuz. Bir türlü soramadığım bir sorum daha vardı. Adamı gücendirmek ya da odadaki yüksek duyguları bozmak istemiyordum; fakat yanıt talep eden bir soruydu ve sonunda dosdoğru sordum. “Bana karşı neden bu kadar açıksınız? Güveninize ihanet etmeyeceğimi nereden biliyorsunuz?” “Sizi bu işe neden katmak istediğimi açıkladığımı sanıyordum,” dedi Warm. “Bu planı gerçekleştirmek için birine daha ihtiyacım var ve o adam sizsiniz.” “Fakat ben şu anda sizi izlemek için birinden maaş alıyorum, öldürülmeniz için!” diye haykırdım. “Evet, bu doğru, fakat size şunu sormama izin verin. Commodore beni öldürtmek için ne neden gösterdi?” “Hırsız olduğunuzu söylüyor.” “Ne çalmışım?” “Bunu söylemedi.” Warm sözcüklerini vurgulayarak konuştu. “Söyleyemedi, çünkü koca bir yalan. Beni öldürtmek istemesinin nedeni altın bulma sıvımın formülünü ona vermeyi reddetmem. Altı ay önce Oregon City’de yanına gittim ve Kaliforniya seyahati için bana maddi destekte bulunmasını istedim. Az önce gördüğüne benzer bir gösteri sergiledikten sonra ona cömert bir teklifte bulundum. Kazıyı finanse edecek, karşılığında kârın yarısını alacaktı. Önce kabul etti, bana tam destek sağlayacağına söz verdi. Fakat formülü paylaşmayınca hiddetlendi ve yüzüme silah doğrulttu. Sarhoştu, odaklanamıyordu. Sallandığında masanın üzerindeki cam ağırlığı kaptığım gibi fırlattım. Talihim varmış, alnının tam ortasına isabet edip büyük adamı dizlerinin üzerine çökertti. Oradan telaşla çıkıp merdiven basamaklarını üçer üçer inerken arkamdan, “Benden kaçamazsın, Warm. Adamlarım formülünü zorla alıp seni anandan doğduğuna pişman edecekler!” diye bağırdı. İnandım ona. Bu yüzden siz geldiğinizde şaşırmadım, Bay Morris. Beni asıl şaşırtan ve şaşırtmaya devam eden sizin gibi bir beyefendinin hayatını bir katil ve zorbayla geçirmeyi seçmiş olması.”</p>

<p class="arayazi">&nbsp; &nbsp; Hikâye inandırıcıydı, Commodore’un altı ay kadar önce başının sargılı olduğunu hatırlayınca daha da inandırıcı buldum. Warm’un sözleri beni duraklattı ve bir süre odanın içinde gezindim, bir durum değerlendirmesi yapıp olasılıkları gözden geçirdim. Sonunda, umutsuzca da olsa, ona, “Fakat benden yapmamı istediğiniz nedir?” diye sordum. “Ben sizin için ne yapmayı umabilirim ki?” “Benim zihnimde gayet net,” dedi. “Size yüzde elli kâr ortaklığı teklif ediyorum. Elinizdeki bütün parayı ilk kazımıza yatıracaksınız, ben kendi kısıtlı birikimimi sadece yemek için harcayacağım. Formülü büyük ölçekte hazırlayabilmek için sizin odanıza ihtiyacım olacak, siz de hazırlanışında bana yardım edeceksiniz. Ayrıca nehirde kamp kurduktan sonra işin bedensel kısmında da bana yardım edeceksiniz. Fakat en önemlisi, operasyonun yüzü ve sesi olacaksınız, çünkü benim sahip olmadığım bir iletişim yeteneğiniz var. Patent bürosu, avukatlar, sözleşmeler ve çeşitli korkunç insan icadı engellerle siz ilgileneceksiniz - benim elime yüzüme bulaştıracağım türde şeyler. Fakat bütün bunlar ileriki aşamada yapılacak işler. Şimdilik vahşi doğaya dalıp formülün aslında nasıl çalıştığını göreceğiz.” Commodore benim bu yeni ittifakımı duyunca ne düşünecek, diye geçirdim içimden. “Benden ne istediğinizin farkında mısınız?” diye sordum. Bunun üzerine ellerini omuzlarıma koydu. “Bir zorbanın ayak işlerini görecek adam değilsiniz siz, Bay Morris. Bundan daha iyisini hak ediyorsunuz. Benimle dünyaya girin ve bağımsızlığınızı ilan edin. Kazanacağınız çok şey var, servet dışında.” Kalbim bu sözcükleri duyunca ağırlaştı. Warm konuyu düşünmek istediğimi anlayıp beni yalnız bıraktı, ertesi sabah yanıtımı almaya geleceğini söyledikten sonra gitti. Yatağa çöktüm. Kutu masanın üstünde duruyordu, parıldayan ışığı giderek solmakta, hatta bütünüyle kaybolmaktaydı.</p>

<p class="bosluk1"></p>

<p class="arayazi"><span style="font-size:2.5em">*</span>Aradan saatler geçti ve hâlâ burada oturuyorum. Yanıt karşımda duruyor, görmemek mümkün değil, fakat öyle bir yürek istiyor ki olanaksız görünüyor. Bu konuda danışabileceğim biri yok, kararı tek başıma vermem gerek. Çok endişeliyim.</p>

<p class="bosluk1"></p>

<p class="arayazi"><span style="font-size:2.5em">*</span> Dün gece neredeyse hiç uyumadım ve bu sabah Warm geldiğinde Işık Nehri’ne keşif gezisini destekleyeceğimi söyledim. Adamın dehasına kani oldum ve konumumu terk etmeyi hiç istememekle birlikte kalbimin sesini dinleyerek bu işe girmeye karar verdim. Ne için yaşıyorum ki zaten? Geçmişimi değerlendirirken utanç duyuyorum. Hep bana söyleneni yaptım, koyun gibi yaşadım. Fakat bundan böyle koyunluğa paydos. Bugün yeniden doğdum ve kendi hayatıma sahip çıkmaya karar verdim. Farklı olacak bundan böyle.</p>
</body>
</html>