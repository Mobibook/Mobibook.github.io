<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<p class="n"><span style="font-size:1.5em">O akşam kendimi Warm ile birlikte ateşin karşısında</span> dinlenirken buldum, formülden en etkili biçimde yararlanabilmek için havanın kararmasını bekliyorduk. Zamanı geçirmek için beni hayatıma dair konuşmaya, ona tehlikeli serüvenlerimi anlatmaya teşvik etti; fakat ben buna istekli değildim, hatta bir süre için kendimi unutmayı arzuluyordum. Aynı soruyu ona yönelttiğimde o benden daha açık sözlüydü. Warm seviyordu kendinden konuşmayı, kendini beğenmiş insanların gururuyla değil ama. Sanıyorum hikâyesini sıra dışı buluyor, bu yüzden paylaşmaktan memnuniyet duyuyordu. Böylece bir oturuşta bana bütün hayat hikâyesini anlattı.</p>

<p>1815 yılında Massachusetts’ın Westford kasabasında dünyaya gelmişti. Annesi on beş yaşındaydı ve onu doğurduktan sonra kaçmıştı, kendini taşıyabilecek güce kavuşur kavuşmaz. Warm’u babasına bırakmıştı. Babası Hans bir Alman göçmeni, saat tamircisi ve mucitti. “Büyük bir düşünür, yorulmak bilmez bir bulmaca ve sorun çözücüydü. Ne var ki kendi kişisel sorunlarını çözmeye çalışmazdı ve yığınla sorunu vardı. Birlikte olunması... zor bir adamdı. Babamın bazı tuhaf alışkanlıkları olduğunu söylemekle yetineyim.”</p>

<p>“Ne gibi?” diye sordum.</p>

<p>“Çirkin şeyler. Belli bir sapkınlık alanı. Konuşmak istemeyeceğim kadar nahoş. Görüntüsü iştahını kesebilir. En iyisi devam etmek.”</p>

<p>“Anlıyorum.”</p>

<p>“Hayır anlamıyorsun, anlamadığına da şükret. Fakat anladığım kadarıyla bu yüzden Almanya’dan apar topar ayrılmak zorunda kalmıştı, gecenin karanlığında, iflasın eşiğinde. Görür görmez Amerika’dan nefret etti ve bu nefreti ölünceye kadar bütün benliğiyle sürdürdü. Massachusetts’ın o harikulade sonbahar manzarasına bakıp yere tükürdüğünü ve, ‘Güneş ve ay bu ülkenin üzerinde doğarak kendilerini kepaze ediyorlar,’ dediğini hatırlıyorum. Berlin onun için büyük bir metropol ve oyun alanıydı, anlıyor musun? Burada kendini sürülmüş ve budanmış hissediyordu. Yeni seyircisi Almanya’daki seyircisi kadar saygılı değildi.”</p>

<p>“Neler icat etti?”</p>

<p>“Var olan icatlara küçük ve pratik şeyler ekleyerek onları geliştirirdi. Kadranına pusula monte edilmiş cep saati örneğin; bir de sadece kadınlar için tasarladığı saat — göz yaşı biçiminde dökülmüş ve pastel renklere boyanmış. Skandal mahvına neden olmadan önce iyi para kazanıyormuş ve sevilen biriymiş. Tuhaf giysileriyle ve tek kelime İngilizce bilmeden Amerika’ya geldiğinde kendi seviyesinin çok altında bulduğu en kıytırık saat şirketlerinde bile iş bulamadı; yoksulluğa düşerken zihni de kararmaya başladı, ki zaten ortalama insanın zihninden birkaç ton daha karanlıktı. İcatları giderek şeytani ve saçma bir hal aldı. Sonunda bütün enerjisiyle işkence ve öldürme aletlerine odaklandı. Giyotinin insanlığın yetersizliğinin ve estetik miskinliğinin mekanik bir göstergesi olduğunu düşünüyordu. Giyotini geliştirerek insanın sadece başını değil de bütün vücudunu küp biçiminde sayısız parçalara doğrayacak hale getirdi. Çapraz hareket eden gümüş bıçaklara Nihai Battaniye anlamına gelen <i>Die Beweiskraft Bettdecke</i> adını vermişti. Aynı anda beş mermi birden fırlatıp üç yüz altmış dereceyi kapsayan beş namlulu bir silah icat etti. Mermi yağmuru, içinde tetikçinin kendisinin bulunduğu ve <i>Das Dreieck des Wohlstandt</i> —Refah Üçgeni— adını verdiği bir de küçük bölmesi vardı.</p>

<p>“Fena fikir değil aslında.”</p>

<p>“Her biri namlunun karşısında duran beş kişiyle çatışmıyorsan berbat bir fikir.”</p>

<p>“Hayal gücünü kanıtlıyor.”</p>

<p>“Güvenliliği ve uygulanabilirliği hiç dikkate almadığını kanıtlıyor.”</p>

<p>“Yine de ilginç.”</p>

<p>“Bunu inkâr edemem, gerçi o zamanlar —on üç yaşındaydım— işine hiç ilgi duymuyordum. Aslında buluşları beni dehşete sürüklüyordu; onları benim üzerimde denemek istediği fikrini bir türlü aklımdan çıkaramazdım. Bugün bile bunun benim hüsnükuruntum olduğunu söyleyemem. Bu yüzden bir bahar sabahı eşyalarını toplayıp veda bile etmeden gittiğinde mutsuz olduğum pek söylenemezdi — gitmeden önce başımı bile okşamadı ihtiyar. Daha sonra Boston’da intihar etti, baltayla.”</p>

<p>“Baltayla mı? Mümkün mü?”</p>

<p>“Bilmiyorum. Fakat bana gelen mektupta şöyle yazıyordu: <i>Hans Warm’un 15 Mayıs’ta kendini baltayla öldürdüğünü bildirmekten üzüntü duyuyorum. Eşyalarını göndereceğim</i>.”</p>

<p>“Öldürülmüş olamaz mı?”</p>

<p>“Hayır, sanmıyorum. Baltayla kendini öldürmenin bir yolunu bulacak biri varsa o da babamdı. Eşyalarını hiçbir zaman göndermediler. Son yıllarında nelere tutunduğunu merak etmişimdir.”</p>

<p>“Baban seni terk ettikten sonra ne yaptın?”</p>

<p>“İki hafta barakamızda tek başıma kaldıktan sonra annem geldi, kapının eşiğinde duruyordu; yirmi sekiz yaşında ve bir tablo kadar güzel. Babamın beni terk ettiğini duyunca beni babamdan kaçtığından beri yaşadığı Worcester’e götürmeye gelmişti. Beni terk ettiği için üzgün olduğunu, fakat her kafayı çektiğinde ona bıçakla saldıran babamdan çok korktuğunu söyledi. Zorlanmış ya da sevginin tek taraflı olduğu bir evlilikti anladığım kadarıyla. Birlikte oldukları zamanlardan tiksinti duymadan söz edemezdi. Fakat bu geride kalmıştı, ikimiz de kavuşmuş olmaktan ötürü mutluyduk. Worcester’deki ilk ay boyunca bana sarılıp ağlamaktan başka bir şey yapmadı. Başlarda ilişkimiz bundan ibaretti. Bir gün bitip bitmeyeceğini merak ediyordum.”</p>

<p>“İyi kadınmış aslında.”</p>

<p>“Gerçekten de öyleydi. Hayatımın neredeyse mükemmel olduğu mutlu bir beş yıl geçirdik birlikte. New York’taki ailesinden ona biraz miras kalmıştı, bu yüzden her zaman yemeğimiz vardı ve giysilerim temizdi. Annem beni bilime yönlendirdi, çünkü küçük yaşta bile her şeye karşı büyük bir merakım vardı. Makine mühendisliğinden, botaniğe ve kimyaya kadar — evet, kesinlikle kimya! Maalesef bu huzurlu hayat fazla sürmeyecekti, çünkü ergenlik yaşıma geldiğimde babamın oğlu olduğum anlaşıldı, hem görünüm hem de mizaç olarak. Annem ne zaman beni daha sağlıklı yaşamaya yönlendirmeye kalkışsa ikimizi de ürküten bir öfkeye kapılıyordum, içmeye başladım, önceleri fazla içmiyordum, fakat beni aynı babam gibi saldırgan ve küçümseyici yapmaya yetiyordu. Bütün bunları önceden yaşamış olan annem davranışımı anlaşılır bir biçimde itici buluyordu ve bana duyduğu sevgi giderek eksildi, ta ki aramızda hiçbir şey kalmayıncaya kadar. Gitmekten başka yapabileceğim bir şey yoktu, öyle de yaptım. Yanıma biraz para alıp St. Louis yolunu tuttum. Daha doğrusu St. Louis’ye vardığımda param bittiği için devam edemedim. Kıştı, soğuktan ve üzüntüden ya da ikisinden birden öleceğimden korkuyordum. Atımı satıp sevmediğim, hatta hoşlanmadığım Eunice adında şişman bir kadınla evlendim.”</p>

<p>“Hoşlanmadığın biriyle neden evlendin?”</p>

<p>“Barakasında cehennemden közler gibi sıcaklık yayan göbekli bir sobası vardı. Ayrıca görünümüne bakılırsa ikimizi de bahara kadar beslemeye yetecek yiyeceği vardı. Gülüyorsun, ama başka hiçbir nedenim olmadığına seni temin ederim: Sıcaklık ve yemek. O kadar çaresizdim ki benimle yatağını paylaşmaya gönüllü bir timsahla bile evlenebilirdim. Eunice’in bana gösterdiği şefkati düşününce bir timsahla evlenseydim daha iyi ederdim diyorum. Zarafet ve çekicilikten bütünüyle yoksundu kadın. Dipsiz bir husumet ve kin kuyusu. Ve korkunç çirkindi. Çürük yaprak gibi kokardı. Bir yabani, uzun lafın kısası. Atımın parası bittiğinde ve onunla çiftleşmek gibi bir niyetim olmadığını anladığında beni yataktan aşağı itti. Sobanın sıcaklığı üst kısmımı yakarken döşeme tahtalarından esen rüzgâr kıçımı donduruyordu. Çok geçmeden bereketli akşam yemeklerini de göremez oldum. Eunice çöreklerini bir dişi ayı gibi koruyordu. Bana arada sırada bir kâse sulandırılmış haşlama veriyordu, bu yüzden bütünüyle kötü biri olduğu söylenemezdi, ama içindeki iyilik o denli kıttı ki farketmek için çok dikkatli bakmak gerekiyordu. Fakat dediğim gibi, çok soğuktu ve kışı o barakada geçirmeye kararlıydım, öyle ya da böyle. Hava ısınmaya başladığında onu soyup güneşe koşacaktım — son gülen ben olacaktım. Ne var ki Eunice planıma uyandı ve benden önce davrandı. Bir gece bardan eve döndüğümde yemek masasına oturmuş cüsseli ve öfkeli bir adamla karşılaştım. Önünde bir tabak dolusu çörek duruyordu. Hemen anladım. Onlara iyi şanslar dileyip çıktım.”</p>

<p>“Sportmence.”</p>

<p>“Bir saat sonra dönüp barakayı ateşe vermeye kalkıştım. Adam beni kibriti çakarken yakaladı ve kıçıma öyle bir tekme yerleştirdi ki ayaklarım yerden kesildi. Eunice her şeyi pencereden seyretti. İlk defa güldüğünü gördüm. Uzun uzun güldü üstelik. Neyse, bunu söylemeye utanıyorum, fakat bu yaralayıcı hadiseden sonra inancımı yitirip bir süre adi hırsızlıklar yapmaya başladım. Talihsizliğim aklımdan çıkmıyordu bir kere. Daha birkaç ay önce kitaplarımla tek başıma, temiz, barınaklı, tok ve olabildiğince mutluydum. Oysa şimdi, hiçbir suçum olmaksızın, kendimi geceleri ahırlarda soğuktan donup ölmemek için gübreyle kaplanmış samanın altında yatarken bulmuştum. Kendi kendime, oğlum Hermann, dünya yumruklarını kaldırıp seni yere serdi, dedim. Ben de karşılık vermeye karar verdim.”</p>

<p>“Ne çaldın?”</p>

<p>“Önceleri temel ihtiyaçlarımın peşindeydim. Oradan bir somun ekmek, buradan bir battaniye, bir çift yünlü çorap — kimseden esirgenmemesi gereken küçük şeyler. Fakat işlediğim her suçtan sonra biraz daha sinsi, kendinden emin ve açgözlü olmaya başladım; bir süre sonra sırf zevk için elime geçirebildiğim her şeyi çalmaya başladım. İşime yaramayacak şeyler. Bir çift kadın çizmesi. Bir beşik. Bir keresinde kendimi elimde kesik bir inek kafasıyla bir mezbahadan kaçarken buldum. Ne demeye? Ne işime yarayabilirdi? Ağırlık yapmaya başlayınca nehre fırlattım. Bir süre yüzdü, sonra bir kayaya çarpıp battı. Hırsızlık bir hastalığa dönüştü. Bir başına üşüyerek açlık çekmeyen herkesten intikam alma biçimi olarak görüyordum sanırım. İşte o sıralarda içki beni teslim almaya başladı, ruhen ve bedenen. O kaygan yola girdim anlayacağın.”</p>

<p>“Babam içiciydi. Charlie de öyledir.”</p>

<p>“Hâlâ kurtulmuş sayılmam, hiçbir zaman da kurtulamayacağım muhtemelen. Tabii ki en iyisi mantarı şişeye sonsuza dek tıkmak. Sorunu teşhis ettim. Bana yaramadığını biliyorum. Bıraksana? Sonlandırsana? Hayır, bu çok mantıklı olur. Fazlasıyla mantıklı. Yol kaygan gerçekten, bundan hiç kuşkun olmasın. Neyse, günler ve aylar geçti. Giderek daha kirli ve ahlâksız olmaya başladım, ruhen ve bedenen. Bazı düşmüş adamlar vardır temiz tırnaklarıyla, haftada bir kez banyo yapmakla falan böbürlenirler, yoksulluğun canı cehenneme. Düzenli olarak kiliseye giderler, o sıralarda sabırla otururlar ve en ufak bir burukluk duymadan talihlerinin değişmesini beklerler. Ben onlardan biri değildim. Tam tersiydim hatta. Pasaklılık beni çeker olmuştu. Giderek içine yatıp yuvarlanmayı, <i>içinde yaşamayı</i> arzular oldum. Dişlerim döküldüğünde bundan memnuniyet duydum. Saçım tutam tutam dökülmeye başladığında sevindim. Kasabanın delisiydim anlayacağın, fakat kasaba mütevazı, sazdan çatılı evleri olan sıcak bir yer değildi; Amerika Birleşik Devletleriydi. Sonunda aslında insan dışkısından yapılmış olduğuma kani oldum.”</p>

<p>“Ne?”</p>

<p>“Yaşayan bir dışkı yığını, hissiyatım bu yöndeydi. Dışkı. Kemiklerim sertleşmiş dışkıydı. Kanım sıvı halinde dışkıydı. Açıklamamı isteme benden. Hiçbir zaman açıklayamayacağım bir şey. İskorbütten mustariptim sanıyorum, ona içki ve zihinsel çalkalanma da eklenince bu tuhaf fikir doğmuştu.”</p>

<p>“Yaşayan bir dışkı yığını.”</p>

<p>“Bayılıyordum bu düşünceye. En sevdiğim şey kalabalığın arasına dalıp yalnız kadınların çıplak kollarına dokunarak onları taciz etmekti. Kendi pisliğimi solgun bileklerinde ve ellerinde görmek düşünebileceğim en tatmin edici şeydi.”</p>

<p>“Pek popüler değildin anladığım kadarıyla.”</p>

<p>“Tartışma konusu olarak hayli popülerdim. Fakat sosyal olarak? Hayır, hakkımda iyi düşünülmüyordu. Fakat bir yerde ancak ara sokak efsanesi olmaya yetecek kadar kalıyordum. Bunu manyakça bulabilirsin, ama budala değildim; hamlemi yapıp şiddete maruz kalmadan ortalıktan kayboluyordum. Bir at çalıp öteki kasabaya sürüyor, aynı şeyleri orada yapmaya başlıyordum. Günlerim dışkı, çirkinlik ve günah doluydu. Hayatın yarısını yaşıyordum, dişlerimle tutunmuş, ölümü bekleyerek. Sonra bir sabah uyandım ve kendimi çok tuhaf bir yerde buldum. Neresi olduğuna dair bir tahminde bulunmak ister misin? Hapishane deme.”</p>

<p>“Demek üzereydim.”</p>

<p>“Ben söyleyeyim o zaman. Bütün viski baş ağrılarının ana kraliçesiyle uyanıp kendimi askeri bir barakanın karyolasında buldum. Yıkanmıştım. Sakalım sinekkaydı tıraş edilmiş, saçım kesilmişti ve üzerimde askeri üniforma vardı. Kulağımın dibinde kalk borusu öttüğünde korku ve şaşkınlıktan öleceğim sandım. Sonra aydınlık yüzlü bir asker gelip beni kolumdan tuttu. “Kalk, Hermann!” dedi. “Yoklamayı bir daha kaçırırsan hücreyi boylayacaksın!”</p>

<p>“Nasıl oldu peki?”</p>

<p>“Ben de bunu bilmek istiyordum. Kendini benim yerime koy. Bunun yanıtını nasıl bulursun?”</p>

<p>“Birine sorardım herhalde.”</p>

<p>Warm ciddi bir duruş ve ses takındı: “Affedersin, güzel kardeşim, askeriyeye nasıl katıldığımı söyleyebilir misin? Küçük bir ayrıntı, fakat bir türlü çözemiyorum.”</p>

<p>“Tuhaf bir konuşma olurdu,” dedim, kabul ederek. “Fakat başka ne yapılabilir ki? İşi oluruna bırakamazsın.”</p>

<p>“Aynen öyle yaptım. Gidip safta yerimi aldım hatta. Aklımın bütünüyle karışmış olduğunu anlaman gerekir, Eli. Bir ayyaş olarak orada burada bir saat, hatta bütün bir akşam kaybetmeye alışıktım. Fakat askerlerin hepsi beni gayet iyi tanıdığına göre ben askeriyeye katılalı ne kadar olmuştu? Bu denli büyük bir değişimi nasıl hatırlayamazdım? Durumu çözünceye kadar başımı öne eğip herkes gibi yapmaya karar verdim.”</p>

<p>“Çözebildin mi peki?”</p>

<p>“Her şey Jeremiah denen o aydınlık yüzlü askerin başının altından çıkmıştı. Arada sırada canı sıkıldığında kasabaya gidip bulabileceği en aşağılık ayyaş fırlamayı buluyordu. Adamı bir güzel içirdikten sonra ondan kişisel bilgiler topluyor, adam zom olduğunda onu barakalara getiriyordu. Üzerine askeri üniforma giydirdikten sonra yatağa yatırıyordu. Benim başıma gelen de buydu.”</p>

<p>“Oyuna getirildiğini öğrendiğinde çok kızdın mı?”</p>

<p>“Çok değil, çünkü öğrendiğimde orada olmaktan memnundum. Askerlik hayatıma pek çok olumlu değişiklik getirdi. Başlarda hoşnut kalmamama rağmen düzenli olarak yıkanmak zorundaydım. Temizlik alışkanlığı benim kaygılandırıcı dışkı saplantımı bitirdi. Karnım doyuyordu; karyolalar rahat, barakalar sıcaktı. Genellikle geceleri içecek bir şeyler de oluyordu. Dünyada yapayalnız, yapacak fazla bir şeyleri olmayan ve birlikte zaman geçiren bir avuç öksüzdük aslında. Bu şekilde altı-yedi ay geçti ve oradan nasıl çıkabileceğimi düşünürken Briggs adında bir yarbayla arkadaşlık kurmak gibi bir talihim oldu. Onu tanımasaydım şu anda burada oturmuş nehrin sunacağı zenginliği bekliyor olmazdım.”</p>

<p>“Ne oldu?”</p>

<p>“Anlatacağım. Bir akşam odasının önünden geçiyordum ve genellikle sadece kapalı değil aynı zamanda kilitli olan kapısının aralık olduğunu fark ettim. Bütün diğer askerler gibi bende de adama karşı bir merak uyanmıştı, çünkü tipik subaylar iş buyuran ve kükreyen tiplerken, Briggs utangaç ve çekingendi; ufak tefek, kır saçlı, uzaklara dalıp giden bir adamdı. Sürekli odasına kapanıp kim bilir ne yapıyordu. Gizem azdır askeriyede; araştırmadan edemedim. Kapıyı açıp içeri bir göz attım. Söyle o zaman bana, Eli, ne gördüm sence?”</p>

<p>“Bilmiyorum.”</p>

<p>“Bir tahminde bulun.”</p>

<p>“Gerçekten bilmiyorum, Hermann.”</p>

<p>“Tahmin yeteneğin pek yüksek değil. Pekâlâ, ben söyleyeyim. Adamımız Briggs’i gördüm, üzerinde tertemiz pamuktan bir önlükle düşüncelere dalmış öylece duruyordu. Önündeki masanın üzerinde bunsen ocakları, deney tüpleri ve çeşitli laboratuvar aygıtları vardı. Odanın her yerine kalın ciltli kitaplar yayılmıştı.</p>

<p>“Kimyacı mıydı?”</p>

<p>“Amatör kimyacı, çok da hevesli bir amatör sayılmazdı, daha sonra öğreneceğim üzere. Fakat karşılaştığım manzara beni büyüledi. Farkında olmadan odasına girip hipnotize olmuşçasına masanın üzerindeki aygıtlara baktım. Bu arada Briggs benim biçimsiz varlığımın farkına varmıştı; kızardı ve bana küfretti, küstahlığıma lanet okuyarak odadan çıkmamı emretti. Ondan özür diledim fakat beni dinlemek istemedi, tuttuğu gibi kapıdan dışarı itti. O gece uyuyamadım. Kitapların ve laboratuvar aygıtlarının yakınlığı içimdeki bilim ve öğrenme açlığını yeniden uyandırmıştı; üzerime bir ateş gibi çöktü ve sonunda karyolamdan kalkıp mum ışığında Briggs’e bir mektup döşendim; benim ve babamın geçmişini özetledikten sonra beni asistan olarak almasını istedim. Mektubu kapısının altından attım. Ertesi sabah gelip beni buldu. Önce sakıngan davrandı, fakat ciddiyetimi ve ona deneylerinde yardımcı olacak derin birikimimi idrak ettikten sonra laboratuvarından ve kitaplarından yararlanabileceğimi söyledi. Her gün odasında belli bir süre tek başıma çalışabilecektim. Geceleri iskambil oynayıp viski içme alışkanlığımdan seve seve feragat ederek hayli iddialı sayılabilecek bir laboratuvar kurdum, askeri standartlara göre en azından. Ondan sonra kendi sezgilerim ve Briggs’in kütüphanesinde bulundurduğu kitapların rehberliğinde Işık dünyasına daldım.”</p>

<p>Warm ara verip kendine kahve koydu. Bana da bir fincan önerdi, istemedim. Kahveden bir yudum aldıktan sonra hikâyesine döndü.</p>

<p>“Kitaplardan uzaklaşalı yıllar olmuştu. Bütün bu zaman zarfında bedenimi hor kullanmış, kendimi yıpratmaktan başka bir şey yapmamıştım. Zihinsel ve bedensel olarak beslenmemiştim, bu yüzden o ilk akşam kitaplardan birini açtığımda beynimin sözcükleri eskisi gibi algılamayacağı endişesine kapıldım. Beyin nihayetinde bir kastan ibaretti ve benim o kası yeniden eğitmem gerekecekti, öyle değil mi? Fakat bir sürprizle karşılaştım; beynim bütün bu süre zarfında benden habersiz, tozunu alıp onu tekrar kullanacağım beklentisiyle, kendi kendini geliştirmişti, işte o gün gelmişti ve beynim, bir kez daha rafa kaldırılmaktan korkarmışçasına, kitabın her sayfasına muhteşem bir güç ve zindelikle saldırıyordu. Ona yetişmekte zorlanıyordum, fakat neyse ki yetiştim ve birkaç ay sonra altın-bulma formülünü geliştirerek ödülümü aldım. Yoksa birden bana çarptı mı demeliyim, çünkü göğsüme ağır bir taşın çarpmasından farksız olmuştu — iskemlemde arkama yığıldım hatta. Zavallı Briggs bana ne haller olduğunu anlayamadı. Önce nutkum tutuldu. Sonra yerimden sıçrayıp mürekkep ile kâğıt aldım ve bir saat boyunca başımı kaldırmadım.”</p>

<p>“Briggs nasıl buldu fikri?”</p>

<p>“Onu bilmiyorum, çünkü ona hiçbir zaman söylemedim — ve beni bu yüzden hiç affetmedi. Ona güven duymadığımdan değil, hiç kimsenin böyle bir bilgiyi kendine saklayamayacağını düşündüğüm için. Taşınamayacak kadar ağır bir yüktü. Tabii ki buna çok gücendi ve sonunda beni barakama gönderdi. Bir süre de orada çalışmaya çabaladım. Bunun olanaksızlığını —çocuklar notlarımı saklamayı ya da tahrif etmeyi seviyorlardı— idrak edince firarımı planlamaya başladım. Fakat benden önce davranan karyola arkadaşım aynı gün içinde yakalanıp kurşuna dizilince firar etme fikri cazibesini yitirdi. Büyük buluşumun buharlaşıp uçacağı korkusuyla çaresizliğe kapılıp Jeremiah’nın yanına gittim, şu benim askeriyede olmamdan sorumlu olan tip. ‘Jeremiah,’ dedim, ‘buradan çıkmak istiyorum. Yalvarırım söyle, ne yapabilirim?’ Elini omzuma koydu ve, ‘Buradan çıkmak istiyorsan dönüp yürümen kafi, çünkü Hermann, sen aslında askeriyeye ait değilsin.’ Hiçbir zaman resmen katılmamış olduğum anlaşıldı, hiçbir belge imzalamamıştım. O gece benim şerefime parti verdiler. Ertesi sabah çıktım ve yakın bir yerde mütevazı bir laboratuvar kurdum. Deneme yanılma yöntemiyle istediğim sonuçlara ulaşmak bir yılımı aldı. Önce altını aydınlatmayı başardım, fakat bir saniye için. Parıltıyı sürdürmenin bir yolunu bulduğumda formülde bir şey altını griye çevirdi. Bir noktada kazayla barakamı yakmama ramak kaldı. Hiç kolay olmadığını anlatmaya çalışıyorum. Sonuçlardan nihayet tatmin olmam Kaliforniya’da altın bulunduğu haberiyle çakışınca Oregon üzerinden batıya doğru yola çıktım. Yol beni Oregon City’ye ve Commodore’a götürdü. Gerisini biliyorsun sanıyorum.”</p>

<p>“Üç aşağı beş yukarı.”</p>

<p>Ellerini ve bacaklarını kaşıdı. Gökyüzüne bakarak omzunun üzerinden, “Ne diyorsun, Morris? Gökyüzü yeterince karanlık mı senin için?” diye sordu.</p>

<p>“Bir dakika daha tanı bize, Hermann,” diye seslendi Morris. “Zavallı kendini köşeye sıkıştırdı, birazdan işini bitireceğim.”</p>

<p>“Göreceğiz,” dedi Charlie.</p>

<p>Çadırda iskambil oynuyorlardı.</p>
</body>
</html>