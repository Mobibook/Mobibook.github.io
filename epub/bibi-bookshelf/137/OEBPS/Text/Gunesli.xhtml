<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<p class="n"><span style="font-size:1.5em">Güneşli bir sabaha uyandım, açık pencereden yüzüme</span> serin hava geliyordu. Bütünüyle giyiniktim, kapı kapalı ve kilitliydi. Muhasebeci gece beni korumaya mı gelmişti? Kilide anahtar sokulduğunu duydum ve kadın içeri girdi. Yatağın kenarına oturup gülümsedi. Charlie’yi sordum, iyi olduğunu söyledi. Beni onunla yürümeye davet etti. Hâlâ yarı canlı görünmesine rağmen hoş kokan, pudralı bir güzeldi ve beni ziyaret etmekten mutsuzmuş gibi görünmüyordu. Yataktan kalkıp pencereye gittim, pencerenin pervazına dayanıp otelin altındaki caddeye baktım, insanlar birbirlerinin yanından geçerken günaydın diyor, başlarını eğip şapkalarına dokunuyorlardı. Kadın gırtlağını temizleyip, “Dün gece beni çıkaramadığını söyledin. Şimdi de ben senin için aynı şeyi düşünüyorum,” dedi.</p>

<p>“Ne demek istiyorsun?”</p>

<p>“Bir kere neden yer tahtalarına ateş ettin?”</p>

<p>“Bundan utanç duyuyorum,” dedim. “Seni korkuttuysam özür dilerim,”</p>

<p>“Ama neden yaptın?”</p>

<p>“Bazen, fazla içmişsem ve kendimi iyi hissetmiyorsam, bir yanım ölmek ister.” içimden, kim kime kanlı mendilini gösteriyor şimdi, diye geçirdim.</p>

<p>“Kendini neden kötü hissediyordun?”</p>

<p>“Herkes kendini neden kötü hisseder? Bazen sürünerek, sinsice sokulur insana.”</p>

<p>“Fakat gayet iyiydin, bir anda bozuldun.”</p>

<p>Omuz silktim. Caddede tanıdığımı düşündüğüm bir adam gördüm, fakat nereden tanıdığımı çıkaramadım. Duruşu ağır ve dalgın, yürüyüşü amaçsızdı; nereye gittiğini bilmiyormuş gibi. “Tanıyorum bu adamı,” dedim, işaret ederek. Kadın bakmak için yanıma geldi, fakat adam gözden kaybolmuştu. Elbisesini düzeltip, “Benimle yürüyüşe geliyor musun gelmiyor musun?” diye sordu.</p>

<p>Diş tozundan biraz yedim ve koluma girip beni holden geçirdi. Mayfield’in salonunun kapısının önünden geçerken patronun yüzünü masaya dayamış uyumakta olduğunu gördüm; kolları boş şişelerin, külün ve devrilmiş üç zilin arasında. Yerde iri ve çırılçıplak bir fahişe sırtüstü yatıyordu. Yüzü öte yana dönüktü. Durup uykudaki vücudunu seyrettim, göğüsleri ve karnı soluğuyla inip kalkıyordu. Ahlaki Çöküşe dair mükemmel bir tabloydu ve fahişenin cinsel organını, keçeleşmiş kıllarını görünce şaşkınlık geçirdim.</p>

<p>Şapkamın uzak duvarda asılı geyik başının boynuzuna asılı olduğunu görünce almak üzere odaya girdim. Şapkamı aldıktan sonra tozunu silkerek geri geri yürürken bir şeye takılıp tökezledim. Kürk germe aparatına takılmıştım. Kızıl kürkün artık üzerinde olmadığını fark ettim. Bağlantı yerlerinden çözülmemiş, hızla ve kabaca bıçakla kesilip alınmıştı. Kapı pervazının altında durmakta olan muhasebeciye baktım; gözleri kapalıydı, başını yavaşça çeviriyordu. İçimden, yükünün ağırlığı altında eziliyor, diye geçirdim.</p>
</body>
</html>