<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<p class="n"><span style="font-size:1.5em">Sabahleyin Charlie’nin durumuna baktığımda onu hasta</span> ve yola çıkamayacak kadar bitkin görünce şaşırmadım. Onu gönülsüzce kınamaya giriştim, fakat gereksizdi; harcayacak bir günümüz daha olmadığını benim kadar o da biliyordu. Bir saat sonra hazır olacağına söz verdi. Istırabını bu kadar kısa sürede dindirecek nasıl bir sihirbazlık numarası tasarladığını bilmiyordum, fakat bu konuda bir şey söylemeden onu buğuları ve acılarıyla baş başa bırakarak fazlasıyla ihtiyaç duyduğum kahvaltıyı yapmak üzere bir gece önceki restorana gittim. Garson orada değildi ama yerini ona benzeyen ve oğlu olduğunu varsaydığım bir çocuk almıştı; fakat “Baban nerede?” diye sorduğumda çocuk ellerini kavuşturup, “Cennette,” dedi. Küçük bir porsiyon yumurtayla fasulye yedim ama bitirdiğimde açtım hâlâ. Oturup yağlı tabağa baktım ve tabağı yalamak geldi içimden, fakat sofra adabına ters düşerdi. Çocuk gelip tabağı aldığında mutfağa doğru gidişini seyrettim, gözden kayboluncaya kadar. Çocuk döndü ve hesabı almadan önce bir şey isteyip istemediğimi sordu. “Turta bu sabah yapıldı,” dedi.</p>

<p>“Neli?” diye sordum. Vişneli olmasın Tanrım, diye geçirdim içimden.</p>

<p>“Vişneli,” dedi çocuk. “Fırından henüz çıktı. Fazla dayanmaz burada. Vişneli turtamız meşhurdur.” Yüzümü ekşitmiş olmalıyım, çünkü çocuk bana, “İyi misiniz, efendim? Acı çekiyormuş gibi bir haliniz var,” dedi.</p>

<p>Alnım boncuk boncuk terliyor, ellerim titriyordu. Kanım istiyordu o vişneli turtayı. Yüzümü peçeteyle kuruladım. Çocuğa iyi olduğumu söyledim, yorgundum sadece.</p>

<p>“Turta istiyor musunuz istemiyor musunuz?”</p>

<p>“İstemiyorum!” dedim. Hesap irsaliyesini masaya bırakıp mutfağa döndü. Hesabı ödedikten sonra yol için kumanya almaya gittim, bir erdem ezgisi mırıldanarak. Yolun ortasında bir horoz çıktı karşıma, dövüş arar gibiydi; ona şapkamı çıkardım, su birikintilerinin üzerinden sıçrayarak uzaklaştı; kaslı ve tüylü ve beyinsiz.</p>

<p>Diş tozum bitmek üzereydi, mağazadaki adama diş tozu bulundurup bulundurmadığını sordum, yan yana dizilmiş birkaç kutuyu işaret etti, her biri farklı bir çeşitti: Adaçayı, çam, nane ve rezene. Hangisinden istediğimi sorduğunda naneye devam etmeyi düşündüğümü söyledim, tadından memnundum, fakat yelek giymiş bir domuzu andıran adam diğerlerini de denememde ısrar etti. “Çeşni kat,” dedi, ve her ne kadar adamın kendinden memnun halinden hoşnut kalmadıysam da diğerlerinin tadını merak ediyordum, bu yüzden kutuları alıp arka odadaki leğene gittim ve kutuları satın almak istemediğim bir tanesini satın almak zorunda kalmamak için özenle açtım. Hepsini denedim. Ön odaya dönüp dükkân sahibine, “Çamı sevdim,” dedim. “Dilde ferah, temiz bir duygu bırakıyor. Adaçayı boğazımı yaktı. Rezene berbat. Ben şu naneliyi alayım, dediğim gibi.”</p>

<p>“Emin olmak her zaman iyidir,” dedi. Aşikâr ve aptalca bir laftı, karşılık vermedim. Diş tozunun yanı sıra yarım kilo un, iki yüz elli gram kahve, bir kilo fasulye, bir kilo domuz pastırması ve bir kilo kuru meyve aldım. Midem gurulduyordu bu arada. Büyük bir bardak su içtikten sonra ahıra yürüdüm, attığım her adımda içimde su çalkalanıyordu.</p>

<p>Ahırcı yağız atı nallamayı henüz bitirmişti içeri girdiğimde. “Alçak sırtlı hayvan için sana altı dolar veririm,” dedi. “Bir dolar nallama ücretini düşünce beş dolar.” Tub’ın yanına gidip elimi burunluğunun üstüne koydum. “Günaydın,” dedim ona. Beni tanıdığını hissettim; samimiyetle baktı bana, korku ya da kötülük olmaksızın. Ahırcı arkamda duruyordu. “O gözünü yitirecek muhtemelen,” dedi. “Araba çekip çekemeyeceği bile kuşkulu. Sana beş dolar veririm.”</p>

<p>“Onu satmamaya karar verdim,” dedim.</p>

<p>“Altı dolar veririm, nallama ücreti içinde.”</p>

<p>“Hayır, fikrimi değiştirdim. Yağız atı konuşalım.”</p>

<p>“Alçak sırtlı hayvan için son teklifim yedi dolar.”</p>

<p>“Yağız at için ne verirsin?”</p>

<p>“Onu alacak kadar param yok. Öteki için sekiz dolar veririm.”</p>

<p>“Yağız at için bir teklif yap bana,” dedim.</p>

<p>“Yirmi beş dolar.”</p>

<p>“Elli dolar eder.”</p>

<p>“Eyerle birlikte otuz dolar.”</p>

<p>“Daha fazla ettiğini biliyorsun. Eyersiz kırk dolar.”</p>

<p>“Otuz beş.”</p>

<p>“Eyersiz otuz beş dolar.”</p>

<p>“Eyersiz otuz beş dolar, eksi nallama için bir dolar.” “Elimden çıkardığım bir atın nallama ücretini ödememi mi istiyorsun?”</p>

<p>“Benden onu nallamamı istedin. Şimdi hizmetimin karşılığını ödemek zorundasın.”</p>

<p>“Sen onu zaten nallayacaktın.”</p>

<p>“Bu bir şey ifade etmez.”</p>

<p>“Otuz beş dolar,” dedim.</p>

<p>Adam parayı getirmek için odasına gitti. Bir kadınla bu konuda tartıştığını duydum. Ahırcı tıslayarak konuşuyordu, sözcükleri çıkaramama rağmen duygusunu anlıyordum: <i>Kes sesini! Dışarıdaki adam budalanın teki!</i> O anda ahıra Charlie girdi. Kendini iyi hissetmediği belliydi, fakat bunu gizlemeyi umuyordu. Ahırcı parayla gelirken yanında anlaşmayı kutlamak için bir şişe viski getirdi. Charlie’ye bir kadeh önerdim, baygınlık geçirecekmiş gibi yaptı. Kendi ıstırabıyla o kadar meşguldü ki kasabadan on beş kilometre uzaklaşıncaya kadar yaptığım anlaşmayı fark etmedi.</p>
</body>
</html>