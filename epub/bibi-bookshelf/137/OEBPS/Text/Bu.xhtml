<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<p class="n"><span style="font-size:1.5em">Bu son serüven Charlie’yi canlandırmıştı -adrenalin</span> akşamdan kalmalığını geçirmişti dediğine göre— ve büyük bir coşkuyla akşam yemeğimizi hazırlamaya girişti. Çocuk için de hazırlamayı kabul etti, fakat önce nasıl olduğuna bakmam koşuluyla, çünkü ölmüş de olabilirdi. Elimi tenteden içeri sokup baktığımda hayatta olduğunu gördüm; oturuyordu, başını benden öte tarafa çevirdi. “Yemek pişiriyoruz,” dedim ona. “istemiyorsan bizimle oturup yemek zorunda değilsin, fakat ağabeyim senin için de bir tabak hazırlayacak.”</p>

<p>“Orospu çocukları babamı öldürdüler,” dedi oğlan, gözyaşlarını tutmaya çalışarak.</p>

<p>“O tüfeğini almak için söylenmiş bir yalandı sadece.”</p>

<p>Dönüp baktı bana. Darbe alnını yarmış, kaşının üzerindeki kan pıhtılaşmaya başlamıştı. “Ciddi misin?” dedi. “Tanrı’ya yemin eder misin?”</p>

<p>“Bu bir şey ifade etmez benim için, bu yüzden zahmet etmeyeceğim. Atımın üzerine yemin ederim ama, ne dersin?”</p>

<p>“Gri kısrak süren bir adam görmediniz mi?”</p>

<p>“Görmedik.”</p>

<p>Oğlan kendini toparladı ve vagonun banklarının üzerinden geçip bana doğru geldi. Kolundan tutup indirdim; bacaklarında derman yoktu onu ateşe doğru yürütürken. “Bakın hele yalnız ölümün eşiğinden kim çıkagelmiş,” dedi Charlie neşeyle.</p>

<p>“Tüfeğimi istiyorum,” dedi oğlan.</p>

<p>“Hayal kırıklığına hazırla o zaman kendini.”</p>

<p>“Giderken veririz,” dedim çocuğa. Ona bir tabak dolusu domuz pastırması, fasulye ve çörek verdim fakat yemedi, kasvetle tabağına baktı, yemeğin kendisi onu hüzünlendiriyormuş gibi. “Bir sorun mu var?” diye sordum.</p>

<p>“Usandım bundan,” dedi. “Herkes başıma vuruyor.”</p>

<p>“Başını bir mermiyle uçurmadığıma şükret,” dedi Charlie.</p>

<p>“Sana bir daha vurmayacağız,” dedim, “yeter ki saçma bir işe kalkışma. Şimdi soğutmadan yemeğini ye.”</p>

<p>Oğlan tabağını hızla silip süpürdü fakat ardından kustu. Uzun zamandır sağlam bir yemek yemediği için midesi bu kadarını kaldıramamıştı. Oturup yerdeki kısmen sindirilmiş öğle yemeğine baktı, aklından tekrar kaşıklayıp yemeyi geçiriyordu belki. “Evlat,” dedi Charlie, “dokunacak olursan kafana bir mermi sıkarım.” Dolu tabağımdaki yemeğin çoğunu çocuğa verip yavaş yemesini, bitirdikten sonra da arkasına yaslanıp ciğerlerine bol temiz hava solumasını öğütledim. Bunu yaptı ve sakin bir on beş dakika geçti, midesinden gelen gurultuları saymazsak. Oğlan doğrulup, “Şimdi sen acıkmayacak mısın?” diye sordu.</p>

<p>“Kardeşim aşk orucu tutuyor,” dedi Charlie.</p>

<p>Kızardım ve bir şey demedim. Kardeşimin perhizimin farkında olduğunu bilmiyordum. Alaycı bakışına karşılık veremedim.</p>

<p>Oğlan izah etmemi bekleyerek bana bakıyordu. “Bir yavuklun mu var?” Yine bir şey demedim. “Benim de var,” dedi. “Babamla Tennesse’den ayrıldığımızda vardı en azından.”</p>

<p>“Nasıl oldu da kendini üç vagonla, hayvansız ve yemeksiz, tek başına buldun?” diye sordu Charlie.</p>

<p>Oğlan, “Kaliforniya nehirlerinde çalışmak üzere yola çıkmıştık,” dedi. “Ben, babam ve iki kardeşi, Jim’le Tom, bir de Tom’un arkadaşı ve onun karısı, ilk kadın öldü. Yediğini midesinde tutamıyordu. Babam onu yanımıza almakla hata ettiğimizi söyledi, haklıydı da. Kadını gömdük ve devam ettik, sonra Tom’un arkadaşı evine dönmeye karar verdi. Vagonunu ve aletlerini alabileceğimizi söyledi, çünkü yüreği elem doluydu ve bir an önce dönüp karısının yasını tutmak istiyordu. İki yüz elli metre kadar uzaklaştığında Tom amca ona bir el ateş etti.</p>

<p>“Adamın karısı öldükten hemen sonra mı?” diye sordum.</p>

<p>“Karısı öldükten iki gün sonra. Tom amca onu vurmak istememişti, korkutmak istemişti sadece. Eğlence olsun diye, öyle dedi.”</p>

<p>“İyi bir şey yapmamış.”</p>

<p>“Tom amca hayatında iyi bir şey yapmamıştır. Sonra o öldü, bir bar kavgasında. Karnından bıçaklandı ve kan kaybından öldü. Hepimiz sevindik aslında gitmesine, doğrusunu isterseniz. Zordu Tom’la geçinmek. Başıma herkesten çok o vurmuştur. Nedensiz yere, zaman geçirmek için.”</p>

<p>“Baban ona buna bir son vermesini söylemedi mi?”</p>

<p>“Babam fazla konuşan biri değildi. Ketum denen türden biriydi.”</p>

<p>“Hikâyeye devam et,” dedi Charlie.</p>

<p>“Tamam,” dedi oğlan. “Tom ölünce atını sattık. Vagonunu da satmaya çalıştık ama cok bakımsız olduğu için kimse satın almak istemedi. Üç vagonu çeken iki öküzümüz vardı, sonra ne oldu tahmin edin? Öküzler öldü, açlıktan ve susuzluktan, sırtlarında kırbaç izleriyle. Ben, babam ve Jimmy amca kaldık, vagonları da atlara çektirmeye başladık. Paramız ve yiyeceğimiz de hızla tükeniyordu. Birbirimize bakıp içimizden aynı şeyi geçiriyorduk: Lanet olsun.”</p>

<p>“Jimmy amcan da kötü biri miydi?” diye sordum.</p>

<p>“Jimmy amcamı severdim, bütün parayı alıp kaçıncaya kadar, iki hafta önce. Doğuya mı yoksa batıya mı yoksa kuzeye mi yoksa güneye mi gitti bilmiyorum. Babamla burada saplanıp kaldık, oturup kara kara ne yapacağımızı düşünerek. Sonra babam gitti, dediğim gibi, bir hafta oluyor. Yakında döner diye umuyorum. Neden bu kadar gecikti bilmiyorum. Benimle yemeğinizi paylaştığınız için size minnettarım. Dün neredeyse bir tavşan vuruyordum, ama kolay değil tavşan vurmak, hem cephanemi de idareli kullanmak zorundayım.”</p>

<p>“Annen nerede?” diye sordu Charlie.</p>

<p>“Öldü.”</p>

<p>“Üzüldüm bunu duyduğuma.”</p>

<p>“Teşekkür derim. Fakat her zaman ölüydü.”</p>

<p>“Yavuklundan söz et bize,” dedim.</p>

<p>“Adı Anna ve saçı bal rengi. Hayatımda gördüğüm en temiz saç, beline kadar iniyor. Seviyorum onu.”</p>

<p>“Sevgine mukabele ediyor mu sence?”</p>

<p>“Ne demek o?”</p>

<p>“O da seni seviyor mu?”</p>

<p>“Sevdiğini sanmıyorum, hayır. Onu öpmeye, ona sarılmaya çalıştığımda beni itiyor. Son seferinde bir daha yaparsam beni babasına ve ağabeylerine dövdüreceğini söyledi. Fakat ceplerimin altın dolu olduğunu görünce başka telden çalacak. Kaliforniya nehirleri kurbağa gibi sıçrayan altınla dolu, bütün yapman gereken orada durup tavayla yakalamak.”</p>

<p>“Öyle mi sanıyorsun?” diye sordu Charlie.</p>

<p>“Gazeteler öyle yazıyor.”</p>

<p>“Korkarım ki senin düşünden uyanman gerekiyor.”</p>

<p>“Oraya varmak istiyorum artık. Burada hiçbir şey yapmadan oturmaktan bıktım.”</p>

<p>“Pek uzak sayılmazsın,” dedim ona. “Kaliforniya şu geçidin hemen ardı.”</p>

<p>“Babam da o yöne gitti zaten.”</p>

<p>Charlie güldü.</p>

<p>“Nedir gülünç olan?” diye sordu çocuk.</p>

<p>“Hiçbir şey,” dedi Charlie. “Birkaç kilo altın toplamaya gitmiştir muhtemelen. Akşam olmadan cebinde parayla dönecektir, bundan eminim.”</p>

<p>“Sen babamı bilmiyorsun.”</p>

<p>“Bilmiyor muyum?”</p>

<p>Oğlan burnunu çekip bana döndü. “Sen bana yavuklundan söz etmedin. Saçı ne renk?”</p>

<p>“Kestane rengi.”</p>

<p>“Çamur rengi,” dedi Charlie.</p>

<p>“Neden öyle diyorsun?” diye sordum ona bakarak, fakat karşılık vermedi.</p>

<p>“Adı ne?” diye sordu oğlan.</p>

<p>“Henüz bilmiyorum,” dedim.</p>

<p>Oğlan bir çubukla toprağa bir şeyler çizdi. “Adını bilmiyor musun?”</p>

<p>“Adı Sally,” dedi Charlie. “Kardeşim bilmezken benim nasıl bildiğimi merak ediyorsan, bunu muhtemelen o da merak ediyordur.”</p>

<p>“Ne demek istiyorsun?” diye sordum keskince. Yine yanıt vermedi. Tepesine dikildim. “Ne demek istiyorsun diye sordum sana.”</p>

<p>“Sadece aklını başına getirmek için söyledim,” dedi Charlie.</p>

<p>“Neyi söyledin?”</p>

<p>“Senin beş dolar ödediğin halde alamadığın şeyi bedavaya aldığımı.”</p>

<p>Konuşmaya yeltendim fakat sesim çıkmadı. Kızla otelin merdivenindeki karşılaşmamızı hatırladım. Charlie’nin odasında küvete banyo suyu koymuştu ve canı sıkkındı. “Ne yaptın ona?”</p>

<p>“Kendi açtı konuyu. Ben aklımdan bile geçirmedim. Elle boşaltmak elli sent, ağızla bir dolar, sonuna kadar gitmek için elli sent daha. Hepsine yazıldım.”</p>

<p>Başım zonkluyordu. Bir kurabiye alırken buldum kendimi. “Canı neden bu kadar sıkkındı peki?”</p>

<p>“Doğrusunu bilmek istiyorsan, muameleden memnun kalmadım. Bu yüzden parasını vermedim, ona canı sıkıldı. Duygularından haberim olsaydı kıza elimi sürmezdim, bunu bilmeni istiyorum. Fakat hastaydım, hatırlıyorsan, rahatlamaya ihtiyacım vardı. Üzgünüm, Eli, ama o anda benim için herhangi bir kızdan farkı yoktu.”</p>

<p>Kurabiyeyi iki ısırıkta yedim ve bir tane daha aldım. “Domuz yağı nerede?” Oğlan bana teneke kutuyu uzattı. Kurabiyenin tamamını yağa batırdım.</p>

<p>“Beş dolarını ziyan etmene göz yumdum,” diye devam etti Charlie, “fakat yok yere kendini açlıktan öldürmene izin veremem.” Kanım beni bekleyen ağır yemeklerin beklentisiyle coşmuşken kalbim oteldeki kızın karakterine dair bu haberle taş kesilmişti. Arkama yaslandım, çiğneyerek ve düşünerek ve bunalarak. “Biraz daha domuz pastırması pişirebilirim,” dedi Charlie, barışçıl bir biçimde.</p>

<p>“Her şeyden biraz daha yap,” dedim.</p>

<p>Oğlan gömlek cebinden ağız mızıkasını çıkarıp avucuna vurdu.</p>

<p>“Bir yemek şarkısı çalacağım.”</p>
</body>
</html>