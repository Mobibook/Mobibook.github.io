<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<p class="n"><span style="font-size:1.5em">Sabahleyin yerde uyandım ve Charlie yanımda değildi</span> Arkamda ayak sesleri duydum ve döndüğümde onu açık kapının eşiğinde dururken gördüm, kulübeden araziyi seyrediyordu. Aydınlık bir gündü ve uzakta dikine duran bir ağaç dalına bağlanmış atlar görünüyordu. Nimble buzların arasında bir lokma çim arandı; Tub titredi ve boşluğa baktı. “Kadın gitti,” dedi Charlie.</p>

<p>“Bana göre hava hoş,” dedim, ayağa kalkarak. Oda kül ve kömür kokuyor, gözlerim yanıyordu. Su dökmem gerekiyordu, kulübeden çıkmaya yeltendim fakat Charlie yolumu kesti, yüzü kasvetli ve endişeli görünüyordu. “Gitti,” dedi, “ama bize bir hatıra bıraktı.” İşaret etti ve parmağının gösterdiği yere baktım. Kadın boncuktan kolyeyi kapının pervazına asmıştı. <i>Neredeyse gitmiş olurum,</i> deyişini hatırladım — neredeyse ama tamamen değil.</p>

<p>“Ne anlama geliyor sence?” diye sordum.</p>

<p>“Dekor olmadığı kesin.”</p>

<p>“Onu oradan alabiliriz,” dedim, uzanarak.</p>

<p>Elimi tuttu. “Ona dokunma, Eli.”</p>

<p>Seçenekleri değerlendirmek için bir adım geri çekildik. Atlar seslerimizi duymuş uzaktan bizi seyrediyorlardı. “Altından geçmeyeceğiz,” dedi Charlie. “Yapılacak tek şey pencereyi söküp dışarı çıkmak.” Hatırı sayılır büyüklükteki göbeğimi okşayarak o küçük pencereden sığabileceğimi düşünmediğimi söyledim. Charlie denemeye değer olduğunu söyledi, fakat düşüp çukurdan kırmızı bir suratla geri tırmanma fikri denemek istediğim bir şey değildi ve bunu ona söyledim.</p>

<p>“O zaman yalnız giderim,” dedi Charlie, “aralığı büyütmek için gerekli aletleri alıp dönerim.” Yaşlı kadının eski ve oynak iskemlesinin üstüne çıkıp tabancasının kabzasıyla pencerenin camını kırdıktan sonra ona aşağıdan destek oldum ve pencereden dışarı çıktı. Şimdi kapının iki farklı yanından bakıyorduk birbirimize. Charlie gülümsüyordu, ben gülümsemedim. “Hadi bakalım,” dedi, göbeğindeki kırık cam parçalarını süpürerek.</p>

<p>“Ben bu planı sevmedim,” dedim. “Aletlerini ödünç vermeye razı olacak kadar iyi birini bulma umuduyla ıssızlığa sürmek. Ben bu harap kulübede beklerken sen amaçsızca at süreceksin. Ya yaşlı kadın dönerse?”</p>

<p>“Bize uğursuz haberlerini bıraktı, geri dönmek için bir nedeni yok.”</p>

<p>“Sana göre hava hoş tabii.”</p>

<p>“Bunun doğru olduğuna inanıyorum. Hem başka ne yapabilirim ki? Başka bir planın varsa paylaşmanın tam zamanı.”</p>

<p>Fakat hayır, yoktu başka planım. Ondan bana nevale torbamı getirmesini istedim ve atlara doğru gidişini seyrettim. “Bir tava getirmeyi de unutma,” diye seslendim. “Ne havası?” dedi. “Tava! Tava!” Elimde tava tutarmış gibi yaptım, başını salladı. Döndü ve istediklerimi pencereden içeri itti. Nimble’a binip sürmeden önce bana iyi bir kahvaltı diledi. Charlie gittikten sonra sefil bir duyguya kapıldım; aralarından geçip gözden kaybolduğu ağaçlara bakarken hiçbir zaman dönmeyeceğine dair bir kaygıya kapıldım.</p>

<p>Moralimi elimden geldiğince toplayıp kulübeyi kendim için geçici bir eve dönüştürmeye karar verdim. Ortalıkta kesilmiş odun ya da yakacak herhangi bir şey yoktu, fakat küller ve kömürler hala sıcaktı. Yaşlı kadının iskemlesini başımın üzerine kaldırıp hızla yere çalarak parçaladım. Bacaklarını, oturağını ve sırtını şömineye ters bir V oluşturacak şekilde dizdikten sonra üzerine biraz lamba yağı döktüm. Bir an geçti ve iskemle birden alev aldı. Işığı ve kokusu beni yüreklendirdi. İskemle sert meşe ağacındandı, güzel yanacaktı. “Küçük zaferler,” derdi annem, ki o anda ben de yüksek sesle kendime söyledim.</p>

<p>Birkaç dakika kapının eşiğinde durup dünyayı seyrettim. Tek bulut bile yoktu; gökyüzünün her zamankinden daha yüksek ve derin göründüğü o mor-mavi günlerden biriydi. Kulübenin çatısından oluk oluk erimiş kar-suyu boşalıyordu, teneke tasımı doldurmak için pencereden dışarı çıkardım. Teneke elimde sertleşti ve suyun üzerinde şeffaf buz adacıkları oluştu, içerken dudaklarımı yaktı. Ağzımdaki bir gün önceden kalmış bayat kanın o berbat tabut tadını yıkamak beni çok rahatlattı. Soğuk sıvıyı dilimde ısıtıp yaramı temizleme umuduyla ileri geri ittim. Bir şeylerin ayrılıp su dolu kafatasımda sallandığını hissedince endişeye kapıldım. Deri parçası olduğunu düşünerek yere tükürdüm. Mide bulandırıcıydı. Yakından bakmak için yere çömeldim. Silindir biçiminde ve siyahtı, bu da yüreğimi ağzına getirdi: Doktor Watts ben farkında olmadan ağzıma bir sülük yerleştirmiş olabilir miydi? Fakat başparmağımla dürttüğümde çözüldü ve doktorun damağımın kenarına sıkıştırdığı pamuğu hatırladım. Pamuğu tuttuğum gibi ateşe fırlattım; alev almış iskemle bacağından aşağı kaydı, fokurdadı ve ardında kan ve salya izi bırakarak tüttü.</p>

<p>Araziden yükselen buharı seyrederken son olaylardan sapasağlam çıktığım için bir sevinç kapladı yüreğimi: Örümcek, şiş, büyü. Derin bir soluk alıp ciğerlerime soğuk hava doldurdum. “Tub!” diye bağırdım boşluğa. “Kötü çingene cadının kulübesinde hapis kaldım!” Tub ağzındaki gevrek çimi çiğneyerek başını kaldırdı. “Tub! Bu zor anımda yardımıma koş!”</p>

<p>Kendime pastırma, yulaf ve kahveden oluşan bir kahvaltı hazırladım. Bir yulaf parçası dişimin çukuruna kaçtı, çıkarmak için epey uğraştım, bu da yarayı tahriş edip kanamasına neden oldu. Diş fırçası geldi aklıma. Yeleğimin cebinden fırça ile diş tozunu alıp masanın üstündeki teneke tasımın yanına düzgünce koydum. Watts fırçayı kullanmadan önce ağzımdaki yaranın iyileşmesini beklemem gerekip gerekmediğini söylememişti, ama fırçalamaya karar verdim yine de, ihtiyatla da olsa. Fırçanın kıllarını ıslatıp üzerine biraz toz serptim. “Yukarı, aşağı, yandan yana,” dedim, çünkü doktor öyle demişti. Ağzım nane kokulu köpükle doldu ve dilimi iyice fırçaladım. Pencerenin pervazına asılıp kendimi yukarı çekerek kanlı suyu karlı toprağa tükürdüm. Soluğum ferahtı ve güzel kokuyordu. Diş fırçasının o karıncalandırıcı duygusundan etkilendim. Her gün kullanmaya karar verdim ve hiçbir şey düşünmeden, ya da aynı anda pek çok şey düşünerek, fırçayı burun kemiğimin üstüne vururken ormandan bir ayı çıktığını gördüm; Tub’a doğru gidiyordu.</p>
</body>
</html>