<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<p class="n"><span style="font-size:1.5em">Morris ile Warm’un kampı iki cepheden dik ve ormanlık</span> yamaçlarla çevriliydi. En batıdaki yamacın zirvesinde durup bakımlı kampa baktık: Atlar ve katırlar omuz omuza ve aynı hizada duruyorlardı; branda bezinden çadırın önünde küçük bir ateş tütüyordu; teçhizatları, eyerleri ve çantaları tertipli bir biçimde dizilmişlerdi. Öğleden sonranın geç saatleriydi, serin bir rüzgâr esiyordu. Güneş ağaçların üzerine turuncu-beyaz ışığını döküyor, nehrin yüzeyinden gümüşi, örümceksi bir damar gibi yansıyordu. Kampın biraz aşağısında, nehir kenarında, susamuru barajı vardı; barajın önündeki su durağan bir dairenin içinde toplanmış. Formülün işe yarayıp yaramayacağından emin olmak mümkün değildi, fakat sınamak için daha iyi bir yer bulunamazdı.</p>

<p>Çadırın içinde bir hareketlenme oldu ve içinden Morris çıktı. Çadırın girişini kapatmak için yere çömeldi; önceden görmeye alışık olduğum şık ve parfümlü adamdan o kadar farklı görünüyordu ki önce tanıyamadım. Giysileri çamur ve tuz halkalarıyla kaplı, saçı karmakarışıktı; pantolonunun paçalarını ve gömleğinin kollarını sıvamıştı, görünen teni şarap kırmızısıydı. Dudaklarında sabit bir gülümseme vardı ve sürekli konuşuyordu; hâlâ çadırda olan Warm ile muhtemelen, fakat bizden o kadar uzaktı ki söylediklerini duyamıyordum. Çapraz bir yol izleyerek kampa doğru indik, kayaları yuvarlayarak onları uyandırmamak için adımlarımızı dikkatli atıyorduk. Yamacın eteğine geldiğimizde düzlükte kampı göremez olduk. Biraz daha yaklaşınca Morris’in sesini duyduk ve kimseyle konuşmadığını, kendi kendine neşeli bir emekçi şarkısı söylediğini keşfettik. Charlie omzuma vurup çadırı işaret etti; bulunduğumuz yerden çadırın içini görebiliyorduk ve boştu. Bunu gördüğüm anda yukarıdan sert bir talimat geldi. “Ellerinizi havaya kaldırın yoksa ikinizin de beynine birer mermi yerleştiririm.” Yukarı baktığımızda dallardan birine oturmuş yabani, cücemsi bir yaratık gördük. Elindeki tabancayı bize doğrultmuştu. Gözleri parlak ve muzaffer bakıyorlardı.</p>

<p>“Bu bizim Hermann Warm olsa gerek,” dedi Charlie.</p>

<p>“Doğru bildin,” dedi adam, “ve benim adımı bilmen benim de sizlerin adını bildiğim anlamına geliyor. Commodore’un adamlarısınız, değil mi? Ünlü Sisters kardeşler?”</p>

<p>“Doğru.”</p>

<p>“Uzun yol kat ettiniz benim için. Gururum okşanmanın eşiğinde. Tam olarak orada değil, ama yakın.” Olduğum yerde ayak değiştirdim ve Warm sertçe, “Bir daha o şekilde kımıldarsan seni öldürürüm. Dalga geçtiğimi sanıyorsunuz ama tetiği çekmekte hiç tereddüt etmem, bundan emin olabilirsiniz.” Şaka etmiyordu, merminin kafatasıma gireceği noktayı tam olarak hissedebiliyordum, ısınmıştı hatta. Warm da, Morris gibi, yalınayaktı ve pantolonunun paçalarını sıvamıştı. Onun da teni kızarmıştı, içimden altın bulma formülü işe yaradı mı yoksa diye geçirdim. Bunu Warm’un ifadesinden anlamak mümkün değildi çünkü sadece hiddetli ve koruyucu görünüyordu. Charlie de bacağındaki kızarıklıkları fark edip, “Şarap mı yapıyorsun, Warm?” diye sordu.</p>

<p>Warm bileklerini çekirge gibi birbirine sürterek, “Katiyen,” dedi.</p>

<p>“Bugün dünden daha zenginsin öyleyse?” diye sordum.</p>

<p>Kuşkuyla, “Commodore size formülden mi söz etti?” diye sordu.</p>

<p>“Ayrıntılara girmeden, evet,” dedi Charlie. “Fakat ayrıntıları Morris’den öğrendik.”</p>

<p>“Hiç sanmam,” dedi Warm.</p>

<p>“Ona kendin sor.”</p>

<p>“Soracağım sanırım.” Gözlerini bizden ayırmadan iki tiz ve kısa ıslık çaldı; uzaktan aynı ıslık duyuldu, ardından Warm aynı ıslığı bir kez daha çaldı. O anda ağaçların arasından Morris belirdi, oğlan çocuğu gibi sıçrayıp gülümsüyordu, ta ki Charlie ile beni fark edinceye kadar; o zaman dondu ve yüzünde mutlak bir dehşet ifadesi belirdi. “Tasalanma, elimdeler,” dedi Warm. “Nehirden aşağı bir göz atmak için ağaca tırmandım, iyi ki de tırmanmışım. Bu haydutları kampa doğru sokulurken gördüm. Bizim küçük deneyimimizden haberleri olmuş ve bunu senden öğrendiklerini iddia ediyorlar.”</p>

<p>“Yalan söylüyorlar,” dedi Morris.</p>

<p>Charlie, “Sadece senden değil, Morris. Black Skull’daki tek gözlü adam da kampın nerede olduğunu söyledi. Fakat asıl katkıyı günlüğün yaptı.”</p>

<p>Morris’in yüzünü seyrederken acı içinde anımsayışına tanık oldum. “Yatak,” dedi üzgün bir biçimde. “Affedersin, Hermann. Allah beni kahretsin, bütünüyle unutmuşum.” “Arkanda bıraktın, öyle mi?” dedi Warm. “Dert etme, Morris. Her şey çok hızlı gelişti, çok çalışıyorduk, hem suçu paylaşmamız gerekir. O tepegöze planımdan söz eden ben değil miyim? Ve ne için? Birkaç kâse kokmuş haşlama için.”</p>

<p>“Yine de,” dedi Morris.</p>

<p>“Kafanı takma,” dedi Warm. “Onlar bizi kıstıramadan biz onları kıstırdık. Önemli olan bu. Asıl soru şimdi onlarla ne yapacağımız?”</p>

<p>Morris ifadesiz baktı. “Yapılacak tek şey onları vurmak.”</p>

<p>“Bakar mısın şuna?” dedi Charlie. “Yabanda bir hafta geçirmek ona yetti, küçük adam kan peşinde.”</p>

<p>“Dur hele,” dedi Warm.</p>

<p>“Başka yolu yok,” diye devam etti Morris. “Onları gömeriz olur biter. Commodore bir aydan önce peşimize düşmez, o zamana kadar da çoktan gitmiş oluruz.”</p>

<p>“Onların tehdidinden kurtulmak beni kesinlikle çok rahatlatacaktır,” dedi Warm</p>

<p>“Vur onları, Hermann. Bitir bu işi.”</p>

<p>Warm bunu kafasında ölçüp biçtikten sonra, “Düşüncesi bile midemi bulandırıyor,” dedi.</p>

<p>“Bir şey söyleyebilir miyim?” diye sordum.</p>

<p>“Hayır,” dedi Morris. “Hermann, vur onları. Silahlarına davranacaklar.”</p>

<p>“Silahlarına davranırlarsa onları gerçekten öldürmek zorunda kalacağım. Hey sen, iri olan, de diyeceğini.”</p>

<p>“Sizinle çalışmamıza izin verin. Commodore hesabına çalışmayı bıraktık, ona bağlı değiliz artık.”</p>

<p>“Sana inanmıyorum,” dedi Warm. “Burada olman seni yalanlıyor zaten.”</p>

<p>“Buraya günlüğü okuduğumuz için geldik,” dedi Charlie. “Işık Nehri’ni görmek istiyoruz.”</p>

<p>“Kaçak altın aramak istiyorsunuz, asıl söylemek istediğin bu.”</p>

<p>“İkimiz de girişiminden ve zekândan etkilendik,” dedim. “Morris’in Commodore hesabına çalışmayı bırakmasına da saygı duyuyoruz. Dediğim gibi, biz de aynı karara vardık ve bu yüzden kendimizi sizi ziyaret etmek zorunda hissettik.”</p>

<p>Samimiyetle ifade ettiğim sözler Warm’un duraklamasına neden oldu. Beni kestirmeye çalışarak seyretmekte olduğunu hissettim. Fakat sonunda yanıt verdiğinde haberler lehimize değildi: “Sorun şu ki, Commodore’dan ayrılmış bile olsanız —ki doğruluğundan kuşkuluyum— fakat öyle bile olsa, güdülerinize inanmıyorum. Uzun lafın kısası, iki hırsız ve katilsiniz, bizim operasyonumuzda yeriniz yok.”</p>

<p>“Hırsız değiliz,” dedi Charlie.</p>

<p>“Sadece katil öyleyse.”</p>

<p>“ikimiz de yaptığımız işten yorgun düştük,” dedim. “Size bedensel olarak yardım eder, aynı zamanda korunmanızı sağlarız.”</p>

<p>“Kimden?”</p>

<p>“Herkesten.”</p>

<p>“Sizden kim koruyacak bizi?”</p>

<p>“Bizi de kampa alın,” dedi Charlie. Sabrı tükenmek üzereydi, tonu sertti, bu da Warm’un kararını vermesine yetti. Yukarı baktığımda başını geriye doğru atıp tabancanın namlusunu Charlie’ye doğrulttuğunu gördüm. Tabancama davranmak üzereydim ki arkasına yaslanmaya devam eden ve fazla yaslanan Warm dengesini yitirip sırtüstü daldan aşağı yuvarlandı ve havada bir perende attıktan sonra hiç ses çıkarmadan yüksek eğreltiotlarının arasında kayboldu. Silahsız olan Morris döndüğü gibi ağaçlara doğru koşmaya başladı. Charlie tabancasını doğrulttu ama uzanıp kolunu tuttum. Öteki tabancasını doğrulttuğunda Morris gözden kaybolmuştu bile. Önce beni itip Morris’in peşinden koşmaya yeltendi, fakat geç kaldığını idrak edip vazgeçti; bu kez Warm’un düştüğü yere doğru koştu — Warm artık orada değildi ama, gizlice sıvışmıştı. Charlie çaresizlikle eğreltiotlarına, sonra da bana baktı. Bir an geçti ve birden kahkahaya boğuldu, yüzü soluk ve şaşkın. Warm ile bu karşılaşma, silahların çekilmiş olmasına rağmen, önceki deneyimlerimizden o kadar farklıydı ki gülmeden edememişti. Bir süre sonra gülmesi geçti, toparlanmak üzere kampımıza dönerken hiddete dönüştü.</p>
</body>
</html>