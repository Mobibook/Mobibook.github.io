<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<p class="n"><span style="font-size:1.5em">Kısa, kış-sonu günleri, ve geceyi geçirmek üzere kuru</span> bir koyakta durduk. Dizileştirilmiş serüven kitaplarında sıklıkla görülen bir senaryodur: Ateşin önünde müstehcen hikâyeler anlatan, aşka ve dantele dair yürek paralayıcı şarkılar söyleyen iki korkunç binici. Ama gün boyunca at sürdükten sonra tek istediğim yatıp uyumaktı ve öyle yaptım, doğru dürüst yemek bile yemeden. Sabah çizmeleri giyerken sol ayağımın uzun parmağında keskin bir acı hissettim. Bir ısırgan otu girmiş olacağını düşünerek çizmeyi ters çevirip tabanına vurduğumda yere kıllı bir örümcek sırtüstü düştü, sekiz kolunu havada pedal çevirir gibi çevirmeye başladı. Nabzım deli gibi yükseldi, başım dönmeye başladı, çünkü örümceklerden, yılanlardan ve sürüngenlerden ödüm patlar. Charlie bunu bildiği için yardımıma gelip bıçağıyla örümceği ateşe fırlattı. Örümceğin kıvrılıp ölüşünü seyrettim, buruşturulmuş bir kâğıt parçası gibi tüttü ve ıstırabından mutluluk duydum.</p>

<p>Kaval kemiğimden yukarı buz gibi bir soğuk yayıldı ve, “Bayağı güçlüymüş küçük hayvan, Charlie,” dedim. Beni bir anda ateş bastı, uzanmak zorunda kaldım. Yüzümün solgunluğu Charlie’yi endişelendirdi; artık konuşamadığımı fark ettiğimde ateşi canlandırıp doktor getirmek için en yakın kasabaya sürdü ve gelmeye pek de gönüllü olmayan adamı zorla getirdi — bir sis perdesinin ardındaydım, fakat ne zaman Charlie yanımızdan uzaklaşsa adamın küfür ettiğini hatırlıyorum. Bana verdiği ilaç ya da panzehir beni sarhoş gibi yaptı ve bütün istediğim herkesi her şey için bağışlamak ve durmadan tütün içmekti. Bir süre sonra derin bir uykuya daldım, ertesi sabaha kadar deliksiz uyudum. Uyandığımda Charlie hâlâ ateşin başındaydı, bana bakıp gülümsedi.</p>

<p>“Az önce gördüğün rüyayı hatırlıyor musun?” diye sordu.</p>

<p>“Kısıtlandığımı hatırlıyorum sadece,” dedim.</p>

<p>“Sürekli, ‘Çadırdayım! Çadırdayım!’ diyordun.”</p>

<p>“Hatırlamıyorum.”</p>

<p>“Çadırdayım!”</p>

<p>“Kalkmama yardım et.”</p>

<p>Bana yardım etti ve bir dakika sonra tahtamsı bacakların üzerinde kampta dolanıyordum. Biraz midem bulanıyordu fakat domuz pastırması, çörek ve kahveden oluşan büyük bir kahvaltı yaptım ve midemde tutmayı başardım. Yola çıkabilecek kadar iyi olduğuma karar verdim. Tekrar mola verinceye kadar dört-beş saat ağır tempoyla at sürdük. Charlie ikide birde bana kendimi nasıl hissettiğimi soruyor, her seferinde yanıt vermeye çalışıyordum, fakat doğrusu kendimi nasıl hissettiğimi ben de tam olarak bilmiyordum. Örümceğin zehrinden ya da bezgin doktorun verdiği panzehirden olsa gerek, bütünüyle bedenimde değildim. Geceyi ateş ve irkilmelerle geçirdikten sonra sabahleyin Charlie’nin günaydınına döndüğümde bana baktı ve bir dehşet çığlığı attı. Ne olduğunu sorduğumda bana ayna yerine kullanmam için bir teneke tabak getirdi.</p>

<p>“Ne bu?” diye sordum.</p>

<p>“Bu başın, dostum.” Topuklarının üzerinde yaylanıp ıslık çaldı.</p>

<p>Yüzümün sol tarafı grotesk bir biçimde şişmişti, başımın üst kısmından enseme kadar iniyor, omzumda sonlanıyordu. Gözüm bir aralıktan ibaretti ve mizah anlayışı geri gelmiş olan Charlie yarım bir köpeği andırdığımı söyledikten sonra peşinden koşup koşmayacağıma bakmak için yerden bir sopa alıp fırlattı. Parmaklarımı gezdirerek şişin kaynağının dişlerim ve dişetlerim olduğunu keşfettim; sol alt sıraya parmağımla hafifçe vurunca başımdan ayağıma kadar şiddetli bir sancı indi ve tekrar yukarı çıktı.</p>

<p>“İçinde bir galon kan çalkanıyor olmalı,” dedi Charlie.</p>

<p>“Nereden buldun o doktoru? Belki onu tekrar ziyaret edip bunu yardırmak gerekecek.”</p>

<p>Charlie başını salladı. <i>“Onu</i> aramasak daha iyi olur. Ücret konusunda bir tatsızlık yaşadık. Beni tekrar görmekten memnuniyet duyacaktır, bu doğru, fakat bize daha fazla yardımcı olmak isteyeceğini sanmıyorum. Birkaç kilometre güneyde başka bir kamp yerinden söz etti. Dayanabileceksen oraya gitmek daha akıllıca olur.”</p>

<p>“Seçim şansım yok sanırım.”</p>

<p>“Hayattaki pek çok şey gibi, kardeşim, yok galiba.”</p>

<p>Arazinin kolaylığına —sert, donmuş toprak üzerinde bayır aşağı— rağmen fazla hızlı süremiyordum. Kendimi tuhaf bir biçimde mutlu, küçük bir eğlenceye kaptırmış gibi hissederken Tub tökezledi ve çenem aniden kapandı. Haykırdım acıdan, ama aynı solukta başıma geleninin saçmalığına gülüyordum. Alt ve üst damağıma tütünden tampon yaptım, yastık niyetine. Bu ağzımda kahverengi salya birikmesine neden oldu, fakat çok acı verdiği için tüküremiyordum da, salyamı Tub’ın boynuna akıttım. Ani bir kar serpiştirmesinin içinden geçtik; kar taneleri yüzümde ferahlatıcı ve hoş bir etki yaptı. Başım dönüyordu, Charlie etrafımda bir tur atıp yüzüme baktı. “Arkadan bile belli oluyor,” dedi. “Kafatasının kendisi şişmiş. <i>Saçın</i> şişmiş.” Ücreti ödenmemiş doktorun kasabasının hayli açığından geçtik ve birkaç kilometre ötedeki kampın yerini saptadık. Yarım kilometre uzunluğunda, adı sanı olmayan, yüz kadar kişinin barındığı bir kamptı. Fakat talihimiz vardı, Watts adındaki doktoru dükkânının önünde pipo içerken bulduk. Adamın yanına gittiğimde gülümseyip, “Bu öyle bir meslek ki bu kadar çarpık birini görünce seviniyorum,” dedi. Beni küçük çalışma alanına aldı ve gıcırdayan deri koltuğa otururken tazelikle iç çektim. Doktor parıltılı aletlerle dolu bir tepsi çekip diş geçmişime dair tatmin edici yanıtlar veremediğim sorular sordu. Yanıtlarla fazla ilgili değildi zaten bana sorarsanız, sırf soruşturmak hoşuna gittiği için soruyordu.</p>

<p>Diş sorunumun örümcek ısırığı ya da panzehirle ilintili olduğu teorimi paylaştım onunla, fakat Watts bu teoriyi destekleyecek tıbbi kanıtlar bulunmadığını söyledi. “İnsan bedeni gerçek bir mucizedir,” dedi bana, “ve bir mucizeyi kim inceleyebilir? Örümcek olabilir, doğru, doktorun verdiği sözde panzehire tepki de olabilir, ama ikisi de olmayabilir. Fakat gerçekten, <i>neden</i> iyi olmadığını öğrenmek neyi değiştirir? Haklı mıyım? ”</p>

<p>Muhtemelen haklı olduğunu söyledim. Charlie, “Doktor, Eli’ye şişin içinde bir galon kan çalkanıyor olmalı diyordum.” dedi.</p>

<p>Watts parlak gümüş bir neşter aldı. Geriye yaslanıp başımı devasa bir şiş olarak değerlendirdi. “Şimdi öğreniriz,” dedi.</p>
</body>
</html>