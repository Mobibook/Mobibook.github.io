<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<p class="n"><span style="font-size:1.5em">O öğleden sonrayı Charlie’den uzak geçirdim. Akşam</span> yemeğinden sonra odaya döndüğümde onu uyurken buldum, morfin şişesi yerde devrik ve boş. Sabahleyin odada birlikte kahvaltı yaptık, ya da o yaptı, çünkü ben daha makul bir beden ve ağırlığa ininceye kadar boğazıma dikkat etmeye karar vermiştim. Charlie bitkin ve sevinçliydi, benimle barışmak istiyordu. Bıçağını yüzüme doğru tutup, “Çillerinin nasıl olduğunu hatırlıyor musun?” diye sordu.</p>

<p>Başımı salladım. Barışmaya hazır değildim henüz. “Şu düellonun ayrıntılarını biliyor musun?” dedim.</p>

<p>Başını salladı. “Biri avukat, bu tür işlerden hiç anlamadığı kesin. Adı Williams. Öteki Stamm adında sicili berbat bir çiftlik işçisi.”</p>

<p>“İyi de aralarındaki anlaşmazlık ne?”</p>

<p>“Stamm yerel bir çiftçiden alacağını kovalaması için Williams’ı tutmuş. Konu mahkemeye intikal etmiş ve Williams davayı kaybetmiş. Karar açıklanır açıklanmaz Stamm, Williams’ı düelloya davet etmiş.”</p>

<p>“Avukatın silahşörlük deneyimi yok, öyle mi?”</p>

<p>“Silahşör beyefendilerden söz edildiğini duyarsın, fakat ben henüz rastlamadım.”</p>

<p>“İyi bir eşleşme olmadığı belli. Yola çıkmayı yeğlerim.”</p>

<p>“İstediğin buysa.” Charlie cebinden bir saat çıkardı. Öldürdüğü altın arayıcısından aldığı saat. “Şu anda dokuzu biraz geçiyor. Sen Tub ile yola çık, ben düellodan sonra sana yetişirim, bir saat sonra.”</p>

<p>“Öyle yapacağım,” dedim.</p>

<p>Otel hizmetçisi kız kapıyı çaldı ve tabaklarımızı toplamak üzere içeri girdi. Ona günaydın dedim, kibarca karşılık verip yanımdan geçerken elini sırtıma koydu. Charlie de ona selam verdi, fakat kız duymazdan geldi. Kız tabağımdaki yiyeceklere dokunmadığımı söyleyince karnımı sıvazlayıp bir gönül meselesi yüzünden zayıflamak istediğimi söyledim.</p>

<p>“Öyle mi?” dedi.</p>

<p>“Ne diyorsun sen?” diye sordu Charlie.</p>

<p>Kızın kirli önlüğü gitmiş, yerini gerdanını ve köprücük kemiğini sergileyecek kadar dekolte kırmızı ketenden bir bluz almıştı. Charlie kıza düelloya gidip gitmeyeceğini sordu ve kız gideceğini söyledi. “Siz de kendinize bir yer bulmak istiyorsanız acele edin. Caddeler burada çabuk dolar ve kimse konumundan feragat etmek istemez.”</p>

<p>“Belki ben de kalırım,” dedim.</p>

<p>“Öyle mi?” dedi Charlie.</p>

<p>Üçümüz düello alanına birlikte yürüdük. Kalabalığın arasında ilerlerken kızın elini kolumun üstüne koyduğunu fark edip bundan memnuniyet duydum. Çok heybetli ve cesur hissediyordum kendimi; Charlie arkamızdan geliyor, ıslıkla dikkat çekici derecede masum bir ezgi çalıyordu. Kalabalığın içinde kendimize bir yer bulduk, insanlar yer kapmak için birbirleriyle kıyasıya mücadele ediyorlardı, kızın dediği gibi. Kızı iten bir adamı tehdit ettiğimde Charlie, “Kuduz beyefendiden sakının, sadık kasaba sakinleri,” diye seslendi. Düellocular gelirken biri arkamdan bana bindirdi, sonra bir kez daha. Şikâyet etmek için arkama döndüğümde omuzlarına altı-yedi yaşında bir çocuk almış bir adam olduğunu gördüm — çocuk çizmesiyle beni tekmelemişti. “Oğlunuz sırtımı tekmelemezse sevinirim,” dedim.</p>

<p>“Sizi tekmeliyor muydu?” diye sordu adam. “Ben tekmelediğini sanmıyorum.”</p>

<p>“Tekmeliyordu ve bir daha tekmelerse bundan sizi sorumlu tutacağım.”</p>

<p>“Öyle mi?” dedi, meseleyi fazla büyüttüğümü ima eden bir ifade takınarak. Tavrının onu nasıl bir tehlikeye sürüklemek üzere olduğunu anlasın diye gözlerine bakmaya çalıştım, fakat gözlerini kaçırıp omzumun üstünden düello alanına baktı. Sakinleşmek için önüme döndüm, kız kolumu kavramış beni yatıştırmaya çalışıyordu, ama tepem atmıştı bir kere, adama döndüm tekrar: “Çocuğa bu yaşta böyle bir vahşeti neden seyrettirmek istediğini de anlamış değilim.”</p>

<p>“Daha önce de adam öldürüldüğüne tanık oldum,” dedi oğlan bana. “Karnından hançerlenmiş bir Kızılderili gördüm, bağırsakları kırmızı bir yılan gibi sarkıyordu. Bir keresinde de kasabanın dışında bir ağaca asılmış bir adam gördüm. Dili böyle şişmişti.” Çocuk çirkin bir yüz yaptı.</p>

<p>“Ben yine de doğru bulmuyorum,” dedim tek kelime etmeyen adama. Çocuk yüz yapmaya devam etti, ben de dönüp düellocuların caddede yerlerini alışını seyrettim. Kolaydı onları ayırt etmek: Çiftlik işçisi Stamm’ın üstünde deri pantolon ve yıpranmış pamuklu bir gömlek vardı, yüzü yıpranmış ve tıraşsızdı. Tek başına duruyordu, ona yardım edecek biri yoktu. Kollarını iki yanına sarkıtmış donuk gözlerle kalabalığı seyrediyordu. Avukat Williams’ın üstünde terzi elinden çıkmış gri takım elbise vardı ve saçını ortadan ayırmıştı. Bıyığı yağlanmış ve bakımlıydı. Kendi gibi şık giyinmiş olan yardımcısı Williams’ın ceketini çıkardı ve kalabalık avukatın bir dizi çömelme hareketi gerçekleştirişini seyretti. Sonra Stamm’e hayali bir silah doğrultup geri tepişini taklit etti. Bu pantomim kalabalığın içinde bazılarının kıkırdamasına neden oldu, fakat Williams’ın ifadesi gayet ciddi ve ağırbaşlıydı.</p>

<p>“Kimden yanasın?” diye sordum kıza.</p>

<p>“Stamm aşağılık herifin tekidir. Willams’ı tanımıyorum ama o da aşağılık birine benziyor.”</p>

<p>Omzuna oğlunu almış olan adam bunu duydu ve, “Bay Williams aşağılık biri değildir. Bay Williams bir beyefendidir,” dedi.</p>

<p>Yavaşça arkama döndüm. “Arkadaşınız mı yoksa?”</p>

<p>“Arkadaşım olduğunu söylemekten gurur duyuyorum.”</p>

<p>“Umarım kendisiyle vedalaşmışsındır. Bir dakika sonra ölmüş olacak.”</p>

<p>Adam başını salladı. “O korkmuyor.”</p>

<p>O kadar aptalca bir laftı ki güldüm elimde olmayarak. “Ne olmuş korkmuyorsa?”</p>

<p>Adam eliyle bir hareket yapıp beni boşladı. Fakat çocuk beni duymuştu, bilgece bir korkuyla baktı bana. “Baban senin şiddet görmeni istiyor, bugün göreceksin.” Adam bir an için durdu, sonra bir küfür mırıldandı ve kalabalığı yararak kendine düelloyu seyretmek için başka bir yer bakmaya gitti.</p>

<p>Sonra Williams’ın Stamm’e seslendiğini duydum. “Yardımcınız nerede, efendim?”</p>

<p>“Bilmiyor ve umursamıyorum,” diye yanıt verdi Stamm.</p>

<p>Willams ile yardımcısı baş başa verip konuştular. Yardımcı başını salladıktan sonra Stamm’e tabancayı kontrol etmek istediğini söyledi. Stamm umursamadığını yineledi ve yardımcı kontrol etmek için silahını aldı. Yardımcı başıyla onayladığını işaret ettikten sonra Stamm’e Williams’ın silahını kontrol etmek isteyip istemediğini sordu. Stamm istemediğini söyledi. Williams öne çıktı ve Stamm ile yüz yüze geldiler. Kahramanlık gösterisine rağmen Williams düelloya fazla istekli görünmüyordu; gerçekten de yardımcısının kulağına bir şeyler fısıldadı ve yardımcısı Stamm’e, “Özür dilemek istersen Bay Williams meseleyi unutmaya hazır,” dedi.</p>

<p>“Dilemiyorum,” dedi Stamm.</p>

<p>“İyi öyleyse,” dedi yardımcı. Adamları sırt sırta getirip yirmi adım sayacağını söyledi. Saymaya başladı ve düellocular adımlarını aynı anda attılar. Williams’ın terlemiş alnı parıldıyor, silahı titriyordu; oysa Stamm tuvalete yürür gibiydi. Yirminci adımı attıktan sonra dönüp ateş ettiler. Williams ıskaladı, fakat Stamm’ın mermisi Willams’ın göğsünün ortasına isabet etti. Avukatın yüzü saçma bir ıstırap ve şaşkınlık maskesine dönüştü. Sağa sola sendeledikten sonra silahını kaldırıp kalabalığa ateş etti. Çığlık sesleri duyuldu — mermi bir kadının bacağına isabet etti ve kadın bacağını tutup yerde kıvranmaya başladı. Williams’ın bu utanç verici hatasına tanık olup olmadığını bilmiyorum; ona tekrar baktığımda yerde ölü yatıyordu. Stamm bara doğru yürüdü; tabancası kılıfında, kolları bir kez daha iki yanına sarkmış. Yardımcı düello alanında durmuş çaresizlikle sağına soluna bakıyordu. Gözlerim oğlunu omzunda taşıyan adamı aradı, ona küçümseyici bir bakış atardım belki, fakat ortadan kaybolmuştu.</p>
</body>
</html>