<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<p class="n"><span style="font-size:1.5em">Warm’un ocağını bulamadan hava karardı ve meşe</span> ağaçlarının altına kamp kurduk. Tub’ın göz çukurunu ispirtoyla yıkadım ve kişnedi, tepindi, çifte attı; ıstırabı dindiğinde yere yattı ve boşluğa bakarak soluklandı. İştahı zayıftı fakat yine de onda hâlâ hayat olduğuna ve yakında kendini toparlamaya başlayacağına inanıyordum. Ağaç tepelerinin rüzgârda öne doğru eğilip birbirlerine çarpmasını seyrederek uykuya daldım. Nehrin sesini duyuyor fakat yerini kestiremiyordum; bir an kuzeyde olduğunu hissettim, sonra güneyde olduğundan emin oldum. Sabah uyandığımda doğuda olduğunu keşfettim. Öğle yemeği yedikten sonra Warm’un ocağını bulduk ve geceyi orada geçirmeye karar verdik; böylece Tub dinlenme fırsatı bulacak, biz de önümüzdeki işlere odaklanabilecektik.</p>

<p>Warm’un ocağı pitoresk ve rahat bir alandaydı. Nehrin kıyısında çimli bir alanda kamp yaptık. Nehir kıyısına dikilmiş küçük tabelada şöyle yazıyordu: BU SULAR CENNETTEKİ ÇOĞU MELEKLE ARASI İYİ OLAN DÜRÜST ADAM HERMANN KERMIT WARM’UN GEÇİCİ MÜLKİYETİ ALTINDADIR. ONUN ÖZEL MÜLKÜNE TENCERE SOKAN KENDİNİ KUŞATILMIŞ VE SİVRİ MIZRAKLARLA DÜRTÜLEREK AŞAĞILANIRKEN BULACAK VE MUHTEMELEN YILDIRIM ÇARPMASINA MARUZ KALACAKTIR. Sözcüklerin etrafı sarmaşıklarla donatılmıştı. Warm projesine epey zaman ayırmış olmalıydı.</p>

<p>Akıntıda tombul alabalıklar yüzüyordu. Charlie akşam yemeği için bir tane vurdu. Balık mermiyi yer yemez bir kan bulutu saldı ve yan yatıp akıntıyla sürüklendi. Charlie suya girdi ve balığı kuyruğundan yakalayarak benim oturduğum kıyıya fırlattı. Balığı temizledim, derisini yüzdükten sonra domuz yağında kızarttım. İki kiloya yakındı, başı ve bağırsakları dışında tamamını yedik. Gür yeşil çim mükemmel bir yatak oluşturuyordu, ikimiz de iyi uyuduk. Sabah uyandığımızda tepemize biri dikilmişti; alın teriyle edindiği altın tozu kesesiyle medeniyete dönmekte olan ufak tefek, kır saçlı bir altın arayıcısı.</p>

<p>“Günaydın, beyler,” dedi. “Kahvemi pişirmek için ateş yakmak üzereydim ki dumanınızı fark ettim. Size de birer fincan ikram etmekten mutluluk duyarım, ateşinizden yararlanabilirsem.”</p>

<p>Ona yararlanabileceğini söyledim. Ateşi karıştırdıktan sonra kararmış demliğini közlerin üzerine koydu. Bunu yaparken kendi kendine konuşuyor, sessizce yüreklendirici sözcükler sarf ediyordu: “Güzel, güzel. Usulca, usulca. Aferin sana.” Yarım dakikada bir tik nöbetine tutuluyordu. İçimden, uzun zamandır yabanda kaldığı için iki kişi olmuş, diye geçirdim.</p>

<p>“San Francisco’ya mı gidiyorsun?” diye sordu Charlie.</p>

<p>“Hem de nasıl. Dört aydır uzaktayım ve ne kadar yaklaşırsam o kadar inanamıyorum döndüğüme. Her şeyi son ayrıntısına kadar planladım.”</p>

<p>“Neyi planladın?”</p>

<p>“Bütün yapacağım şeyleri.” Ondan ayrıntıya girmesini istemedik, fakat devam etmek için davetiyeye ihtiyaç duymadı: “İlk iş temiz bir oda tutacağım, gelip geçeni izleyebileceğim yüksek bir oda. Sonra kaynar bir banyo isteyeceğim. Sonra pencereyi açıp kenti dinleyeceğim. Sonra tıraş olacağım; saç sakal, sinek kaydı. Sonra şapkadan ayakkabıya varıncaya kadar üstüme yeni giysiler satın alacağım. Gömlek, iç çamaşırı, pantolon, çorap, her şey.”</p>

<p>Charlie, “Benim tuvalete gitmem gerek,” diyerek ormana yürüdü.</p>

<p>Altın arayıcısı kardeşimin kabalığından hiç rahatsız olmadı, hatta farkına bile varmadı. Ateşe bakıyordu konuşurken; ben gitsem de konuşmaya devam edecekti muhtemelen. “Sonra kafam büyüklüğünde bir biftek yiyeceğim. Sonra çok, çok sarhoş olacağım. Sonra güzel bir kız bulup onunla biraz uzanacağım. Onunla hayatına dair konuşacağım, sonra o bana benim hayatımı soracak, bir süre bu şekilde sohbet edeceğiz, uygar ve edeplice. Sonra yapacağım şey sadece beni ilgilendirir. Sonra kızı yoluna gönderip temiz, yumuşak bir yatağa yatacağım, böyle. Kollarını sonuna kadar açtı. “Sonra, evlat, uyuyacağım, uyuyacağım ve uyuyacağım!”</p>

<p>Su kaynamaya başlamıştı, üçümüze de birer fincan kahve koydu. Tadı o kadar kötüydü ki beni sersemletti; tükürmemek için bütün nezaketimi toplamam gerekti.</p>

<p>Parmağımı fincanın dibinde gezdirdiğimde üzerine toprak yapıştı. Koklayıp tadına baktığımda toprak olduğunu anladım, insanlar bazen bir şey için “tadı toprak gibi” derler, fakat bu farklı bir durumdu — bardağımda toprak ve sıcak su vardı, o kadar. Adam yalnız altın arayıcısı cinnetiyle toprak demlemeye başlamış ve kendini kahve olduğuna inandırmıştı. Meseleyi ona açmayı düşündüm, fakat sözde kahvesini paylaşmaktan o kadar mutlu görünüyordu ki gururunu incitmek istemedim; hem ben kim oluyordum da uzun günlerin ve gecelerin onun için gerçek kıldığı şeyi bozacaktım? Bir sonraki tik nöbetini bekleyip topraklı suyu bakmadığı bir anda yere dökmeye karar verdim. Charlie ormandan döndüğünde ona bakışlarımla kahveyi içmemesini söylemeye çalıştım. Altın arayıcısı ona bir fincan ikram ettiğinde reddetti. Altın arayıcısı, “Bize daha çok kalır,” dedi, yüzünde cılız bir gülümsemeyle.</p>

<p>“Arkadaşlarımızı görmüş olabilir misin acaba?” diye sordu Charlie. “Birkaç gün önce nehrin yukarı kısmına yollanmış olmaları gerekir. İki kişi; biri sakallı, biri sakalsız.”</p>

<p>“Yanlarında epey teçhizat var mıydı?” diye sordu.</p>

<p>“Biri kızıl sakallı.”</p>

<p>“Doğru. Yanlarında epey teçhizat vardı. Yanlarında iki de katır vardı ve katırlara Benny’nin taşıdığının iki katı teçhizat yüklenmişti.” Tub ile Nimble’ın yanında duran katırı Benny’yi işaret etti. Bir katıra daha fazla teçhizat yüklenemeyeceğini düşündüm.</p>

<p>“Ne tür teçhizat?” diye sordum.</p>

<p>“Tavalar, branda bezleri, ip, kereste. Malum şeyler. Fakat asıl tuhaf olan şu ki, yanlarına dört de yirmi beş kiloluk fıçı almışlardı, katır başına iki fıçı. Kızıl sakallı olan fıçıların şarap dolu olduklarını söyledi. Bir damla bile satmadı bana, pinti herif! Ben de herkes gibi arada sırada içmeyi severim, fakat yabana bu kadar şarap taşımak insanı mahvedecek türden bir açgözlülükten başka bir şey değil. Bir katıra bu kadar yük yüklersen ondan bir daha hayır gelmez. O ikisi pek dönmeye niyetli değiller bana sorarsan?”</p>

<p>“Ne tarafa gittiklerine dair bir fikrin var mı?”</p>

<p>“Onlara sözünü ettiğim susamuru barajının yerini öğrenmeye can atıyorlardı. Oysa ben oradan uzak durmalarını tembihlemek için sözünü etmiştim, fakat bütün ayrıntıları öğrenmek istediler.”</p>

<p>“Nerede bu?” diye sordu Charlie.</p>

<p>“Senin gözünde de aynı şeyi gördüm şimdi! Onlara söylediğimi sana da söyleyeceğim: zahmetine değmez. Başını çevirmenle susamurlarının kamptaki bütün tahta parçalarını götürmeleri bir olur. Nehre ne koyarsan —kalbur ya da kum yıkama beşiği falan— gitmiş bil. Tam bir baş belasıdır susamurları.” Yeni bir tik nöbeti geçirmesini fırsat bilip topraklı suyu çimlere döktüm. Nöbeti geçer geçmez fincanımın boşaldığını fark edip doldurdu ve içmemi söyledi. Fincanı ağzıma götürüp ağzıma sıvı girmesini engellemek için dudaklarımı fincanın kenarına bastırdım. Charlie, “Arkadaşlarımız oraya gittilerse onları ziyaret etmek isteriz,” dedi.</p>

<p>“Sizi uyarmadığımı söyleyemezsiniz. Pekâlâ, buradan altı-yedi kilometre uzaklıkta bir kampa rastlarsanız yaklaştınız demektir. Arkadaşlık kurmak için durmayın, çünkü bu grubun cana yakın insanlardan oluştukları söylenemez. Hatta düpedüz kabalar. Fakat önemi yok. Üç kilometre ötede susamuru barajını göreceksiniz. O kadar büyük ki fark etmemek mümkün değil.” Kendine sözde kahvesinden bir fincan koymak için çaydanlığı kaldırdığında zorlandığını fark ettim. Yarası olup olmadığını sordum, başını salladı. Bir Kızılderili ile bıçak kavgasına tutuşmuş ve kazanmıştı, fakat Kızılderili ondan bir parça götürmüş, bu da onu güçsüz bırakmıştı. Kendinde ayağa kalkacak gücü buluncaya kadar saatlerce Kızılderilinin cesedinin yanında yatmıştı. Göğsünün altındaki çukuru göstermek için gömleğini kaldırdı. “İyi bir tane salladı doğrusu. Ama ben ona daha iyi salladım.” Ateşten uzaklaşıp Benny’nin yanına gitti, fincanını ve çaydanlığını katırın yüküne bağladı.</p>

<p>“Atın nerede?” diye sordu Charlie.</p>

<p>“Kızılderili ile bu yüzden kapıştık, söylemedim mi? Bir gece ben uyurken can dostum Jesse’i çaldı. Sonra Benny’yi çalmaya geldiğinde ona hazırlıklıydım. Neyse, yürümek için güzel bir gün. Yaşlı Ben yürüyebiliyorsa ben de yürüyebilmeliyim.” Elini şapkasına götürüp bizi selamladı. “Arkadaşlığınız için teşekkür ederim. Kente vardığımda şerefinize kadeh kaldıracağım.”</p>

<p>“Umarım yapmayı planladığın her şeyi yaparsın,” dedim. Yüzünde bir deli gülümsemesi belirdi ve, “Peh!” dedi. Sonra dönüp gitti, Benny arkasında. Duyma mesafesinin dışına çıktığında Charlie, “Kahvenin nesi var?” diye sordu. Ona fincanımı uzattım; temkinli bir yudum almasıyla tükürmesi bir oldu. Yüzü ifadesizdi. “Toprak bu,” dedi.</p>

<p>“Biliyorum.”</p>

<p>“Adam toprak mı demleyip içiyor?”</p>

<p>“Toprak olduğunu düşündüğünü sanmıyorum.”</p>

<p>Charlie fincanı ağzına götürüp bir yudum daha aldı. Sıvıyı ağzında çalkaladıktan sonra tükürdü yine. “Toprak olduğunu nasıl düşünmez?”</p>

<p>Bu tikli altın arayıcısını düşündüm; koltuğunun altında tavuk taşıyan altın arayıcısını düşündüm; ölü, başsız altın arayıcısını düşündüm ve, “Yabanda çalışmanın yalnızlığı insana yaramıyor gibi geliyor bana,” dedim. Charlie bizi çevreleyen ormanı bir tur kuşku ve güvensizlikle inceledi. “Yola koyulalım,” dedi, yatağını dürmek için dönerek.</p>

<p>Tub iyi görünmüyordu. Göz çukurunu yıkamak istemiyordum, çünkü ispirtonun bizi susamuru barajına götürmek için gereksineceği enerjiyi tüketeceğinden korkuyordum. Derin soluk alıyor, su da içmiyordu. Charlie’ye, “Tub ölüyor galiba,” dedim. Tub’ı şöyle bir gözden geçirdi; bana katıldığını söylemedi fakat katıldığını görebiliyordum. “Birkaç kilometrelik yolumuz kaldı,” dedi, “umarım oraya vardıktan sonra Tub’ın dinlenip gücünü toplamasına yetecek kadar uzun kalırız. Sen ona ispirtosunu ver en iyisi, sonra yola çıkalım.” Charlie’ye ispirto banyosunu atlamanın daha iyi olacağını izah ettiğimde aklına bir fikir geldi. Eyer çantasından bir şişe çıkardı; yüzünde bir gülümseme belirdi şişeyi bana gösterirken. “Hatırlamıyor musun? Diş doktorunun uyuşturucu sıvısı?”</p>

<p>“Evet?” dedim.</p>

<p>“İspirto banyosundan önce ona bundan biraz vermeye ne dersin? Göz çukuruna döküp biraz bekleyelim. Bahse girerim ki ıstırabını azaltacaktır.”</p>

<p>Sıvının zerk edilmeden etkili olacağından emin değildim, fakat sırf merakımdan Charlie’nin önerisini kabul ettim. Tub’ın göz çukuruna ilaçtan biraz döktüm. İspirtonun verdiği acının beklentisiyle irkilip kasıldı, fakat acı hissetmeyince soluklanmaya döndü. İspirtoyu kaptığım gibi göz çukuruna boşalttım, bir kez daha kasıldı, fakat ne kişnedi, ne çifte attı, ne de işedi. Charlie’nin bunu akıl etmiş olmasına sevindim; o da kendinden hoşnuttu, Tub’ın burnunu okşayıp ona içtenlikle bol şans diledi. Bunun üzerine nehrin yolunu tuttuk. Korumayı başaracağımızı umduğum iyi bir duygu oluşmuştu aramızda.</p>
</body>
</html>