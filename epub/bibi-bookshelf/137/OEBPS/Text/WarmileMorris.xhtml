<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<div></div>
<p class="n"><span style="font-size:1.5em">Warm ile Morris’in kampına dairesel bir güzargâh</span> izleyerek gittik. Nehri bir kilometre kadar yukarıdan kat ettikten sonra geri dönüp kampın tam karşısındaki yamaca indik. Ağaçların arasından ateş çukurunda parıldayan közleri görebiliyorduk, içinde sihirli sıvının bulunduğu fıçılar nehir kıyısında duruyorlardı; biri boş ve devrik, diğerleri dik. İkisi de görünürde yoktu fakat hayvanları oradaydı. Ya yakın bir yere gizlenmişlerdi ya da silahlanmış ormanda çatışmayı bekliyorlardı. Morris umutsuzca dua ediyordu muhtemelen; adamı neredeyse hiç tanımamakla birlikte Warm’un daha cesur, daha maceracı olduğunu düşünüyordum; haklılığından ve planını ne pahasına olursa olsun hayata geçirme kararlığından güç alıyordu. Fakat akıllarından her ne geçiyor idiyse, görünürde yoktular ve kamp bir mezarlık kadar sessizdi.</p>

<p>Oysa baraj noktürnal susamurlarının faaliyetinden geçilmiyordu; sayıca pek çok ve tombuldular, kürkleri ayığışında kaygan. Suya dalıp çıkıyor, küçük iniltiler çıkarıyor, bir tür susamuru ağıtı yakıyor ya da birbirlerini yüreklendiriyorlardı; kıyıya çıkıp ağaç dallarını suya taşıdıktan sonra en şişmanlarının oturup herkesin işini yapıp yapmadığını denetlediği baraja götürüyorlardı. “Şuradaki patron,” dedim Charlie’ye. O da susamurlarını seyrediyordu, başını salladı.</p>

<p>Sonra babayiğit susamuru barajdan inip kıyıya çıktı. Önce adımlarını toprak ağırlığını taşıyamayacakmış gibi attı, fakat kararsızlığı uzun sürmedi, tereddütsüz ve korkusuzca fıçılara doğru yürüdü. Başını boş ve devrik fıçının içine soktu, kokuyu alınca geri çekildi ve bu kez dik duran dolu fıçılardan birine doğru gitti. Arka bacaklarının üzerine dikildikten sonra dişlerini varilin çemberine geçirdi, yere devirip nehre taşımayı düşünüyordu sanırım. Senaryoyu her şeyden daha eğlendirici buldum fakat Charlie dikkat kesilmişti. Warm ile Morris’in —şayet susamurunun bu beklenmedik haylazlığını seyrediyorlarsa— tepki vereceklerini biliyordu. Gerçekten de bir dakika kadar sonra vadinin dibinden hafif bir takırtı geldi. Charlie heyecanla başını salladı. “İşte. Duydun mu?” Ses tekrar duyuldu, sonra bir kez daha, ardından fıçıyı devirmeyi başarmış olan inatçı sürüngene doğru havada uçan taşların bulanık biçimlerini seçtim. Taşın geldiği yeri nehrin bizim bulunduğumuz yakasında ve kampın yirmi metre kadar gerisindeki ağaçlıklı bölge olarak saptadık — Warm ile Morris bizim durduğumuz tepenin yamacına gizlenmişlerdi. Tek kelime bile etmeden Charlie ile arkalarına doğru sürünmeye başladık. “Morris’i ben halledeceğim,” diye fısıldadı. “Sen Warm’u kontrol et, ama mecbur kalmadıkça onu vurma. Gerekirse koluna sık — yeter ki iş görmeye ve konuşmaya devam edebilsin.”</p>

<p>Benliğimin merkezi genişlemeye başlamıştı, şiddet öncesinde her zaman olduğu gibi; zihnime içeriği kesintisiz ve esrarengiz sonsuzlukta bir mürekkep hokkası devrilmişti sanki. Tenim ve kafatasım çınlayıp karıncalanmaya başladı; ve başka birine dönüştüm, ya da ikinci benliğime döndüm, ve bu kişi karanlıktan canının istediği gibi davranılabileceği gerçek dünyaya çıkmaktan memnundu. Aynı anda şehvet ve utanç hissettim ve bu hayvanlığa geri dönüşten neden bu kadar haz duyuyorum diye düşündüm. Burnumdan derin soluk almaya başladım, fakat Charlie sessiz ve dingindi, bana da sessiz olmamı işaret etti. Beni böyle kurmaya alışıktı, kurup savaşa sürmeye. Utanç, diye geçirdim içimden. Utanç ve kan ve yozlaşma.</p>

<p>Warm ile Morris’e gizlendikleri yeri, hatta taş atan kollarının muğlâk hareketlerini seçebilecek kadar yakındık. Namlularımızın aleviyle geçici olarak aydınlandığında gizlendikleri yerin nasıl görüneceğini tahayyül ettim; her yaprak ve taş keskin ve berrak, adamların yüzünde keşfedilmiş olmanın korkunç şaşkınlığı.</p>

<p>Charlie beni durdurmak için birden ellerini göğsümün üzerinde çırptı. Gözlerini gözlerime dikti ve bir tür arayışla adımı söyledi; bu beni yukarıda izah ettiğim zihniyetten çıkarıp gerçek dünyaya döndürdü. “Ne?” dedim, müdahalesinden ötürü neredeyse öfkeli. Charlie parmağıyla işaret edip, “Bak,” dedi. Asıl benliğimi uyandırmak için başımı sallayıp parmağının işaret ettiği yere baktım.</p>

<p>Kampın güneyinde karanlığın içinde arka arkaya üç adam yürüyordu. Tüfek taşıyan siluetlerini seçer seçmez nehrin aşağısında karşılaştığımız mavi gözlü kardeşler olduklarını anladım. Adamlarla o kısa karşılaşmamızı düşününce Warm’un şarap fıçılarından söz etiğimde duruşlarında hafif bir kıpırdanma fark ettiğimi hatırladım, şimdi de fıçılara doğru yürüyorlardı. Susamuru fıçılardan birini büyük emek sarf ederek suyun kenarına yuvarlamıştı, fakat büyük biraderin karnında patlayan tekmesiyle kendini havada süzülürken buldu ve nehre düştü. Kuyruğunu hiddetle suyun yüzeyine çarpıp diğerlerini tehlikeye karşı uyardı; susamurları anında yaptıkları işleri bıraktılar ve barajın içine doluşup birbirlerine sokuldular. Olay yerini en son patron susamuru terk etti ve ağırdan aldı. Karnına yediği tekmeden sonra soluklanmaya çalışıyordu muhtemelen — yoksa incinmiş gururunu onarmaya mı çalışıyordu? İnsansı bir yanları vardı küçük canavarların, tuhaf ve bilgece bir şey. Dikkatli ve tedbirliydiler. Büyük birader fıçıyı nehrin kıyısından yukarı yuvarlayıp kardeşlerinin yanına diktikten sonra çadırın içine baktı. Çadırın boş olduğunu görünce, “Merhaba!” diye bağırdı. Morris ile Warm’un kahkahalarını bastırdıklarını duyduğumu sanıp Charlie’ye baktım. Kahkahalar şiddetlendi, histerik bir hal aldı ve kumsaldaki kardeşler kımıldanıp tedirginlikle birbirlerine baktılar.</p>

<p>“Kim var orada?” diye sordu büyük birader.</p>

<p>Kahkahalar kesildi, ardından Warm’un sesi duyuldu. “Biz. <i>Orada</i> kim var?”</p>

<p>“Nehrin aşağısında kamp kurmayı düşünüyoruz,” diye yanıt verdi büyük birader. “Sizden biraz şarap satın almak istiyoruz.”</p>

<p>“Şarap satılık değil.”</p>

<p>“San Francisco fiyatıyla öderiz.” Bunu göstermek için para kesesini salladı, fakat yanıt gelmeyince arayış içinde karanlığa baktı. “Neden gölgelere saklanıyorsunuz? Bizden korkuyor musunuz?”</p>

<p>“İlgisi yok,” dedi Warm.</p>

<p>“O zaman gelin de erkek erkeğe konuşalım.”</p>

<p>“Gelmeyiz.”</p>

<p>“Bize şarap satmıyorsunuz, öyle mi?”</p>

<p>“Doğru.”</p>

<p>“Ya bir fıçı alıp gidersek?”</p>

<p>Warm bir süre düşündü. Sonunda, “O zaman evine bir taşağın eksik dönersin, dostum,” dedi. Morris’in çılgın kahkahasını duydum — bu son cümle onu bitirmiş, kontrolünü tamamen yitirmişti. Charlie gülümseyip, “Bunlar sarhoş!” dedi.</p>

<p>Kardeşler kumsalda toplanıp aralarında bir şeyler konuştular. Sonra bir karara vardılar ve en büyükleri diğerlerinden ayrılıp başını salladı. “Sanıyorum siz bu gece yeterince içtiniz, fakat güneş doğmadan neşenizi yitireceksiniz, ağırlaşmış kanınız sizi uyumaya zorlayacak. Bizim döneceğimizden emin olabilirsiniz. O zaman şarabınızı da alacağız, canınızı da.” Buna karşılık bir kahkaha ya da alaycı bir yanıt gelmedi. Büyük birader nehre doğru bir adım attı; çenesi yukarıda, gayet dramatik ve gururlu. Kendini dünyanın hâkimi sanıyordu besbelli. Sözleri, her halükârda, aşağıdaki neşeli İkiliyi duraklatmaya yetecek kadar teatraldi. Morris ile Warm’un birbirleriyle konuştuklarını duyabiliyordum. Önce alçak sesle konuşuyorlardı, fakat bir süre sonra bağıra çağıra tartışmaya başladılar, sözleri ateşli ve hırçın. Sonra Morris’in yakarışı yankılandı: “Hermann, hayır!” Akabinde Warm’un silahı patladı ve büyük birader yüzüne aldığı öldürücü mermiyle yere yığıldı.</p>

<p>Bir anda diğer kardeşler yere çömelip Morris ile Warm’un bulunduğu bölgeye ateş açtılar. Sarhoş ikili ateşe ateşle karşılık verdi; çılgınca ateş ediyorlardı, başları öne eğik ve gözleri kapalı muhtemelen. Charlie bana kısa bir talimat verdi: “ikisini de indir. Warm’u öldürürlerse bütün çabamız boşa gidecek.” Bulunduğumuz yüksek konumdan kalan iki kardeşi haklamak çocuk oyuncağıydı. Yerdeki liderlerinin yanına uzanmaları yirmi saniye bile sürmedi.</p>

<p>Silahlarımızın sesi tepelerin üzerinden yankılanırken vadinin alt tarafından Warm’un çığlığı duyuldu. Bizim yardımımızın farkında değildi, kardeşleri kendilerinin öldürdüğünü sandığı için şamata yapıyordu. Charlie onlara seslendi. “Sizin mermileriniz değildi onlar, Warm, kardeşimin ve benim mermilerimdi, duyuyor musun?” Bu Morris ile Warm’un kutlamalarını anında sonlandırdı. Bir kez daha fısıldaşmaya, tartışmaya ve çalıların altında kaygılanmaya başladılar.”</p>

<p>“Beni duyduğunuzu biliyorum,” dedi Charlie.</p>

<p>“Kim konuşuyor?” diye sordu Warm. “Kötü olan mı şişman olan mı? Kötü olanla konuşmak istemiyorum.”</p>

<p>Charlie bana baktı. Konuşmamı işaret edince ayağa kalktım. Hareketlerimde amaçlı ve ciddi görünmeyi umuyordum, fakat utanıyordum. Ağabeyim de benim adıma utandı. “Selam!” dedim.</p>

<p>“Şişman olan mı bu?” diye sordu Warm.</p>

<p>“Adım Eli.”</p>

<p>“Ama sen daha iri olansın, değil mi? Daha güçlü olan?”</p>

<p>Morris kıkırdadı gibi geldi bana.</p>

<p>“Güçlüyümdür,” dedim.</p>

<p>“Olumsuz anlamda söylemedim. Ben de masadan kalkarken zorlanıyorum. Kimimiz diğerlerinden daha açtır, elden ne gelir? Açlıktan ölecek değiliz ya?”</p>

<p>“Warm!” dedim. “Sarhoşsun, fakat seninle ciddi bir konuşma yapmamız gerekiyor. Yapabilecek durumda mısın? Morris yapabilir belki?”</p>

<p>“Nedir konuşmak istediğin?” dedi.</p>

<p>“Öncekinin aynı. Sizinle ittifak kurarak nehri ekip olarak işlemek.”</p>

<p>Charlie uzanıp beni çimdikledi. “Ne yapıyorsun?” diye fısıldadı.</p>

<p>“Bu yeni öldürme olayıyla konumumuz biraz değişti,” dedim ona.</p>

<p>“Ben bir değişiklik göremiyorum. Hâlâ karanlıkta ellerinde silahla bize ateş etmeyi bekleyenler var.”</p>

<p>“Bakalım ne tepki verecekler? Kan dökmeden uzlaşabileceğimize inanıyorum.”</p>

<p>Charlie ağaca yaslandı, bir süre dudaklarını çiğneyerek düşündü. Sonra konuşmamı işaret etti tekrar ve isteğini yerine getirdim: “Teklifimizi görüşmeyi reddederseniz harekete geçmek zorunda kalacağız, Warm. Bütün samimiyetimle söylüyorum, sizi öldürmek istemiyoruz.”</p>

<p>Warm alaycı bir kahkaha attı. “Tabi ya, kazancımızı sizinle paylaşmamızı istiyorsunuz ve reddedersek bizi öldürmek zorunda kalacaksınız. Teklifinizin bizim açımızdan neden yetersiz kaldığını görebiliyor musun?”</p>

<p>“Ben kendi payımızı <i>hak etmemizi</i> öneriyorum. Hem sizi öldürmek isteseydik karşınıza çıkan adamları haklar mıydık?”</p>

<p>Morris anlayamadığım bir şeyler söyledi ve Warm onun söylediklerini şöyle aktardı. “Morris soldakini kendisinin hakladığını düşünüyor.”</p>

<p>“Yanılıyor.”</p>

<p>Warm uzunca bir süre benimle konuşmadı, Morris ile konuştuğunu da duymadım.</p>

<p>“Biriniz yaralandı mı yoksa?” diye sordum.</p>

<p>“Morris’in kolunu mermi sıyırdı. Durumu ciddi değil, canı yanıyor sadece.”</p>

<p>“Acısını dindirecek bir ilacımız var. Yarayı temizlemek için de ispirto. Sizinle birlikte nehri işler, sizi haydutlara karşı koruruz. Bir düşün, Warm. İsteseydik sizi daha önce rahatlıkla haklardık; sizi öldürmek isteseydik şimdi ölüydünüz.”</p>

<p>Morris ile Warm’dan bir fısıltı bile duymadığım uzun bir sessizlik daha oldu. Yanıtı ruhlarından mı çekip çıkarmaya çalışıyorlardı? Kana susamış Sisters kardeşleri özel girişimlerine dahil etseler miydi? O anda önce ne olduğunu anlayamadığım bir ses duydum ve ne olduğunu anladığımda içinde bulunduğumuz duruma o kadar aykırıydı ki; Hermann Warm ıslık çalıyordu. Ezgiyi tanımıyordum, fakat sevdiğim türde bir ezgiydi, yavaş ve ağlak, sözleri kalp kırıklığına ve ölüme dair muhtemelen. Warm’un ıslığının şiddeti arttı ve gizlendiği yerden açıklığa çıkıp susamuru barajının bombeli omurgasını kat ettikten sonra kampın önündeki kumsala oturdu. Çok yetenekli bir ıslıkçıydı ve ezgi yükselip süzüldü, havada titreştikten sonra nehrin sessizliğine gömüldü. Bu şekilde sürdü, sonunda Charlie tek kelime etmeden yerinden kalktı ve tepeden aşağı yürümeye başladı. Ben planı bilmiyordum, onun da bildiğini sanmıyorum. Warm planı bilmiyordu, Morris de bilemezdi. Plan falan yoktu. Fakat kendimi Charlie’nin peşinden aşağı inerken buldum, geldiğimizi saklamaya çalışmadan. Warm’un yüzü bize dönüktü, tepeden inişimizi seyrederek bizi kestirmeye çalışırken dudaklarından yükselen ezgi daha titrek ve romantik bir hal aldı. Kolları açıktı, seyirciyi kucaklamak isteyen bir şovmen gibi.</p>

<p>Barajın üzerinden geçip sahile çıktık. Warm’un ezgisi sonlandı ve yüz yüze geldik. Çılgın görünümlü bir adamdı. Benden otuz santim daha kısaydı; leş gibi alkol ve tütün kokuyordu. Omuzları, kolları ve kalçaları ince, fakat göbeği kocaman ve yuvarlaktı. Bizden zerre kadar korkmuyordu, ki ölümden korkmadığı anlamına gelir. Ondan çok hoşlandığımı düşündüm. Islık gösterisinin ve açıklığa çıkış biçiminin Charlie’yi de etkilemiş olduğunu, onun da adamın cesaretine ve kişiliğine hayranlık duyduğunu görebiliyordum. Warm elini uzattı, önce Charlie’ye sonra bana. Sırayla el sıkışıp ittifakımızı pekiştirdik. Ardından kimsenin ne söyleyeceğini ya da yapacağını bilemediği bir boşluk oldu. Kendini henüz sosyalleşmeye hazır hissetmeyen Morris viskiyle çalıların arasında kalmayı yeğledi.</p>
</body>
</html>