<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<p class="n"><span style="font-size:1.5em">Delikten sürünerek çıktım ve gidip ölü ayının yanına</span> oturduk. Charlie, “Bu beyefendiyi burada yatarken görünce adını haykırdım, fakat karşılık vermedin. Sonra kapı eşiğinden içeri baktım ve yerde sırtüstü yattığını gördüm. Çok nahoş bir duyguydu, içeri girmek isteyip de girememek,” dedi. Bana ne olduğunu sordu. “Fazla bir şey olmadı aslında,” dedim. “Ayı ormandan çıktı ve Tub’ı yere yığdı. Dikkatlice nişan alıp onu öldürdüm.”</p>

<p>“Kaç el ateş ettin?”</p>

<p>“İki tabancayı da boşalttım, iki mermi biriyle isabet ettirdim, iki mermi ötekiyle.”</p>

<p>Charlie ayının yaralarını inceledi. “Pencereden mi ateş ettin yoksa kapıdan mı?”</p>

<p>“Neden soruyorsun bu soruları?”</p>

<p>“Yok bir nedeni.” Omuz silkti. “Keskin nişancı diye sana derim, kardeşim.”</p>

<p>“Talihliydim, o kadar.” Konuyu değiştirmeyi umarak baltayı sordum.</p>

<p>“Güneye giden altın arayıcılarından aldım,” dedi. Elinin boğumlarından birinin derisinden bir parça kopmuştu, kendini nasıl yaraladığını sordum. “Adamlar bana aletlerini ödünç verme konusunda kararsızdılar. Neyse, baltaya ihtiyaçları olmayacak artık.” Delikten geçerek kulübeye girdi. Ne yaptığını anlayamadım önce, fakat bir süre sonra içeriden çıkan dumanı gördüm. Sonra pencereden dışarı çuvalım ve tavam uçtu, ardından Charlie çıktı, yüzünde kocaman bir gülümsemeyle. Atlarımızı sürüp uzaklaşırken kulübe ıslıklı bir ısı ve alev hortumuna dönüşmüştü. Charlie’nin üzerine lamba yağı döktüğü ayı da cayır cayır yanıyordu — etkileyici fakat bir o kadar üzücü bir sahneydi. Oradan ayrıldığımıza sevindim. İstemediğim bir at için kapının altından geçtiğimi fakat Charlie’nin aynı şeyi kardeşi için yapmadığını düşündüm. İnişli çıkışlı bir hayat, diye geçirdim içimden.</p>
</body>
</html>