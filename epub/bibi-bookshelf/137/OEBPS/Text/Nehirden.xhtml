<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<p class="n"><span style="font-size:1.5em">Nehirden çıkardığımız bütün altını bir araya getirdik</span></p>

<p class="n">Dört kişilik çabamızla çıkardıklarımıza bir gece önce Morris ile Warm’un çıkardıklarını da ekleyince bir kovayı doldurdu. Bu bir servet demekti. Kovayı tek başıma zor kaldırdım. Charlie’den kaldırmasını istedim fakat yanaşmadı. Ona çok ağır olduğunu söylediğimde bana inandığını söyledi.</p>

<p>Düşüncelerim kaçınılmaz olarak geleceğe odaklanırken bir pratiklik nöbetine kapılıp Morris’in atını aramaya başladım. Gürbüz bir hayvandı. Küçük bir vicdan azabı duymama rağmen eyerimi sırtına yerleştirip nehrin sığ kesiminde ileri geri sürdüm. Düzgün koşuyordu ve centilmen bir yanı vardı. Ona karşı özel bir şey hissetmemekle birlikte biraz zaman geçirdikten sonra ona alışacağımı düşünüyordum. Onu şefkat, şeker ve güvenle kazanmaya karar verdim. “Morris’in atını sahipleneceğim,” dedim Charlie’ye.</p>

<p>“Ya,” diye yanıt verdi.</p>

<p>Warm’un durumu taşınmasına izin vermeyecek kadar kötüydü, ayrıca onu taşıyabilsek bile kurtarılabileceğini düşünmüyordum. Yanına gittiğimde beni fark etmiyordu bile, fakat onu tek başına ölmeye terk etmek istemiyordum. Charlie formülün reçetesini bilmediğimizi söyledi. Ona bunun farkında olduğumu söyledim, hem ne yapmamızı öneriyordu, ölmekte olan bir adama formülün her bileşeni için işkence mi edecektik? Ağırbaşlı bir tonla, “Benimle böyle konuşma, Eli,” dedi. “Sağ elimi yitirdim bu işte. Sana ne düşündüğümü söylüyorum sadece. Her şeye karşın, Morris bilmemizi istiyordur belki.” Uzağa baktı bunu söylerken; o güne dek böyle konuştuğuna tanık olmamıştım, çocukluğumuzda bile. Daha çok beni andırdığını düşündüm. Daha önce hiç korkmamıştı, sanmıyorum, fakat şimdi korkuyordu ve ne anlama geldiğini ya da korkusuyla ne yapacağını bilemiyordu. Formül yüzünden ona çıkıştığım için üzgün olduğumu söyledim, özrümü kabul etti. Warm adımı seslenince Charlie ile birlikte çadıra girdik. “Evet, Hermann?” dedim.</p>

<p>Sırtüstü yatıyordu, gözlerini çadırın tepesine dikmiş. Göğsü normalden çok daha hızlı inip kalkıyor, hırıldıyor, derin soluk alıyordu. Bana, “Morris’in mezar yazısını yazdırmaya hazırım,” dedi. Kalem kâğıt kapıp yanına çömeldim. Ona başlamasını söylediğimde başını salladı, gırtlağını temizleyip yukarı doğru tükürdü; zarif bir kavis çizdikten sonra alnının ortasına yapışan yoğun bir balgam. Bunu fark ettiğini sanmıyorum, ya da umursamadı belki. Her halükârda kendini temizlemedi ya da temizlenmek istemedi. Şöyle dedi: “Burada Morris yatıyor, iyi bir insan ve dost. Uygar hayatın inceliklerinin tadına vardı fakat serüvenden ve ağır işten hiçbir zaman kaçmadı. Özgür bir adam olarak öldü, ki dürüst olmak gerekirse pek az insan için geçerlidir. İnsanların çoğu kendi kaderlerine zincirlenmişlerdir, hayatlarındaki sorunun ne olduğuna soğukkanlı bir biçimde bakacak gözden yoksundur. Çoğu insan tatminsiz fakat asla nedenini anlamaya çalışmayarak yaşamaya devam eder. Öldüklerinde kalplerinde kirden, yaşlı ve ince kandan başka bir şey yoktur — sulanmış, seyrelmiş kan. Çoğu insan aslında ahmaktır, fakat Morris öyle değildi. Daha uzun yaşamalıydı. Verecek çok şeyi vardı. Ve bir Tanrı varsa orospu çocuğunun teki.” Durakladı Morris. Tekrar tükürdü, bu kez yana doğru, yere. “Tanrı yok,” dedi kararlılıkla, sonra gözlerini kapattı. Son cümlenin mezar yazısında olmasını isteyip istemediğini bilemedim ve sormadım, çünkü bilincinin tamamen yerinde olduğunu düşünmediğim için yaptığı konuşmayı kullanmayı düşünmüyordum. Fakat ona söylediklerini kelimesi kelimesine yazacağıma dair söz verdim ve bunda biraz teselli buldu sanıyorum. Charlie ile bana teşekkür etti. Çadırdan çıkıp ateşin karşısına oturduk. Charlie yaralı elinin bileğini tutarak, “Gitme zamanı gelmedi mi sence?” diye sordu.</p>

<p>Başımı salladım. “Warm’u tek başına ölmeye terk edemeyiz.”</p>

<p>“Ölmesi günler alabilir.”</p>

<p>“O zaman günlerce kalırız.”</p>

<p>Bu konuda başka bir şey söylenmedi ve bu yeni kardeşliğimizin başlangıcı oldu; Charlie’nin bir daha çok önde olmayacağı ve benim acemice peşinden sürmediğim bir kardeşlik. Bu rollerin değiştiği anlamına gelmiyordu, roller ortadan kalkmıştı sadece. O günden sonra ilişkimizde birbirimize karşı dikkatli olduk, birbirimizi üzmemek için çaba sarfettik, hatta bugün bile öyleyiz. Önceki iletişim biçimimize gelince, birden söndürülmüş bir mum gibi yok olmasının nedenine dair bir şey söyleyemem. Tabii ki geçmişte kaldığı anda hüzünlü bir biçimde özledim onu, en azından teoride ya da duygusal bellekte. Fakat soru pek çok kez zihnimi kurcaladı: Eski ağabeyim neye dönüştü? Bunu söyleyemem, tek söyleyebileceğim gittiği ve hâlâ dönmediği.</p>

<p>Ne var ki Warm’un ölmesi günler değil saatler sürdü. Hava kararmıştı ve Charlie ile ateşin yanına uzanmıştık, kendimizi tembel ve ağır hissediyorduk. Birden Warm’un cılız bir sesle, “Hey?” dediğini duyduk. Charlie gitmek istemediğini söyledi, kalkıp çadıra girdim.</p>

<p>Warm son nefesini vermek üzereydi. Bunu biliyor ve korkuyordu. Sonunda Tanrı’ya inanıp hızla cennete gitmek için dua edecek mi acaba, diye geçirdim içimden. Fakat hayır, adam inançsızlığında son dakika korkaklığına kapılmayacak kadar sağlamdı. Benimle konuşmak istemedi fakat Morris’i sordu, ölmüş olduğunu unutmuştu.</p>

<p>“Neden burada değil?” diye sordu Warm, soluk almakta zorlanarak.</p>

<p>“Bu sabah öldü, Hermann, hatırlamıyor musun?”</p>

<p>“Morris mi? Öldü öyle mi?” Alnı kırıştı, ağzı aralanıp kederinden açık kaldı. Kanla parıldayan diş etlerine baktım. Başını çevirdi, düzensiz ve tereddütlü soluk alıyordu, soluk borusu kısmen tıkanmış gibi. Ayak değiştirdim ve sese döndü. “Kim var orada? Morris sen misin?”</p>

<p>“Benim, Morris,” dedim ona.</p>

<p>“Ah, Morris! Neredeydin bu kadar zaman?” Sesi o kadar rahatlamış ve duygulu çıkmıştı ki, boğazımda bir yumru oluştu.</p>

<p>“Ateş için odun topluyordum.”</p>

<p>Warm birden güç buldu: “Ne dedin? Odun mu topluyordun? Aferin sana. Büyük bir ateş yakacağız bu gece, bütün kampı aydınlatacak. Kovalarımızdaki serveti ayıklamak için çok daha iyi olmaz mı?”</p>

<p>“Çok daha iyi,” dedim.</p>

<p>“Ya diğerleri?” diye sordu. “Onlar nereye kayboldular? Şu Charlie ağır işlerden haz etmiyor gördüğüm kadarıyla.”</p>

<p>“Hayır, kenarda durmayı yeğler.”</p>

<p>“Ortalığı toparlamayı sevmiyor, değil mi?”</p>

<p>“Hayır, sevmez.”</p>

<p>“Fakat iyi bir adam çıktı aslında, aksi söylenemez.”</p>

<p>“Charlie iyi bir adamdır, Hermann, haklısın.”</p>

<p>“Ya öteki, Eli, o nereye gitti?”</p>

<p>“Dışarıda bir yerlerde.”</p>

<p>“Devriyeye mi çıktı? Kampı güvenceye mi alıyor?”</p>

<p>“Dışarıda, karanlıkta.”</p>

<p>Alçak bir tonla, “Sen bu konuda ne düşünüyorsun bilmiyorum, fakat ben aslında onu çok sevdim.”</p>

<p>“Evet. Onun da seni sevdiğini biliyorum, Hermann.”</p>

<p>“Ne dedin?”</p>

<p>“Onun da seni sevdiğini biliyorum dedim.”</p>

<p>“Sesinde hafif bir kıskançlık mı seziyorum?”</p>

<p>“Hayır!”</p>

<p>“Bununla gurur duyuyorum! Bütün bu adamlar bir arada, hepsi iyi ve onurlu. Kendimi uzun zamandır toplum tarafından dışlanmış hissediyordum.” Bu sözcüklerin ardından dudakları buruk bir hüzünle kıvrıldı ve gözlerini kapattı; kapalı gözkapaklarının kenarlarından yaşlar süzüldü. Başparmaklarımla sildim o yaşları. Warm gözlerini kapalı tutmaya devam etti. Bir daha açılmayacaklardı. “Morris,” dedi, “geceyi çıkaramayabilirim, formülü sana iletmek istiyorum.”</p>

<p>“En iyisi bunu düşünmemek. Şimdi dinlenmen gerekiyor.”</p>

<p>“Suya girmeden önce tenini domuz yağıyla kaplarsan hasarı azaltabileceğine dair bir fikir geldi aklıma.”</p>

<p>“İyi fikir, Hermann.”</p>

<p>Güçlükle soluk aldıktan sonra, “Birbirimizi çok uzun zamandır tanıyormuşuz gibi hissediyorum!” dedi.</p>

<p>“Ben de öyle.”</p>

<p>“Benden önce öldüğüne üzüldüm.”</p>

<p>“Şimdi iyiyim.”</p>

<p>“Sana yardım etmek istedim. Dost olabileceğimizi düşündüm.”</p>

<p>“Dostunum.”</p>

<p>“Ben de,” dedi. “Ben de.” Gözlerini sonuna kadar açtı ve karnının derinliklerinden yabancı bir ses geldi, katı bir parçası çatlayıp fırlamış gibi. Neydi bu? Ona acı verdiğini sanmıyordum, acı çektiğini belli edecek bir ses çıkarmadı en azından. Elimi göğsünün üstüne koyduğumda kalbinin pır pır edip durduğunu hissettim. Ağzından bir hava sütunu çıktı ve bedeni öne doğru kasıldı. Sonra hareketsiz kaldı ve zaman Hermann Kermit Warm için durdu. Sağ kolu karyoladan aşağı sarktı, kaldırıp yerine koydum. Tekrar düşünce öyle bırakıp çadırdan çıktım. Charlie ateşin yanında oturuyordu. Bariz bir ayrıntı dışında her şey bıraktığım gibiydi.</p>
</body>
</html>