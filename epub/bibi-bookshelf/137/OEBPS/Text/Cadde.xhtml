<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<p class="n"><span style="font-size:1.5em">Cadde çamurdan ve derin su çukurlarından geçilmiyordu</span> caddenin karşı yakasına ancak bir dizi kerestenin üstüne basarak geçebildik. Kadın hayli eğlendi bunu yaparken, kahkahası berrak ve zengindi. Kahkahası ve bu serin, taze hava, diye geçirdim içimden. İkisi de aynı derecede hoş ve arındırıcıydı benim için. Bunun bana bir serüven gibi geldiğini düşünmek ilginçti, ben ki o güne dek ne serüvenler yaşamıştım, fakat oradaydım işte, elinden tutmuş kerestelerin üzerinden geçmesine yardım ediyordum; belli belirsiz bir tiksinti duygusu hep vardı, fakat bu olayı daha komik, dolayısıyla daha eğlenceli kılıyordu. Karşı yakaya vardığımızda çizmelerim çamur içindeydi, fakat onunkiler tertemizdi ve bunun için bana teşekkür etti. Tahta kaldırıma ulaştığımızda kolumu daha sıkı kavrayıp beş altı adım attı, sonra saçını düzeltmek için elini kolumun üstünden çekti. Elini çekmesini gerektirecek bir durum yoktu bence, uygunluk ve ilkeler doğrultusunda yapılmış bir hareketti. Bence kolumun duygusundan hoşlanmıştı ve tutmaya devam etmek istiyordu. Benim iyimser izlenimim bu yöndeydi en azından. “Mayfield için çalışmak nasıl bir şey?” diye sordum.</p>

<p>“Bana iyi para ödüyor, fakat kolay değil onun etrafında olmak, kendini sürekli haklı çıkarmaya çalışır. Eskiden iyi bir adamdı, dört ayak üstüne düşmeden önce.”</p>

<p>“Servetini çok hızlı harcıyor gibi geldi bana. Belki o eski haline döner yakında.”</p>

<p>“Değişecek, fakat o eski adam olmayacak hiçbir zaman. Üçüncü biri olacak ve korkarım ki üçüncüsü İkincisinden bile nahoş olacak.” Bir şey demeyince, “Haklısın, söylenecek bir şey yok bu konuda,” diye ekledi. Bir süre sonra kolumu kavradı yine. Gurur duydum. Bacaklarım kendinden emin ve güvenliydiler. “Kapımı bu sabah kilitli bulmama ne diyorsun? Dün gece dönüp beni ziyaret mi ettin?”</p>

<p>“Hatırlamıyor musun?” diye sordu.</p>

<p>“Üzgünüm ama hatırlamıyorum.”</p>

<p>“Bu bana kendimi çok kötü hissettirdi.”</p>

<p>“Ne olduğunu izah eder misin?”</p>

<p>Bunu düşündükten sonra, “Gerçekten bilmek istiyorsan belleğini zorlaman gerekecek,” dedi. Sonra aklına bir şey geldi ve bir kahkaha daha attı, sesi parlak ve elmas biçimindeydi.</p>

<p>“Kahkahan serin su gibi benim için,” dedim. Sözcükleri dillendirirken kalbimin hıçkırarak ağladığını hissetim, gözyaşı akıtmanın eşiğine geldim: Tuhaf.</p>

<p>“Ciddileştin birden,” dedi bana.</p>

<p>“Tek bir şey değilim,” dedim.</p>

<p>Kasabanın sonuna geldiğimizde bir dizi kerestenin daha üzerinden geçtik ve otelin bulunduğu yakadan geri döndük. Odamı düşündüm, uyuduğum yatağı; bedenimin battaniyenin üzerindeki izini düşündüm. O zaman hatırlayıp, “Ağlayan adam o!” dedim.</p>

<p>“Kim?” diye sordu kadın. “Yine ne oldu?”</p>

<p>“Pencereden bakarken gördüğüm ve tanıdığımı düşündüğüm adam. Birkaç hafta önce Oregon yöresinde karşılaştım onunla. Ağabeyimle Oregon City’den yola çıkmıştık, atının yanında yürüyen bir adam gördük. Büyük üzüntü içindeydi, fakat yardımımızı reddetti. Üzüntüsü çok derindi, aklını yitirmiş gibiydi.”</p>

<p>“Talihi değişti mi sence, öyle geldi mi sana?”</p>

<p>“Bana öyle gelmedi, hayır.”</p>

<p>“Zavallı.”</p>

<p>“Yayan yoluculuk eden histerik bir adam için iyi zaman yapmış.”</p>

<p>Durakladı, sonra kolumu bıraktı.</p>

<p>“Dün gece San Francisco’da yapmanız gereken mühim bir işiniz olduğundan söz ettin,” dedi.</p>

<p>Başımı salladım. “San Francisco’da yaşadığı söylenen Hermann Warm adında birinin peşindeyiz.”</p>

<p>“Ne demek bu? Peşinde?”</p>

<p>“Yanlış bir iş yaptı. Bu yüzden bizi ona adalet götürmemiz için tuttular.”</p>

<p>“Fakat siz kanun adamı değilsiniz ki?”</p>

<p>“Kanun adamının karşıtıyız.”</p>

<p>Düşündü bir süre. “Bu Warm kötü biri mi?”</p>

<p>“Bilmiyorum. Bu belirsiz bir soru. Hırsız olduğu söyleniyor.”</p>

<p>“Ne çalmış?”</p>

<p>“İnsanlar genellikle ne çalarsa onu. Para muhtemelen.” Bu yalan bana kendimi çirkin hissettirdi ve dikkatimi dağıtmak için bakabileceğim bir şey aradım, fakat yoktu uygun bir şey. “Doğrusunu istersen, hiçbir şey çalmadı muhtemelen.” Gözlerini indirdi ve hafifçe güldüm. “Tamamen masum olduğunu öğrenmek beni şaşırtmayacaktır,” dedim.</p>

<p>“Sen tipik olarak masum adamların peşine mi düşersin?”</p>

<p>“Hiçbir şey tipik değildir benim mesleğimde.” Birden bu konuyu daha fazla konuşmak istemedim. “Bunu daha fazla konuşmak istemiyorum.”</p>

<p>Cümlemi dikkate almadan, “Seviyor musun yaptığın işi?” diye sordu.</p>

<p>“Her iş ötekinden farklıdır. Bazılarını küçük serüvenler olarak gördüm. Bazıları cehennemden farksızdı.” Omuz silktim. “Bir şeye bir ücret koyarsın, eyleme bir tür saygınlık kazandırır. Sanırım bir adamın hayatı gibi büyük bir şeyin sana emanet edilmesi bir şekilde kendini önemli hissetmene neden oluyor.”</p>

<p>“Bir insanın ölümü,” diye düzeltti.</p>

<p>O ana kadar işimin neyi içerdiğini anladığından tam olarak emin değildim. Bildiğini öğrenmek beni rahatlattı — ona açıkça söylemek zorunda kalmayacaktım. “Nasıl ifade etmek istersen,” dedim.</p>

<p>“Hiç bırakmayı düşünmedin mi?”</p>

<p>“İstediğim oldu,” diye itiraf ettim.</p>

<p>Kolumu kavradı tekrar. “Warm denen bu adamla işini bitirdikten sonra ne yapmayı düşünüyorsun?”</p>

<p>“Oregon City’de ağabeyimle paylaştığımız küçük bir ev var,” dedim ona. “Arazi güzel, fakat ev dar ve esintili. Taşınmak istiyorum fakat başka bir yer bakmaya zaman bulamadım bir türlü. Charlie’nin bir sürü nahoş arkadaşı var. Alışılagelmiş uyku saatlerine saygıları yok.” Fakat kadın yanıtımdan rahatsızlık duymuş gibiydi. “Neyi bilmek istiyorsun?” diye sordum.</p>

<p>“Seni tekrar görmeyi umuyorum,” dedi.</p>

<p>Göğsüm acı verici bir yara gibi şişti ve içimden, eşeğin tekisin, diye geçirdim. “Dileğin gerçekleşecek,” dedim, söz vererek.</p>

<p>“Gidersen seni bir daha göreceğimi sanmıyorum,” dedi.</p>

<p>“Döneceğim, söz veriyorum,” dedim. Ama bana inanmadı, ya da kısmen inandı. Yüzüme bakıp ceketimi çıkarmamı istedi, öyle yaptım. Cebinden parlak mavi ipek bir şerit çıkardı, omzuma doladıktan sonra şık bir düğüm attı ve bana bakmak için bir adım geri çekildi. Çok üzgün fakat çok güzel görünüyordu, gözleri pudra ve antik büyüyle ağır. Elimi kumaşın üzerine koydum fakat söyleyecek bir şey bulamadım.</p>

<p>“Onu her zaman böyle takmalısın, gördüğünde beni ve buraya dönme sözünü hatırlarsın.” Kumaşı okşayıp güldü. “Kardeşini çok kıskandırır mı?”</p>

<p>“Ayrıntıları öğrenmek isteyecektir.”</p>

<p>“Güzel bir kumaş, değil mi?”</p>

<p>“Çok parlak.”</p>

<p>Kumaşı örtmek için ceketimi ilikledim. Bana doğru geldi ve kollarını boynuma doladı, yanağını kalbimin üstüne yaslayıp deli gibi çarpışını dinledi. Sonra veda etti, döndü ve uzaklaştı, fakat Mayfield’in kırk dolarını iç etekliğinin cebine koymayı başardım. Arkasından seslenip döndüğümde görüşeceğimizi söylediğimde karşılık vermedi. Tek başıma kalakaldım orada; düşüncelerim batıyor ve fırlayıp gidiyorlar, batıyor ve ölüyorlardı. Kapalı bir mekâna girme fikri hoşuma gitmedi, açık havada olmayı sürdürmek istiyordum. Ana caddeden biraz geride bir dizi ev fark ettim, o yöne doğru yürümeye başladım.</p>
</body>
</html>