<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<p class="n"><span style="font-size:1.5em">Körfezi ilk gördüğümde kavrayamadım, O kadar çok</span> demirlemiş gemi vardı ki çapaları çözülmesi olanaksız bir biçimde birbirlerine dolanmış gibiydi. Yüzlerce gemi dalgaların üzerinde sallanan devasa bir ormanı andırır biçimde yan yana dizilmişti. Charlie ile sahile sürdük, etrafımızda kargaşa hüküm sürüyordu; her ırktan ve yaştan insan bağırıyor, itişiyor, kavga ediyor; inekler ve koyunlar bir o yana bir bu yana yönlendiriliyor; atların çektiği vagonlarla çamurlu bayırdan yukarı kereste ve tuğla taşınıyor; kentten denize çekiç sesleri yankılanıyordu. Kahkaha vardı havada, her ne kadar bende neşe izlenimi uyandırmasa da; çılgınlık ve kötü niyet vardı daha çok. Tub huzursuzdu, ben de öyle. Ömrümde buna yakın bir şey bile görmemiştim, içimden, insan her şeyin tuhaf, karanlık ve gizli olduğu böyle bir labirentte yolunu nasıl bulur, diye geçirdim.</p>

<p>“Morris’i arayalım,” dedim.</p>

<p>“Haftalardır bekliyor bizi,” dedi Charlie. “Bir saat daha beklesin.” Tabii ki kardeşim atmosfere <i>bayılmıştı</i> ve en ufak bir huzursuzluk hissetmiyordu.</p>

<p>Yüklenmekte olmalarına rağmen gemilerin çoğunun uzun süre önce demirlemiş olduklarını fark ettim ve yanımızdan geçen birine bunu sordum. Adam yalınayaktı ve kolunun altında konuşurken bir yandan kafasını sevgiyle okşadığı bir tavuk tutuyordu.</p>

<p>“Tayfaları terk ettiği için,” dedi bize. “Altın arama sevdasına düşmüşsen kaybedecek saniyen bile yoktur, iki adım ötede nehirler vaat dolu şarkılarını söylerken bir adamdan dört dolar gündelikle un çuvalı boşaltmasını bekleyemezsin.” Ufka bakıp gözlerini kırptı. “Ben de bazen bu gemilere bakar ve ellerinden bir şey gelmeden New York ya da Boston’da isyan eden sahiplerini düşünür, bundan mutluluk duyarım. Size San Francisco’da ne aradığınızı sorabilir miyim? Nasıl buldunuz kenti?”</p>

<p>“Daha iyi tanımak için sabırsızlandığımı söyleyebilirim,” dedi Charlie.</p>

<p>Adam, “Benim San Francisco ile ilgili düşüncelerim ruh halime göre değişir,” dedi. “Ya da kentin kendisi ruh halimi değiştirip düşüncelerimi etkiliyor olabilir mi? Her halükârda, bir gün gerçek dostum iken, birkaç gün sonra, baş düşmanım oluyor.”</p>

<p>“Bu sabah nasıl hissediyorsun?” diye sordum.</p>

<p>“İkisinin arasındayım şu anda. Fena sayılmam anlayacağın, teşekkür ederim.”</p>

<p>“Bu gemiler neden yağmalanmıyor?” diye sordu Charlie.</p>

<p>“Çoğu yağmalandı. Yağmalanmamış olanlar ya inatçı kaptanları tarafından korunuyorlar ya da yükleri değersiz. Kimse bedava buğdaya ya da pamuğa tenezzül etmiyor artık. Neredeyse kimse mi demem gerekirdi?” Körfezde küçük bir kayıkla yüksek gemilerin arasında kürek çeken adamı işaret etti. Kayık aşırı yüklüydü, bu yüzden adam kürekleri devrilme korkusuyla suya usulca daldırıyordu. “Smith bu adamın adı. İyi tanırım onu. Sahile varınca ne yapacak dersiniz? O ağır kutuları hastalıklı katırının boynuna bağlayıp Miller’in Mağazası’na götürecek. Miller’in kıyasıya pazarlık ettikten sonra Smith’e vereceği para bir zar atımında heba olacak ya da karnını doyurmaya bile yetmeyecek. Siz güzel kentimizde yemek yeme mutluluğuna eriştiniz mi acaba? Fakat hayır, öyle olsa bunu anlardım, çünkü yüzünüzün kanı çekilmiş ve sürekli cennetteki Baba’mıza küfür ediyor olurdunuz.”</p>

<p>Charlie, “Mayfield’de bir fahişeye yirmi beş dolar ödedim,” dedi.</p>

<p>“San Francisco’da bir fahişeyle bir barda içki içmek için ödersin o parayı. Biriyle yatmak istiyorsan en az yüz doları gözden çıkarmalısın.”</p>

<p>“Kim öder ki öyle bir parayı?” diye sordum.</p>

<p>“Sıraya giriyorlar ödemek için. Fahişeler günde on beş saat çalışıyorlar, günde binlerce dolar kazandıkları rivayet ediliyor. Tutumluluğun ve mantıklı para harcama geleneğinin San Francisco’da tarihe karıştığını anlamanızda yarar var, beyler. Misal, buraya altın madenimden son geldiğimde yanımda hatırı sayılır miktarda altın tozu vardı ve delilik olduğunu bile bile bulabildiğim en pahalı restorana girip yemek söylemeye karar verdim. Üç ay soğuk toprağın üzerinde yaşamış, sadece alabalık, domuz yağı ve yine alabalıkla beslenmiştim. Belim bükülmüştü çalışmaktan, bir tür sıcaklık ve görkem özlemi içindeydim, biraz kadife yumuşaklığı, fiyatın canı cehenneme. Et, patates, şarap ve dondurmadan oluşan normal fakat lezzetsiz bir yemek yedim ve geldiğim kasabamda ancak yarım dolar edecek bu yemek için otuz kayme ödedim.”</p>

<p>Charlie tiksinmişti. “Sadece bir geri zekâlı öder öyle bir parayı.”</p>

<p>“Katılıyorum,” dedi adam. “Yüzde yüz katılıyorum. Ve geri zekâlılarla dolu bu kente hoş geldiniz diyorum. Dahası, umarım <i>sizin</i> geri zekâlılığa geçişiniz tatsız bir deneyimle gerçekleşmez.”</p>

<p>Sahilin bir kilometre kadar ilerisinde yüksek kerestelerden ve kalın halatlardan yapılmış devasa bir vinç gördüm; buharlı gemileri karaya çekmek için kullanıyorlardı. Geniş kenarlı siyah şapkalı ve terzi elinden çıkmış takım elbiseli bir adam vinci döndürmeleri için atları kırbaçlıyordu. Tavuklu adama bunu neden yaptığını sordum. “İşte Smith ile aynı azme sahip biri, fakat bunun aynı zamanda kafası çalışıyor. O şapkalı adam terk edilmiş geminin kendisine ait olduğunu iddia etti ve onu uzun zaman önce satın alma ferasetini gösterdiği arazi parçasına çektirecek. Gemiyi oraya diktikten sonra kiracılara ya da dükkân sahiplerine kiralayarak kısa yoldan bir servet edinecek. Sizin için bir ders: Servet sadece nehirlerden değil o nehirlerde altın arayan insanlardan da elde edilebilir. Altını topraktan çıkarmak pek çok şeyi birden gerektirir. Cesaret, talih ve katır inadı. Herkes zaten bu işte belini büküp elde ettiği altını son toz zerresine kadar harcamak üzere kente akın ederken ne gereği var?”</p>

<p>“Sen neden bir dükkân açmıyorsun o zaman?” diye sordum.</p>

<p>Bu soru onu şaşırttı, bir süre ne yanıt vereceğini düşündü. Yanıtı bulduğunda gözlerine hüzün çöktü ve başını salladı. “Korkarım ki benim bütün bu işlerdeki rolüm yok denecek kadar az artık.”</p>

<p>Hangi rolden söz ettiğini sormak üzereyken rüzgârda bir ses duydum; uzaktan gelen bastırılmış bir çatırtı, ardından yoğun okyanus havasını delen bir ıslık. Halatlardan biri kopmuştu. Şapkalı adamın kumda yan yatmış bir atın başında durduğunu gördüm. Atı kırbaçlamaması bana atın ölmek üzere ya da ölmüş olduğunu söylüyordu.</p>

<p>“Yaşam çılgınca akıyor burada, değil mi?” dedim adama.</p>

<p>“Çılgınca. Kişiliğimi mahvettiğinden korkuyorum. Pek çok insanın kişiliğini mahvettiği kesin.” Başını salladı, kendini yanıtlarmış gibi. “Evet, beni mahvetti.”</p>

<p>“Nasıl mahvoldun?”</p>

<p>“Nasıl mahvolmadım ki?” dedi.</p>

<p>“Kasabana dönüp yeni bir başlangıç yapamaz mısın?”</p>

<p>Başını salladı. “Dün adamın tekinin Orient Otelin çatısından atlayışına tanık oldum, yere çarpıncaya kadar güldü, sonra da patladı. Sarhoşmuş dediklerine göre, fakat ben olaydan kısa süre önce onu ayık görmüştüm. İnsanın kanına işlediği taktirde özünü zehirleyen bir şey var burada. Bir olasılıklar deliliği. Otelin çatısından atlayan adamın son eylemi San Francisco’nun kolektif aklının ta kendisiydi. Adamı çok iyi anlıyorum. Alkışlamamak için zor tuttum kendimi, doğrusunu bilmek isterseniz.”</p>

<p>“Bu hikâyenin amacını anlayamadım,” dedim.</p>

<p>“Burayı terk edip kasabama dönebilirim, fakat ayrıldığımda olduğum insan olarak değil,” diye izah etti. “Kimseyi tanımazdım. Kimse de beni tanımazdı.” Kente bakmak için döndü ve tavuğunu okşayıp kıkırdadı. Uzaktan bir el silah sesi duyuldu; toynak sesleri; daha sonra kahkahaya dönüşecek bir kadın çığlığı. “Büyük, doymak bilmeyen bir kalp!” dedi adam, sonra kente doğru yürüdü, içine girip kayboldu. Sahilde kırbaçlı adam ölü attan uzaklaşmış, körfeze ve sayısız yelken direklerine bakıyordu. Şapkasını çıkarmıştı. Emin değildi. Onu kıskanmadım.</p>
</body>
</html>