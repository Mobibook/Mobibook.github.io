<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<p class="n"><span style="font-size:1.5em">Gidecek bir yerim yoktu ve kimsenin üzüntümü fark</span> etmesini istemiyordum, bu yüzden bir süre holde öylece durdum; ağırlığımı bir bacağımdan ötekine aktardım, soluklandım, zihnimi bütün düşüncelerden arındırmaya çalıştım. Yaktığım mumun yine sönmüş olduğunu fark ettim. Esintinin söndürmüş olduğunu varsaydım, ancak daha yakından bakınca kibritimin orada olmadığını gördüm; mumu yakıp kibriti siyah metal mumluğun kenarına yaslama işlemini yineledim. Biriyle iletişim kurduğumu hissettim, ama kiminle olduğunu bilmiyordum, otel hizmetçisi olsa gerekti. Gizli bir not bıraksa mıydım? Yanımda kâğıt kalem yoktu, hem ne diyecektim ki ona? <i>Sevgili Bayan, keşke yüzünüzü yıkasanız ve bana daha iyi davransanız. Param var. İster misiniz? Ben paramla ne yapacağımı hiçbir zaman bilemem.</i></p>

<p>Yirmi dakika kadar merdivende oturduktan sonra odaya döndüm. Charlie yatağında oturuyordu, yeni gömleğini giymişti fakat altında pantolonu yoktu. Yeni çizmelerinin tekini elinde tutmuş hayranlıkla okşuyordu. Morfinin üçte birini içmişti ve ilaç etkisini göstermeye başlamıştı; gözleri kenarlardan sarkmıştı, keyfine diyecek yoktu.</p>

<p>“Başının ağrısı geçti mi, ağabey?”</p>

<p>“Hayır, orada hâlâ, fakat ilaç onu umursamamamı sağlıyor.” İçini incelemek için çizmeyi çevirip, “Bu çizmeyi yapmak için gerekli beceri ve sabır beni alçakgönüllü olmaya itiyor.”</p>

<p>Charlie’den iğrendim o anda. “Güzel bir tablo oluşturuyorsun.”</p>

<p>Göz kapakları jaluzi gibi kalkıp iniyorlardı. Omuz silkip, “Bazı günler diğerlerinden daha... güçlüyüzdür.”</p>

<p>“Ne zaman yola koyulmayı düşünüyorsun?”</p>

<p>Bu kez gözleri kapalı konuştu: “Bu halde yola çıkamam. Bir günden bir şey çıkmaz. Kız yarın sabah bir düello yapılacağından söz etti. Düellodan sonra gideriz.”</p>

<p>“Sen bilirsin.”</p>

<p>Gözlerini hafifçe araladı. “Neyin var senin? Farklı davranıyorsun.”</p>

<p>“Kendimi her zaman hissettiğim gibi hissediyorum.”</p>

<p>“Küvette kendi kendime konuşmamı dinledin, değil mi?” Cevap vermeyince gözlerini sonuna kadar açtı: “Orada olduğunu hissetmiştim. Sinsice kulak misafiri olanın kaderi budur işte.” Birden iki büklüm oldu ve ağzından yere sarı safra aktı. Başını kaldırdığında yüzünde damlalar vardı ve dudaklarında şeytani bir gülümseme belirdi. “Çizmeme kusmama <i>ramak</i> kaldı! <i>Az kalsın</i> çizmeme kusacaktım! Ne kadar kızardım tahmin edebiliyor musun?”</p>

<p>“Daha sonra görüşürüz,” dedim.</p>

<p>“Ne?” dedi. “Hayır, yanımda kal. Kendimi iyi hissetmiyorum. Daha önce canını sıktıysam özür dilerim. Düşüncesizce sarf edilmiş sözlerdi onlar.”</p>

<p>“Hayır, yalnız kalmak istiyorum. Sen morfinini içip güzelce uyu.”</p>

<p>Kapıya doğru seğirttim fakat fark etmediği ya da fark etmemiş gibi yapmayı yeğlediği için konuşmaya devam etti. “O brendide bir tür zehir vardı sanıyorum.” Tekrar öğürdü. “Şimdiye kadar alkolden hiç bu kadar kötü olmadım.”</p>

<p>“O brendiden ben de içtim ama zehirlenmedim.”</p>

<p>“Benim kadar içmedin.”</p>

<p>“Bir ayyaşla kimin suçlanması gerektiğini tartışmakta yarar görmüyorum.”</p>

<p>“Ayyaş mı oldum şimdi?”</p>

<p>“Bugünlük seninle işim bitti. Gidip kendi yaram ve dikişlerimle ilgilenmeliyim. Daha sonra görüşürüz, ağabey. Sana bu arada bardan uzak durmanı öğütlerim.”</p>

<p>“Benim gibi ahlaksız bir ayyaş bunu yapabilir mi bilmiyorum.”</p>

<p>Tek istediği kavga çıkarıp öfkesini bana yöneltmekti, böylece suçluluk duygusunu azaltacaktı, fakat buna izin vermeyecektim. Lobiye indiğimde (inerken mumun yanmaya devam ettiğini ve kibritin ellenmemiş olduğunu fark ettim) kızı tezgâhın arkasında bir mektup okuyup gülümserken buldum. İyi bir haber almış olmalıydı çünkü keyfi yerine gelmişti. Beni çok sıcak karşılamasa da, ilk seferki kadar soğuk değildi. Bir makas ile bir ayna ödünç almak istediğimi söyleyince aletleri saçımı kesmek için istediğimi varsayıp elli sente kesebileceğini söyledi. Teşekkür edip dikişlerimi izah ettim. Odama gelip kanlı işleme tanık olmak istediğini söyledi. Ona ağabeyimden uzak zaman geçirmek istediğimi söyleyince, “Bunu anlayabiliyorum,” dedi. Sonra küçük ameliyatımı nerede gerçekleştirmeyi düşündüğümü sordu. Bunu henüz düşünmediğimi söyleyince beni kendi odasına davet etti.</p>

<p>“Yapman gereken başka işlerin yok mu?” diye sordum. “Bu sabah başını kaşıyacak zamanın yoktu.”</p>

<p>Yanakları kızardı ve, “Sana biraz soğuk davrandıysam özür dilerim,” dedi. “Yardımcım geçen hafta ortadan kayboldu, işlere yetişmeye çalışırken uykusuz kalıyorum. Bir de ailemde nasıl olduğunu merak ettiğim bir hasta var.” Eliyle mektuba vurup başını salladı.</p>

<p>“Her şey yolunda mı?”</p>

<p>“Tamamen değil ama neredeyse.” Sonra beni kutsal tezgâhının arkasına davet etti. Peşinden boncuk perdeden geçip özel dünyasına girdim. Boncukların duygusu güzeldi, yüzümü gıdıkladılar ve bundan bir mutluluk ürpertisi duydum. Doğru, diye düşündüm. Hayatı yaşıyorum.</p>
</body>
</html>