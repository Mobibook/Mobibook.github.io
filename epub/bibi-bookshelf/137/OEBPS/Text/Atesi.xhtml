<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<p class="n"><span style="font-size:1.5em">Ateşi canlandırdık ve oturup ortaklığımızı konuştuk.</span></p>
<p class="n">Charlie fıçılardan birini o gece nehre boşaltmaktan yanaydı, fakat Warm sarhoş ve bitkin olduklarını söyleyerek karşı çıktı. Bu arada Morris gizlendiği yerden çıkmıştı, kolunu acı içinde tutuyor ama endişesiz ve kibirli bir görünüm sergilemeye çalışıyordu. Onlara katılmış olmamız kafasını karıştırmıştı besbelli; Charlie’nin onu seyredişini seyrettim ve ağabeyimin adama bir şey diyeceğinden ya da yapacağından korktum. Morris’e iyi niyetle elini uzatıp geçmişi unutmayı teklif ettiğinde rahatladım. Morris, Charlie’nin elini düşünceli bir biçimde sıktıktan sonra bana bakıp omuz silkti ve uzun gümüş matarayı uzattı. Bıyığının uçları tarazlanmış, gözleri kanlı ve şişti. “Yorgunum, Hermann,” dedi. Warm ona sevgiyle baktı. “Uzun bir gün oldu, değil mi dostum? Neden iyi bir uyku çekmiyorsun. Hepimiz dinlendikten sonra yarın sabah dörtlü bir ekip olarak işe koyuluruz.” Morris başka bir şey demeden çadıra girdi. Viskiden bir yudum alıp matarayı Charlie’ye geçirdim. Charlie de bir yudum alıp matarayı Warm’a geçirdi. Warm küçük bir yudum aldıktan sonra mataranın kapağını kapattı ve, “Bu kadar yeter,” dercesine ceketinin cebine soktu. Avucunu yalayıp saçını taradı, ceketinin klapalarını düzeltti. Sisin içinde ilerliyor, ciddi olmaya çabalıyordu.</p>

<p>Biz nehirden çıkanın yarısını alacaktık, gerisi Warm’un deyimiyle Şirket’e kalacaktı.</p>

<p>“Şirket sen ve Morris oluyor herhalde,” dedi Charlie.</p>

<p>“Evet, fakat gelirimizi barlarda tüketmeyeceğiz. İleride yapacağımız çalışmalar için kullanacağız; buna benzer, fakat daha büyük çapta ve maliyetli çalışmalar. Her halükârda, işler umduğum gibi giderse Şirket hızla büyüyecek, önümüzde pek çok seçenek belirecek. Güvenilirliğini kanıtlamış olanlar için daha da ileri gitme fırsatları doğacak. Şimdilik bekleyip sizin bu işi benim ve Morris’in gırtlağını kesmeden bitirip bitiremeyeceğini görelim, olur mu?”</p>

<p>Makul, diye düşündüm. Warm bileklerini ve uyluklarını kaşımaya başlayınca ona, “Dün gece nehirden bir şeyler çıkarabildiniz mi?” diye sordum.</p>

<p>“Görüntüden o denli büyülendik ki zamanın çoğunu seyrederek, gülerek ve birbirimizi tebrik ederek harcadık. Fakat altın parıltısı kayboluncaya kadar çalıştığımız çeyrek saat zarfında yıkama tavasıyla bir ayda çıkarabileceğimizden fazlasını çıkardığımızı söyleyebilirim. Formül gayet iyi işliyor. Umduğumdan bile daha iyi.” Warm omzunun üzerinden nehre baktı, kendini zaferini düşünmenin hazzına kaptırmıştı ve kıskandım onu seyrederken. Emeğinin ve zekâsının meyvesini topluyordu, madden ve manen. Bana onunkine kıyasla çok daha pervasız ve acımasız olan kendi yolumu düşündürdü. Charlie de Warm’u inceliyordu, fakat yüzündeki ifadede hayranlıktan çok gizemli bir merak okunuyordu. Warm’un onun kişiliğine duyduğumuz ilginin farkında olduğunu sanmıyorum, anlatmaya devam etti: “Ömrümde gördüğüm en güzel şeydi, beyler. Yüzlerce altın parçası, her biri aydınlanmış, mum ışığı kadar parlak. Bu güne dek parçası olduğum en haz verici işti; suyun ve kumun içinde ileri geri giderek altın parçalarını alıp kovaya fırlatmak.” Gözleri aktarmakta olduğu anıya odaklanmıştı. Nehre bakıp söylediklerini zihnimde canlandırdığımda sırtımdan aşağı bir ürperti yayıldı. “Yirmi dört saat bekleyin,” dedi, “o zaman kendi gözlerinizle göreceksiniz.”</p>

<p>Bir kez daha uyluklarını kaşımaya koyuldu, öncekinden daha şiddetli; ateşin ışığında teninin renginin karardığını, etinin çiğ göründüğünü fark ettim. Meraklı bakışım karşısında başını sallayıp, “Bunu hesaba katmadım, doğru,” dedi. “Formülün kostik olduğunu biliyordum fakat nehir suyunda seyrelince zarar vermeyeceğini düşünmüştüm. Bundan sonra ayaklarımızı ve bileklerimizi koruyacak bir şeyler giymeliyiz.” Morris çadırdan ona seslendi ve Warm izin istedi; döndüğünde neşesi kaçmıştı, Morris’in yaban hayatına uyum sağlamakta biraz zorlandığını söyledi. “Tanrı biliyor ki ona borçluyum,” dedi, “fakat onu pudralarını ve kokularını San Francisco’da bırakmaya zorladığımda yüzünü görmeliydiniz. Bütün o şişeler ve kutularla Oregon City’den Kaliforniya’ya nasıl geldiğini anlamak mümkün değil.”</p>

<p>“Kolu nasıl?” diye sordum.</p>

<p>“Mermi sıyırmış neyse ki, bir tehlike söz konusu olduğunu sanmıyorum, fakat morali kötü. Sizin burada oluşunuz kafasını kurcalıyor, ayrıca bacakları onu rahatsız ediyor, benimkilerden bile fazla. Fakat bir ilaca dair bir şey söylemiştin? Ona yardım teklifini yerine getirmen onu rahatlatacaktır sanırım.”</p>

<p>Charlie, Warm ile konsorsiyumumuzun ayrıntılarını görüşürken beni eşyalarımızı getirmem için kampa gönderdi. Nimble ile ikimizin de eyerini ve çantalarını yüklenmiş olarak döndüğümde Charlie üç kardeşin cesetlerini ateşin yanına çekmişti. Ben ne yapacağını hemen anladım, fakat yakında duran Warm kavrayamadı. “Onları ormana götürmek daha akıllıca olmaz mı?” diye sordu. “Sabahleyin yüzlerine bakmak istemiyorum.”</p>

<p>“Bir daha üzerlerine güneş doğmayacak,” diye karşılık verdi Charlie. Sonra cesetlerden birini tuttuğu gibi alevlerin üzerine koydu.</p>

<p>“Ne yapıyorsun?” diye sordu Warm.</p>

<p>“Kandil yağı stokun nasıl?”</p>

<p>Warm sonunda anladı. Gidip yağı getirdi, ben de ona ispirtoyla uyuşturucu ilacı verdim. Morris ile ilgilenmek için çadıra girdi, ben cesetlerden kurtulma işinde Charlie’ye yardım ettim. Cesetleri baştan ayağa yağa buladık ve çok geçmeden üçü de cayır cayır yanıyorlardı, bedenleri ateşin tabanına istiflenmiş ve kapkara. İçimden, al sana sakin hayat, diye geçirdim. Warm korkunç manzarayı izlemek için başını çadırdan dışarı çıkardı. Üzgün görünüyordu. Bir süre sonra, kendi kendine, “Bugün bana yetti,” dedi. Başı kayboldu ve bir kez daha ağabeyimle yalnızdım.</p>

<p>Battaniyeleri açışını seyrederken ona o anda kalbinden ne geçtiğini sormak istedim, çünkü ona güvenmeye çok ihtiyacım vardı, son ahlaki kararı verdiğinden emin olmaya; fakat doğru sözcükleri bulamadım ve yanıtından korkuyordum, ayrıca ben de bitkin düşmüştüm. Başımı yere koyar koymaz derin ve düşsüz bir uykuya daldım.</p>
</body>
</html>