<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<p class="n"><span style="font-size:1.5em">Feribot ön kısmında atların, koyunların, ineklerin</span> ve domuzların konduğu bir ağılı bulunan Old Ulysses adında küçük bir yandan çarklıydı. Charlie, Nimble’ı bağlar bağlamaz benden uzaklaştı; onu izlemektense Tub’ı okşamak, ona güzel şeyler söylemek için orada kaldım. Yakınlık ve şefkat gösterecek, onu avutacaktım. Bunu yapmakta geç bile kalmıştım. Sekiz saatlik yolculuk boyunca onun yanında kalmayı planlamıştım fakat deniz dalgalıydı ve domuzlar hastalanınca (sadece domuzları deniz tuttu) temiz hava alma ihtiyacı hissettim. Yolculuk boyunca Charlie’yi bir kez bile görmedim ve kayda değer bir şey olmadı, şunun haricinde: Bir kadına saati sordum ve beni tepeden tırnağa süzdükten sonra, “Benim size ayıracak zamanım yok,” deyip uzaklaştı. Gemi Sacramento iskelesine yanaşırken kör bir adamdan birkaç elma satın alıp Tub’a yedirdim. Bacakları titriyordu. Akşam olmak üzereydi.</p>

<p>Charlie ile uygarlıktan uzaklaşıp yoğun, nemli ve dolambaçlı meşe ormanına daldık. Ağır yol alıyorduk, konuşmuyor olmamızın da bunda payı vardı, ilk konuşan ben olmayacağım, diye geçirdim içimden. Sonra Charlie konuştu.</p>

<p>“Warm’a karşı kullanacağımız yöntemleri konuşmak istiyorum seninle.”</p>

<p>“Pekâlâ,” dedim. “Bütün açılardan ele alalım.”</p>

<p>“Aynen, işverenimizle başlayalım. Bizden ne yapmamızı isteyebilir?”</p>

<p>“Önce Morris’i öldür, çabuk, acı çektirmeden. Warm’dan formülü al, sonra onu da öldür, fakat yavaş yavaş.”</p>

<p>“Peki, formülü ne yapacağız?”</p>

<p>“Commodore’a götüreceğiz.”</p>

<p>“Peki, o ne yapacak?”</p>

<p>“Kendi buluşu olduğunu iddia ederek ün ve servet sahibi olacak.”</p>

<p>“Öyleyse asıl soru şu: Bunu neden onun için yapıyoruz?”</p>

<p>“Ben de sana bunu anlatmaya çalışıyorum.”</p>

<p>“Bunu ayrıntılarıyla konuşmak istiyorum, Eli. Bana cevap ver, lütfen.”</p>

<p>“Bunu ücret karşılığında yapıyoruz. Bir de bir gün gasp etmeyi ya da o olmayı umduğun güçlü adama duyduğun saygıdan ötürü.”</p>

<p>Charlie, bunu bildiğini bilmiyordum anlamına gelen bir ifade takındı. “Pekâlâ. Farz edelim ki bu doğru. O zaman Commodore’u daha da güçlendirmek niye? Ona bu kadar büyük bir fırsat sunmak niye?”</p>

<p>“Hiç mantıklı değil.”</p>

<p>“Hayır. Peki, sonuncusunu bir kenara bırakırsak Commodore’un talimatlarını yerine getirmek mantıklı olur mu sence? Formülü teslim etmek dışında?”</p>

<p>“İki masum adamı öldürüp üzerinde kafa patlattıkları fikirlerini kendimiz için çalalım mı diyorsun?”</p>

<p>“Ahlâki değerlendirmeyi sonra yaparız. Sana mantıklı olur mu diye sordum.”</p>

<p>“Bir mantığı var, evet.”</p>

<p>“Güzel. Şimdi Commodore’a itaat etmemenin doğuracağı sonuçları tartışalım.”</p>

<p>“Hoş olmaz. Hayatımızın sonuna kadar kaçmak zorunda kalabiliriz.”</p>

<p>“Velev ki?” dedi dudaklarını kaldırarak. “Velev ki?”</p>

<p>“Evet,” dedim. “Onu öldürmemiz gerekecek.”</p>

<p>“Nasıl?”</p>

<p>“Ne demek istiyorsun?”</p>

<p>“Pusuya yatarak mı? Peşinde olduğunu duyurup meydan okuyarak mı? Teğmenleriyle savaşa girerek mi? Kasabanın her yerinde adamları olduğunu unutma.”</p>

<p>“Hayır, tek yolu işi hızla halletmek. Hâlâ onun hesabına çalışıyormuş gibi yanına vardıktan sonra onu evinde öldürüp kaçmak.”</p>

<p>“Nereye kaçmak? Adam öldükten sonra kim peşimizden gelecek ki?”</p>

<p>“Zamansız ölmesi halinde uygulanmak üzere ayrıntılı emirler vermişse şaşmam.”</p>

<p>Charlie başını salladı. “Verdiğini biliyorum. Bana geçmişte bundan bahsetti. ‘Kanım erken dökülürse karşılığında bir okyanus dolusu kan akacak.’ Öyleyse: Planımızı nasıl yapmalıyız?”</p>

<p>“Onu öldürmenin tek yolu mutlak gizlilikten geçer.”</p>

<p>“Mutlak gizlilik,” diye katıldı Charlie.</p>

<p>“Gecenin karanlığında varıp onu uykusunda vururuz. Sonra yabana sürüp birkaç gün gizlenir ve San Francisco’dan yeni geliyormuş gibi malikâneye dönüp Morris ile Warm’u bulamadığımızı iddia ederiz. Commodore’un öldüğünü duyunca şaşırmış gibi yapar, olası katillerin izini sürüp onları öldürmeye ant içeriz.”</p>

<p>“Çok güzel, ama son kısmı hariç,” dedi Charlie. “Commodore öldürülürse herkes herkesi suçlayacak, şiddet başını alıp gidecektir. Bizi de suçlamazlarsa şaşırırım. Biz de birilerini suçlamalıyız ki kuşku uyandırmasın. Zahmetli iş anlayacağın, ve ne için? Paralı adam gittikten sonra ne anlamı var?”</p>

<p>“Senin düşüncen ne?”</p>

<p>“Commodore uykusunda ölse? Yüzüne yastığı bastır, bu kadar.”</p>

<p>“Evet,” dedim, “budur. Böylece formül de bize kalır.”</p>

<p>“Kalır, fakat ondan bir süre yararlanamayacağız.”</p>

<p>“Mayfield’deki parayla yaşarız, birikimimiz de var.”</p>

<p>“Ya da saklı bir nehir bulup formülü gizlice uygularız.”</p>

<p>“Zor olur gizlemek.”</p>

<p>“Zor ama imkânsız değil. Muhtemelen birkaç kişi daha çalıştırmamız gerekecek. Warm’un iki kişiyle nehre set çekmeyi düşünmesi şaşırtıcı.”</p>

<p>“Ahlâki soruya dönelim,” dedim.</p>

<p>“Ahlâki soru,” dedi Charlie. “Evet, dönelim.”</p>

<p>“Bay Morris’i kişisel olarak hiçbir zaman sevmedim. Ya da o bizi hiçbir zaman pek sevmedi. Yoksa bize saygı duymadı mı demeliyim? Fakat ona bir tür saygı duyduğumu itiraf etmeliyim.”</p>

<p>“Evet, ben de öyle hissediyorum. Saygıdeğer bir adam. Görevini terk etmiş olmasına rağmen.”</p>

<p>“O yüzden daha da saygıdeğer, bana sorarsan. Warm’a gelince, elimde değil. Ona da zekâsından ötürü hayranlık duyuyorum.”</p>

<p>“Evet, evet.”</p>

<p>“Başka ne diyebilirim bilmiyorum.”</p>

<p>“Onları öldürmemeyi yeğliyorsun.”</p>

<p>“Öyle. Atlarımızdan olduğumuz o son işi düşünüyordum. Karşı karşıya geldiğimiz adamları hatırlıyor musun? Sadece kan ve para peşindeydiler, kime ait olduğu da umurlarında değildi. Ölmek için yaşıyorlardı. Bizim rolümüz onların arazisine girdiğimiz anda belirlenmişti.”</p>

<p>Charlie bir süre adamları düşündü. “Tehlikeli tiplerdi, bu doğru.”</p>

<p>“Onları temizlemek beni rahatsız etmedi, çünkü Commodore’a yamuk yapmış olsunlar ya da olmasınlar, kötü adamlardı, kelimenin tam anlamıyla; ve ilk hamleyi biz yapmasaydık onlar bizi öldüreceklerdi. Fakat bu ikisi, Warm ile Morris. Çocuk ve kadın öldürmek gibi olur daha çok.” </p>

<p>Charlie sustu. İki ayrı geleceği düşünüyordu, yakın ve uzak. Ona daha söyleyeceklerim vardı, fakat kendimi yeterince açık ifade ettiğimi düşünüyordum. Bu konuşmayı yapmak ve Charlie’nin fikirlerime muhalefet etmediğini görmek beni rahatlatmıştı. San Francisco’daki kötü duyguları ardımda bırakmak da bana iyi gelmişti. Gelgelelim aramızdaki bu tür objektif tartışmaları genellikle bir ateşkes takip ederdi zaten.</p>
</body>
</html>