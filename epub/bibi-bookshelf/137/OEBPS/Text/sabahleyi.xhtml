<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<p class="n"><span style="font-size:1.5em">Sabahleyin Warm’u gömdüm, hazır olmasına rağmen</span> Charlie’den hiç yardım almadan. Warm’un tek çantası günlükleri ve kâğıtlarıyla doluydu. Bunların arasında formülün reçetesini aradım fakat yazmış olduğu şeylerden neredeyse hiçbir şey anlamadım, bu da elyazısının çok kötü olmasından değil, benim bilim ve kimya konusundaki cehaletimden kaynaklanıyordu. Sonunda pes ettim ve üzerine toprak atmadan önce defterleri yanına koydum. Bu kez konuşma yapmadım ve yan yana duran iki mezarı da işaretlememeye karar verdim. Daha sonra işaretlemediğim için pişmanlık duyacaktım; iki sadık arkadaşın arasındaki bağı bir şekilde göstermem, nehirde gerçekleştirdikleri başarıdan söz etmem gerekirdi diye düşünüyorum. Fakat kendimi hüzünlü ve anlaşılması güç bir biçimde büyüye maruz kalmış gibi hissediyor, bu yüzden bir an önce yola çıkmayı arzuluyordum. Mezar toprak dolduktan hemen sonra Charlie ile atlarımıza atladık. Çadırı olduğu gibi, ateşi de tüter vaziyette bırakarak oradan ayrıldık. Dönüp kampa baktığımda içimden, hiçbir zaman lider olamayacağım, hem ne lider olmak ne de yönetilmek istiyorum, diye geçirdim. Tek istediğim kendime liderlik etmekti. Açlıktan ölmesinler diye Warm’un atını ve katırları çözdüm. Atlar yerlerinden kımıldamadılar fakat katırlar peşimizden geldiler. Onları dağıtmak için başlarının üzerinden bir el ateş ettim, nehrin aşağısına doğru koştular. Çıplaktılar, üzerlerinde birine ait olduklarına dair hiçbir işaret yoktu. Kısa bacakları o denli hızlı ve etkili hareket ediyorlardı ki gerçek değilmişler gibi geldi bana.</p>

<p>Kuzeybatı yönünde bir güzergâh izleyip üç gün sonra Mayfield’e vardık. Bütün bu süre zarfında Charlie ile pek az konuştuk, fakat konuştuğumuzda birbirimize karşı uygarca ve dostane bir tavır takınıyorduk. Charlie hayatının geri kalanında kim olabileceğini düşünüyordu sanıyorum; bir anlamda ben de kendime dair aynı şeyi düşünüyordum. Geçirdiğim son birkaç günü değerlendirirken içimden, bu yaptığım son iş idiyse sahneyi bu denli dramatik bir reveransla terk etmek yerindeydi belki, diye geçirdim. İlk fırsatta annemi ziyaret etmeye karar verdim, hâlâ hayatta ise tabii ki. Onunla pek çok hayali, gönül alıcı konuşma yaptım. Konuşmaların hepsi onun çarpık kolunu boynuma dolayarak beni gözümün altından öpmesiyle sonuçlandı. Bu düşünce beni yatıştırdı ve Mayfield yolculuğu, geçirdiğimiz zor zamanlara rağmen, olabildiğince keyifli geçti. Yolu yaklaşık olarak yarıladığımızda Charlie’ye, “Sol elin yine de çoğu adamın sağ elinden hızlı,” dedim.</p>

<p>“Çoğu hepsi demek değildir,” diye karşılık verdi ve sessizliğe döndük yine.</p>

<p>Kızılderililerin altınımızı çalmasına dair düşüncelerim karmaşıktı. Altına sahip olmayışımız bir şekilde revaydı sanki — o kovayı kaldırırken suçluluk duygusuna kapılmamış mıydım? Fakat Mayfield’de sobanın altında bizi bekleyen ve benim için hayatımda yapmak istediğim bütün değişikliklerin gerçekleşmesi anlamına gelen o altın yığını olmasaydı bu kadar objektif olabilir miydim bilmiyorum. Bu yüzden kasabadan iki-üç kilometre uzaktan duman kokusunu aldığımda büyük bir korku ve endişeye kapıldım. Otele varıncaya dek geçen süre zarfında duygularım endişe ve öfkeden acınası bir kabullenmeye dönüştü. Otel çevresindeki binalarla birlikte yanıp kül olmuştu. Moloz yığınının arasında göbekli sobayı gördüm, devrilmişti. Küllerin ve kararmış kerestelerin üzerine basarak ve hâzinemizin gitmiş olduğunu bilerek sobanın yanına gittim. Haklı olduğumu keşfedince güneşli yolda Nimble’ın üzerinde kamburunu çıkartmış oturmakta olan Charlie’nin yanına döndüm. “Yok,” diye seslendim.</p>

<p>“İçki,” dedi ve ondan bugüne dek aldığım en aklı başında ve düşünceli karşılık bu olsa gerek, diye geçirdim içimden. Fakat otel gitmişti ve oturup sarhoş olabileceğimiz başka bir yer yoktu, bu yüzden eczacıdan bir şişe viski satın alıp alelade serseriler gibi yol kenarında içmek zorunda kaldık.</p>

<p>Otelin kalıntısının karşısındaki kaldırıma oturup baktık öylece. Yangın günlerce önce söndürülmüş olmasına rağmen yer yer kıvranan yılanları çağrıştıran dumanlar yükseliyordu. Şişeyi yarıladığımızda Charlie, “Mayfield mi yaptı sence?” diye sordu.</p>

<p>“Başka kim olabilir ki?”</p>

<p>“Kasabadan hiç ayrılmadı muhtemelen, bir yerlere saklanıp bizim gitmemizi bekledi. Son gülen o oldu sanırım.” Buna katıldım ve Charlie, “Senin kız nerededir acaba?” dedi.</p>

<p>“Bunu hiç düşünmedim.” Bir an için şaşırdım bunu hiç düşünmemiş olmama, sonra şaşırmadım.</p>

<p>Yolda biri belirdi ve ağlayan adam olduğunu fark ettim. İki gözü iki çeşme atının dizginini tutmuş yürüyordu her zamanki gibi. Bizi görmedi ya da fark etmedi; kendi kendine konuşuyordu, katatonik bir yıkım içindeydi. Adam fena halde sinirime dokundu. Yerden bir taş alıp fırlattım. Tam omzuna isabet etti ve adam dönüp bana baktı. “Defol buradan!” dedim. Ondan neden bu kadar nefret ettiğimi bilmiyorum. Leşin üzerine konmuş bir kargayı kovar gibi fırlatmıştım taşı. Sarhoştum nihayetinde. Ağlayan adam sefil yolculuğuna devam etti. “Şimdi ne yapacağımı bilmiyorum,” diye itiraf ettim Charlie’ye.</p>

<p>“En iyisi bunu şimdi düşünmemek,” dedi. Sonra, dalgın bir biçimde, “Bakar mısın şuna? Gerçek aşkım geliyor,” dedi. Charlie’nin fahişesi bize doğru geliyordu. “Selam, adın ne senin?” dedi Charlie mutlulukla. Kız ıslak, bitkin ve gözleri kızarmış bir vaziyette karşımıza dikilip bize baktı.</p>

<p>Elbisesinin kenarları kirlenmişti, elleri titriyordu. Kolunu kaldırıp yüzüme bir şey fırlattı. Alnıma çarpıp yere düştü. Ona muhasebeciye vermesi için bıraktığım yüz dolardı. Paraya baktım ve muhasebecinin öldüğü anlamına geldiğini bilmeme rağmen gülmeye başladım. Muhasebeciyi sevmemiştim aslında; onun beni sevme fikrini sevmiştim, yalnız olmama fikrini. Her halükârda kalbimde acıya benzer bir şey hissetmedim, iki madeni parayı yerden kaldırdım. Charlie’ye elli dolar verdim, serçe parmağını zarifçe yukarı kaldırıp çizmesinin içine bıraktı. Ben de benimkini çizmemin içine koydum ve ikimiz de güldük, bu modern komedinin doruğuymuş gibi.</p>

<p>Toprağın üzerinde oturuyorduk ve şişenin dibini bulmak üzereydik. Orada sızıp kalacaktık sanırım, fakat Charlie’nin fahişesi gidip bütün diğer fahişeleri toplamıştı. Şimdi sürü halinde karşımıza dikilmiş bize nefret ve öfkeyle bakıyorlardı. Mayfield’in ve otelin mahvından sonra hepsi dara düşmüştü; artık arkalarında parfüm kokusu bırakmıyorlardı, elbiseleri temiz ve kolalı değildi. Bize verip veriştirmeye başladılar, kişiliğimiz hakkında nahoş laflar ettiler.</p>

<p>“Ne çift.”</p>

<p>“Şunların haline bak, yere oturmuşlar.”</p>

<p>“Öteki elini incitmiş anlaşılan.”</p>

<p>“At bakıcılarını öldüremeyecek artık.”</p>

<p>Velvelenin arasında Charlie şaşkınlıkla bana, “Neden bu kadar öfkeliler,” diye sordu.</p>

<p>“Patronlarını buradan kovduk, unuttun mu?” Sonra fahişelere izah etmeye giriştim. “Oteli biz yakmadık, Mayfield yaktı. Biz onun yaktığını düşünüyoruz en azından. Fakat bizim yakmadığımızdan eminim.” Lâkin bu onları daha da öfkelendirdi.</p>

<p>“Mayfield’in adını ağzına alma!”</p>

<p>“Mayfield o kadar kötü değildi!”</p>

<p>“Bize paramızı vermiyor muydu?”</p>

<p>“Bize oda vermiyor muydu?”</p>

<p>“Puştun tekiydi fakat sizin kadar değil.”</p>

<p>“Siz ikiniz gerçekten puştsunuz.”</p>

<p>“Hakiki puşt, işin doğrusu bu.”</p>

<p>“Ne yapalım bu puştları?”</p>

<p>“Puştlar.”</p>

<p>“Haklayalım onları!”</p>

<p>Üstümüze saldırdılar. Sayıca çok fazlaydılar, bizi yere yapıştırdılar. Charlie’nin fahişelerin altından güldüğünü duydum. Bunu önce ben de gülünç buldum, fakat hareket edemediğimi ve fahişelerin ellerinin cebimdeki paraları boşaltmakta olduğunu fark ettiğimde canım sıkıldı. O zaman karşı koymaya çabaladım, Charlie de debelenip fahişelere küfür etti, fakat biz karşı koydukça onlar güçleniyordu sanki. Charlie’nin acı içinde bağırdığını duyduğumda gerçekten panikledim —fahişesi topuğunu Charlie’nin yaralı eline bastırıyordu— ve en yakınımdaki fahişeyi elbisesinin üzerinden ısırdım, dişlerimi kabasına ve iri göbeğine geçirdim. Delirdi ve silahımı kılıfından çekip alnıma dayadı. Hiç ses çıkarmadan ve kımıldamadan öylece kaldım. Gözlerindeki nefret o denli güçlüydü ki her an namlunun kara deliğinden çıkacak alevi görmeyi bekliyordum. Fakat öyle bir şey olmadı. Sonunda fahişeler bu kadarının yeterli olduğuna karar verip üzerimizden indiler, silahlarımızı ve paramızı alıp gittiler. Bakmayı akıl edemedikleri çizmelerimizin içine koyduğumuz yüz dolar dışında.</p>
</body>
</html>