<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<p class="n"><span style="font-size:1.5em">Uyandığımda güneş yüzümde, nehrin sesi kulaklarımdaydı</span> ve Charlie yanımda değildi. Warm ateşten kalan kül yığınının başında kaskatı durmuştu ve elinde indirmek üzere yarım havaya kaldırdığı bir sopa vardı. Sopayla ölü kardeşlerden birinin gri-siyah kafatasını işaret edip, “Gördün mü? Bak şimdi,” dedi. Kafatasına sopayla hafifçe vurdu ve kafatası ufalanıp toza dönüştü. “İşte uygar insanın son ödülü.” Buruk bir yanı vardı sözcüklerinin, bu yüzden sormadan edemedim. “İçinde Tanrı korkusu taşıyanlardan mısın, Warm?”</p>

<p>“Değilim. Sen de değilsindir umarım.”</p>

<p>“Ben olup olmadığımı bilmiyorum.”</p>

<p>“Cehennemden korkuyorsun. Fakat din bundan ibaret aslında. Olmak istemeyeceğimiz ve intihar ederek bile kurtulamayacağımız bir yerin korkusu.”</p>

<p>Yeni uyanmışken Tanrı konusunu ne demeye açtım, diye geçirdim içimden. Warm dikkatini kül yığınına yöneltti yine. “Beyin piştimi kalan hiçbir şey nihayetinde,” dedi düşünceli bir edayla. “Isı onu suya çeviriyor, sonra buharlaşıyor. Biraz duman tüter ve değerli organ rüzgârla birlikte gider.”</p>

<p>“Charlie nerede?”</p>

<p>“Morris ile yüzmeye gittiler.” Warm bir kafatası daha buldu ve üzerine hafifçe vurup ufaladı yine.</p>

<p>“Birlikte mi gittiler?” diye sordum.</p>

<p>Warm nehir yukarı bakarak, “Morris bacaklarından şikâyet ediyordu, ağabeyin suya girmenin kaşıntıya iyi gelebileceğini söyledi.”</p>

<p>“Ne kadar oldu gideli?”</p>

<p>“Yarım saat,” dedi Warm omuz silkerek.</p>

<p>“Beni onlara götürür müsün?”</p>

<p>Götüreceğini söyledi. O kaygılı görünmüyordu, ben de onu kaygılandırmak istemediğim için acelesi olan bir adamdan ziyade, sıcaktan bunalmış ve bir an önce kendini suya atmak isteyen bir adam gibi davranıyordum olabildiğince. Ne var ki Warm aceleye getirilmekten haz eden biri değildi; hatta neredeyse gördüğü her küçük şeyi durup incelemekte ısrar eden bir tipti. Çizmelerini çekerken bir yandan da konuşuyordu. “Kendini korumak için çıplak ayaklarını yaprağa ya da deriye saran ilk insanın başına ne gelmiştir acaba? İğdiş edilip kabileden kovulmuştur muhtemelen.” Güldü. “Taşlayarak öldürmüşlerdir belki!” Ekleyecek bir şeyim yoktu, Warm’un da benden yanıt almaya ihtiyacı yoktu zaten, nehir yukarı yürürken konuşmaya devam etti. “Tabii ki o zamanlarda insanların ayakları korkunç nasırlarla kaplıydı, bu yüzden ayaklarına bir şeyler giyme arzusu ihtiyaç ya da rahatlıktan çok görünümden kaynaklanıyordu, daha sıcak iklimlerde öyleydi en azından.” Yakınımızda uçan kartalı işaret etti; kuş pike yapıp nehirden ağır bir balık kaptığında Warm alkışladı.</p>

<p>Bacakları onu rahatsız ediyordu, kolumdan destek almasını önerdim. Kolumu tutup teşekkür etti. Kum yumuşak ve derindi. Warm bana birkaç kez dinlenip dinlenemeyeceğimizi sordu, daha fazla gecikmeyi hiç istemememe rağmen acele etmemin nedenini açık etmeye de korkuyordum. Fakat Warm çıkarsadı; kıkırdayıp bana, “Ağabeyine tam olarak güvenmiyorsun, değil mi?” diye sordu. Deneme aşamasındaki ittifakımız ve Charlie’nin o anda yoldaşıyla yalnız oluşu göz önünde bulundurulduğunda hayli ciddi bir soruydu, fakat yüzünde incir çekirdeğini doldurmayacak bir kasaba dedikodusundan söz ediyormuşuz ifadesi vardı.</p>

<p>“Onu kestirmek güçtür biraz,” diye geçiştirdim. “Sanıyorum Morris dün gece bize yardım edinceye kadar ağabeyinden nefret ediyordu. Fakat bu sabah kol kola yürüyorlardı. Ne diyorsun bu işe?”</p>

<p>“Ne diyeceğimi bilemiyorum, kardeşimin kişiliğiyle bağdaşmadığı dışında.”</p>

<p>“Yardımını samimi bulmuyor musun?”</p>

<p>“Duyduğuma şaşırdım, hepsi bu.”</p>

<p>Warm durup uyluklarını kaşıdı. Derisinin giderek kararmakta olduğunu fark ettim, dizine doğru su toplamaya da başlamıştı. Sonra deli gibi kaşınmaya başladı, o kadar ki kendi parmaklarıyla etini koparacaktı neredeyse; sanıyorum formülün tahriş edici etkisinin planlarının güzelliğini bozmasına öfke duyuyordu. Sonunda çıldırtıcı kaşıntıyı dindirmek için bacaklarını tokatlamaya başladı, bu da onu biraz rahatlatır gibi oldu. Pantolonunun paçalarını indirdikten sonra, “Fakat Charlie’nin bizim Morris’i <i>öldüreceğini</i> düşünmüyorsun herhalde?” diye sordu.</p>

<p>“Bilmiyorum. Yapmayacağını umuyorum.” Kolunu kolumun üzerine koydu ve nehir yukarı yürümeye devam ettik. “Seninle bu şekilde konuşmanın tuhaf bir duygu olduğunu itiraf etmeliyim,” dedim.</p>

<p>Başını salladı. “Açık olmak en iyisi, bana sorarsan. Zaten her şey ortada değil mi? Hem, gerçekten, Morris ya da ben bu konuda ne yapabiliriz ki? Sen ve ağabeyinin bizi <i>öldürmemenizi</i> tercih ederiz, ama nihayetinde sizin merhametinize kaldığımızı söylemek yanlış olmaz herhalde.”</p>

<p>“Sıkı bir ekip oluşturdun, Warm.”</p>

<p>Ciddiyetle, “Kurnazca ama, değil mi? Bir züppe ve iki ünlü katil,” dedi.</p>

<p>Gülmeye başladım. Warm bana neden güldüğümü sordu. “Sen ve mor bacakların ve ellerin. Morris ve ağabeyim ve ateşe istiflenmiş adamlar. Tepeden aşağı yuvarlanarak ölen atım.”</p>

<p>Warm duyguyu anladı ve durup bana baktı. “Şair bir yanın var, Eli.” Bana kişisel bir şey sormak istediğini söyledi, ona izin verdim. “Bu soruyu daha önce Morris’e de sordum,” dedi, “fakat şimdi senin hakkında aynı şeyi merak ediyorum. Commodore gibi biri için neden çalıştın?”</p>

<p>“Uzun hikâye,” dedim. “Fakat esasen ağabeyim kötü bir adam olan babam yüzünden küçük yaşta şiddetle tanıştı. Bu Charlie’nin başına pek çok iş açtı, bunlardan biri Charlie’nin hakarete uğradığında hiçbir zaman yumruk ya da bıçak kavgasına tutuşmamasıydı, her seferinde ölümüne dövüşmek zorundaydı. Birini öldürürsün, sonra arkadaşı ya da ağabeyi ya da babası peşine düşer ve her şey yeniden başlar. Bu yüzden Charlie sık sık birkaç kişiyle birden dövüşmek zorunda kalırdı, o zaman da ben devreye girerdim. Gençtim, fakat öfkem her zaman yüksekti. Birinin ağabeyime —o zamana kadar iyi ve koruyucu bir ağabey olmuştu— zarar vereceği düşüncesi beni kısmen delirtmeye yetiyordu. Charlie’nin ünü arttıkça hasımlarının sayısı da artıyor, bu yüzden yardımıma ihtiyaç duyuyordu. Zamanla birimize bulaşmanın ikimize de bulaşmak anlamına geldiği bilindi. Zamanla şu gerçeği kabullendik; nedenini tam olarak bilmesem de ve çok kereler keşke bu doğru olmasaydı diye düşünmüş olsam da, öldürme yeteneğine sahiptik ya da sahibiz. Bu yüzden Commodore bize iş teklif etti. Önceleri kol bükmeyi gerektiren türden işler yapıyorduk —borç tahsilâtı falan— sonra iş cinayete kadar vardı.” Warm hikâyeyi can kulağıyla dinliyordu. Yüzündeki ifade o kadar ciddiydi ki gülmeden edemedim. “İfaden bana mesleğim hakkında ne düşündüğünü söylüyor, Warm,” dedim. “Sana katılma eğilimindeyim. Her halükârda, Charlie’ye de söylediğim gibi, bu benim son işim.”</p>

<p>Warm durdu ve dönüp bana yitik, kaygılı bir ifadeyle baktı. Ona bana neden öyle baktığını sorduğumda, “Sanıyorum bir <i>önceki</i> işim son işimdi demek istedin. Zira bunu tamamlamayı düşünmüyorsun, değil mi?”</p>

<p>Nehrin kıvrımlarından birini tamamlamıştık; yukarı doğru baktığımda Charlie’yi çıplak gördüm, sudan çıkmış giysilerine doğru koşuyordu. Morris yanında sırtüstü yatıyordu, göbeği suyun üzerinde, bedeni hareketsiz. Charlie bize doğru döndüğünde yüzünde bir gülümseme belirdi ve el salladı. Sonra Morris doğruldu. Saldırıya uğramamıştı, o da bize el salladı. Kalbim gümbür gümbür atıyordu; kalbimin kanı çekiliyordu sanki. Dikkatimi tekrar Warm’a verip, “Sözlerimi yanlış anladın, Hermann, adamın hesabına çalışmayı bıraktık. Sana şerefim üzerine yemin ederim,” dedim.</p>

<p>Warm karşıma dikilip gözlerime baktı; tavrı aynı anda birkaç şeyi birden iletiyordu: Dayanıklılık, tedbirlilik, yorgunluk, fakat aynı zamanda enerji ve parıltı — alçak bir ateşin merkezi gibi. Karizma dedikleri bu muydu? Bilmiyorum tam olarak, bildiğim tek şey Warm’un sıradan insandan daha <i>orada</i> olduğuydu.</p>

<p>“Sana <i>inanıyorum</i>,” dedi.</p>

<p>Ötekilerin yanına gittik. Morris sudan, “Hermann! Girmelisin! Gerçekten çok iyi geliyor!” diye seslendi. Sesi tizdi ve coşkuluydu, kişisel haşinliğinden ve ciddiyetinden uzaklaşmıştı ve bundan hoşnut görünüyordu. “Neşeli küçük bebek,” dedi Warm, kumun üzerine oturarak. Güneş ışığında gözlerini kısıp bana, “Eli, çizmelerimi çıkarmama yardım eder misin lütfen,” dedi.</p>
</body>
</html>