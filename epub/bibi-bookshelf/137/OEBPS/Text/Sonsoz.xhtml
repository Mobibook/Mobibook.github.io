<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<p class="left">Son Söz</p>

<p class="bosluk2"></p>

<p class="n"><span style="font-size:1.5em">Şafakla birlikte ortalık gümüş rengine büründü, ağır</span> çiğ damlaları uzun otların belini büktü. Charlie morfinini yeni bitirmişti, araziye giden patikada yol alırken Nimble’ın geniş sırtına uzanmış horluyordu. Evi görmeyeli yıllar olmuştu, bir harabeyle mi karşılaşacaktım? Ya annem orada değilse, o zaman ne yapardım? Ev belirdiğinde yeni boyanmış olduğunu ve arka tarafa bir oda eklendiğini fark ettim. Bir korkuluk dikilmiş düzgün bir sebze bahçesi vardı ve korkuluk bana aşina geldi. Sonra babamın eski paltosunu giydiğini fark ettim, şapkası ve pantolonu da babama aitti. Morris’in atından inip paltonun ceplerine bakmak için korkuluğa doğru yürüdüm. Tek bir yanık kibrit çöpü dışında hiçbir şey yoktu. Kibrit çöpünü cebime koyup ön kapıya yürüdüm. Kapıyı çalamayacak kadar gergindim, bu yüzden kapıyı bir süre seyrettim. Fakat annem ayak seslerimi duymuştu, geceliğiyle kapıyı geldi. Bana en ufak bir şaşkınlık belirtisi göstermeden baktı.</p>

<p>“Ona ne oldu?” diye sordu.</p>

<p>“Elini sakatladı, bu yüzden bitkin.”</p>

<p>Kaşlarını çattı, sonra bana insanların onu yatağa girerken görmelerinden hoşlanmadığını izah edip beklememi söyledi. Fakat bunu zaten biliyordum. “Beni ne zaman çağırırsan o zaman gelirim, Anne,” dedim. Gitti ve parmaklığa oturup bacağımı sallandırarak evi ayrıntılı bir biçimde inceledim. Yufka yürekliydim ev konusunda, içim sızlıyordu. Atının üzerinde uyuşmuş bir halde yatmakta olan Charlie’ye bakıp orada geçirdiğimiz zamanları düşündüm. “O kadar da kötü değildi,” dedim ona. Annem adımı seslenince eve girip arka tarafa eklenmiş odaya geçtim. Pirinçten yüksek ve pamuk şilteli yatağında yatıyordu. Elini battaniyenin üzerine koydu. “Gözlüğüm nerede?” diye sordu.</p>

<p>“Saçında.”</p>

<p>“Ne? Oo, burada. Evet.” Gözlüğünü takıp bana baktı. “Demek buradasın,” dedi. Sonra yüzü asıldı ve, “Charlie’nin eline ne oldu?” diye sordu.</p>

<p>“Bir kaza soncunda elini kaybetti.”</p>

<p>“Kaybetti, öyle mi?” Başını sallayıp, “Basit bir şey ya da rahatsızlıkmış gibi.”</p>

<p>“İkimiz için de önemsiz bir şey değil.”</p>

<p>“Nasıl oldu?”</p>

<p>“Yandı, sonra iltihaplandı. Doktor kesilmediği takdirde kalbini öldüreceğini söyledi.”</p>

<p>“Kalbini öldürmek mi?”</p>

<p>“Doktor öyle dedi.”</p>

<p>“Bu sözcüklerle mi?”</p>

<p>“Aynı bu sözcüklerle.”</p>

<p>“Hmm. Ameliyat çok ıstıraplı mıydı?”</p>

<p>“Kesim sırasında bilinçsizdi. Şimdi bir yanma olduğunu ve kesilen yerin kaşındığını söylüyor. Fakat morfin aldığı için acıyı fazla hissetmiyor. Yakında iyileşir bence. Yüzünün renginin geri gelmekte olduğunu görüyorum.”</p>

<p>Gırtlağını temizledi, sonra bir kez daha. Başını sağa sola salladı, sözcüklerini tartar gibi; ondan aklından geçenleri söylemesini rica ettim ve söyledi: “Seni gördüğüme sevinmediğimi düşünme, Eli, çünkü sevindim. Fakat bu kadar zaman sonra seni beni ziyaret etmeye iten nedir?”</p>

<p>“Sana yakın olma ihtiyacı hissettim,” dedim ona. “Çok güçlü bir istekti, karşı koyamadım.”</p>

<p>“Evet,” dedi, başını sallayarak. “Sen neden söz ediyorsun, Tanrı aşkına?”</p>

<p>Bu beni güldürdü, fakat ciddi olduğunu fark edince samimiyetle cevap vermeye çalıştım: “Demek istediğim şu ki, birden, uzun ve yorucu bir işi tamamlamanın ardından, eskiden bu kadar yakınken şimdi yakın olmayışımıza anlam veremedim; sen, ben, hatta Charlie.”</p>

<p>Yanıtımdan pek hoşnut kalmamıştı; ya da inanmıyordu belki. Konuyu değiştirmek istercesine, “Öfkeni denetlemeyi öğrendin mi?” diye sordu.</p>

<p>“Bazen kaçıyor.”</p>

<p>“Sakinleştirme yöntemini kullanıyor musun?”</p>

<p>“Sakinleştirme yöntemine zaman zaman başvuruyorum hâlâ.”</p>

<p>Başını sallayıp komodinin üzerinden su bardağını aldı, içtikten sonra ağzını geceliğinin yakasına sildi; bunu yaparken geceliğinin kolu geriye kaykıldı ve çarpık kolunu gördüm. Yanlış kaynamıştı ve tuhaf görünüyordu, ona rahatsızlık verecekmiş gibi; kolunu gördüğümde kendi kolumda hayalet bir acı ya da kimilerinin acıma sancısı dedikleri bir sancı hissettim. Beni koluna bakarken yakalayıp gülümsedi. Gülümsemesi harikuladeydi — gençliğinde güzelliği dillere destandı. Memnun bir ifadeyle, “Hiç değişmemişsin, biliyor musun?” dedi.</p>

<p>Ondan bu sözcükleri duymanın beni ne kadar rahatlattığını ifade edemem. “Seni görünce ben de kendimi aynı hissediyorum. Uzakta olduğumda kayboluyorum.”</p>

<p>“Burada kalmalısın öyleyse.”</p>

<p>“Kalmak isterim. Seni çok özledim, Anne. Seni sık sık düşünüyorum, inanıyorum ki Charlie de düşünüyor.”</p>

<p>“Charlie kendini düşünür sadece.”</p>

<p>“Ona ulaşmak o kadar zor ki, sürekli kaçıyor.” Göğsümde bir hıçkırık biriktiğini hissettim ve geri iterek imha ettim. Derin bir soluk alıp toparlandıktan sonra, “Onu dışarıda bırakmasam iyi olacak. İçeri alabilir miyim?” diye sordum. Bir süre sessiz kaldım. Annemin bir şey söylemesini bekledim, söylemedi ama. Sonunda ona, “Ben ve Charlie birlikte pek çok serüven yaşadık, çoğu insanın göremeyeceği şeyler gördük,” dedim.</p>

<p>“Bu çok mu önemli?”</p>

<p>“Geride kaldıktan sonra öyle geliyor.”</p>

<p>“Neden geride kaldı diyorsun?”</p>

<p>“Ben doydum. Daha dingin bir hayat peşindeyim.”</p>

<p>“O zaman doğru eve geldin.” Odayı işaret ederek, “Tadilatları fark etmedin mi?” diye sordu. “İnsan bir iltifatta bulunur.”</p>

<p>“Her şey harikulade görünüyor.”</p>

<p>“Bahçeyi gördün mü?”</p>

<p>“Çok güzel. Ev de öyle. Sen de. Kendini iyi hissediyor musun?”</p>

<p>“Evet ve hayır ve ikisinin arasında bir yerde.” Düşündükten sonra, “Genellikle arada,” diye ekledi.</p>

<p>Kapı çalındı ve Charlie içeri girdi. Şapkasını çıkarıp kesik koluna astı. “Merhaba, Anne.”</p>

<p>Annem uzun süre baktı ona. “Merhaba, Charlie,” dedi. Annem başını çevirmeyince Charlie bana döndü. “Önce nerede olduğumuzu anlamadım. Çok aşina gelmesine rağmen evi tanıyamadım.” Sonra fısıldayarak, “Korkuluğu gördün mü?” diye sordu.</p>

<p>Annem yüzünde gülümsemeyi andıran bir ifadeyle oturup bizi seyretti. Hüzünlü bir gülümsemeydi ama, ve uzak. “Karnınız aç mı?” diye sordu.</p>

<p>“Hayır, Anne,” dedim.</p>

<p>“Ben de aç değilim,” dedi Charlie. “Fakat banyo yapmak isterim, lütfen.”</p>

<p>Annem ona banyo yapabileceğini söyledi ve Charlie ona teşekkür edip kapıya doğru gitti. Çıkarken bana temiz ve dümdüz bir ifadeyle baktı ve içimden, kavgacılığından eser kalmamış onda, diye geçirdim. Gittikten sonra annem, “O farklı görünüyor,” dedi.</p>

<p>“Dinlenmeye ihtiyacı var.”</p>

<p>“Hayır.” Eliyle göğsüne vurup başını üzüntüyle salladı. Ateş etiği elini kaybettiğini söylediğimde, “ikiniz de buna ağıt yakmamı beklemiyorsunuzdur herhalde.”</p>

<p>“Hiçbir şey beklemiyoruz, Anne.”</p>

<p>“Öyle mi? ikiniz de yemek ve yatak giderlerinizi benim karşılamamı bekliyorsunuz gibi geliyor bana.”</p>

<p>“İş bulacağız.”</p>

<p>“Ne tür bir iş olacak peki?”</p>

<p>“Bir dükkân açmayı düşünüyorum.”</p>

<p>“Bir dükkâna yatırım yapmayı mı kast ediyorsun? Dükkânda kendin çalışmayı düşünmüyorsun herhalde? Bütün o müşteriler, bütün o sorular.”</p>

<p>“Kendim yapmayı düşünüyorum aslında. Beni dükkân işletirken tahayyül edemiyor musun?”</p>

<p>“Doğrusunu istersen, edemiyorum.”</p>

<p>İç çektim. “Ne yaptığımız önemli değil. Para gelir ve gider.” Başımı salladım. “Önemi yok. Sen de biliyorsun önemi olmadığını.”</p>

<p>“Pekâlâ,” dedi, yumuşayarak. “Sen ve ağabeyin eski odanızda yatabilirsiniz. Kalmayı gerçekten düşünüyorsanız daha sonra bir oda daha ekleyebiliriz. Ekleyebiliriz derken seni ve Charlie’yi kast ediyorum.” El aynasını alıp yüzüne tuttu. Saçını düzelterek, “Hâlâ birlikte olduğunuza sevinmem gerekir herhalde. Çocukluğunuzdan beri hep aynıydı.”</p>

<p>“İttifakımız pek çok kez bozulup tekrar pekişti.”</p>

<p>“Baban sebep oldu sizin yakınlaşmanıza.” Aynayı indirdi. “Bir tek bunun için teşekkür edebiliriz ona.”</p>

<p>“Sanıyorum biraz uzanmak isterim şimdi.”</p>

<p>“Seni öğle yemeği için uyandırayım mı?”</p>

<p>“Ne pişireceksin?”</p>

<p>“Etli türlü.”</p>

<p>“Teşekkür ederim, Anne.”</p>

<p>“Teşekkür ederim uyandırma mı demek istiyorsun yoksa teşekkür ederim uyandır mı?”</p>

<p>“Uyandır, lütfen.”</p>

<p>“İyi öyleyse. Git dinlen.”</p>

<p>Dönüp hole baktım. Ardına dek açık olan ön kapı içeriye günün ilk ışıklarını sunuyordu. Kapıdan çıkarken onun sesini duyduğumu sandım; arkama döndüğümde bir şey beklercesine bana baktı. “İyi misin?” diye sordum. “Bana mı seslendin?” Başını sallayarak beni çağırdı, ona doğru yürüdüm. Yatağının yanında duruyordu, uzanıp parmaklarımı kavradı. Elini elimin üzerine koyup beni kendine doğru çekti, bir ipin ölçüsünü alır gibi. Kollarını boynuma dolayıp beni gözümün altından öptü. Dudakları ıslak ve serindi. Saçı, yüzü, boynu uyku ve sabun kokuyordu. Eski odamıza gidip yerdeki şilteye uzandım. Küçük olmakla birlikte rahat ve temiz bir odaydı. Bir süre için idare edeceğini biliyordum ve o an için mükemmeldi. Tam olmak istediğim yerde olduğumu hissettiğim başka bir zaman hatırlamıyordum ve çok tatmin edici bir duyguydu.</p>

<p>Uykuya daldım fakat birkaç dakika sonra irkilerek uyandım. Charlie’nin yan odada yıkanmakta olduğunu duyabiliyordum. Bir şey söylemiyordu ve bir şey söylemeyecekti, biliyordum, fakat suyun sesi insan sesini andırıyordu; birden hızlanıp sıçraması, gevezeliği, sonra arada sırada damlamak dışında sessiz kalması, alçak gönüllü bir tefekküre dalmış gibi. Bu seslerden yola çıkarak yaratıcısının hüznünü ya da neşesini ölçebileceğimi düşündüm; kulak kesildim ve ağabeyimle benim, şimdilik, bütün dünyevi tehlikelerden ve dehşetlerden uzak olduğumuz sonucuna vardım.</p>

<p>Bunun benim için ne kadar memnuniyet verici bir sonuç olduğunu belirtmeme gerek var mı?</p>
</body>
</html>