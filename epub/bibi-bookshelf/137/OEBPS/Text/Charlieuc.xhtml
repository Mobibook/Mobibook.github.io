<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<p class="n"><span style="font-size:1.5em">Charlie üç bardak brendi içmişti ve yüzünde aptal bir</span> sarhoşluğun gelmekte olduğuna işaret eden kırmızılık belirmeye başlamıştı. Mayfield’e, kendine özgü ve hiç haz etmediğim bir fütursuzlukla, işine ve başarısına dair sorular soruyordu. Mayfield sorulara belirsiz yanıtlar veriyordu, fakat anladığım kadarıyla şansı yaver gitmişti ve şimdi altınlarını mümkün olduğunca hızlı harcamaya çalışıyordu. Onların gergin sohbetlerinden sıkıldım ve sessizce sarhoş oldum. Kadınlar yanıma gelip beni kışkırtmaya çalışmaya devam ediyor, uzvum sertleşinceye kadar kucağımda oturuyor, sonra kardeşimin ya da Mayfield’in yanına gidiyorlardı. Sertleşmiş uzvumu yerine yerleştirmek için ayağa kalktığımda kardeşimin ve Mayfield’in de benim gibi sertleşmiş olduklarını fark ettiğimi hatırlıyorum. Uygar erkeklerin taş gibi kamışlarla bir çember oluşturup günün olaylarını tartıştıkları sıradan durumlardan biri. Brendi zihnime hâkim olurken kızları birbirlerinden ayıramaz oldum; kahkahaları ve parfümleri birbirlerine kaynaşıp aynı anda hem ayartıcı hem de tiksinç bulduğum cafcaflı bir buket oluşturmuşlardı. Mayfield ile Charlie sohbet ediyormuş gibi görünmekle birlikte aslında kendilerinden söz ediyorlar, sadece kendi sözcüklerini ve seslerini duymak istiyorlardı: Charlie diş fırçamla dalga geçti; Mayfield maden arama çubuğu efsanesini çürüttü. Bu şekilde devam ettiler ve onlardan giderek daha çok nefret ettim. Bir adam kafayı iyice bulduğunda bir odada yalnızdır sanki, diye geçirdim içimden — kendiyle diğerleri arasında aşılması olanaksız bir duvar oluşuyordu.</p>

<p>Bir brendi daha içtim, ardından bir tane daha. O esnada salonun uzak köşesindeki pencerenin önünde tek başına oturan kadını fark ettim. Diğerlerinden daha solgun ve daha az dolgundu, gözlerinin altında endişeden ya da uykusuzluktan halkalar oluşmuştu. Hastalıklı görünümüne rağmen açık yeşil gözleri ve ensesine inen altın sarısı saçlarıyla tam bir afetti. Brendiden aldığım cesaret ve beraberinde gelen aptallıkla sadece ona bakmaya başladım. Sonunda ilgimi daha fazla yok sayamadı ve bana acıyarak gülümsedi. Ona göz kırptım, bana duyduğu acıma ikiye katlandı. Salonu terk etmek üzere ayağa kalktı, fakat yürürken gözlerini benden hiç ayırmadı. Odadan çıktı ve bir süre aralık bıraktığı kapıya baktım.</p>

<p>“Kimdi o?” diye sordum Mayfield’e.</p>

<p>“Kim kimdi?” dedi.</p>

<p>“Kim kimin tavuğuna kış demiş,” dedi Charlie ve fahişeler güldüler.</p>

<p>Salondan çıktım ve kadını holde sigara içerken buldum. Peşinden gelmeme şaşırmamıştı, fakat beni gördüğüne memnun olduğu da söylenemezdi. Muhtemelen ne zaman bir odadan çıksa birileri peşinden geliyordu ve bunu zamanla kanıksamıştı. Şapkamı çıkarmak için elimi başıma götürdüğümde başımda olmadığını keşfettim. “Seni bilmiyorum ama o oda bana yetti,” dedim. Karşılık vermedi. “Kardeşim ve ben Mayfield’e bir ayı postu sattık. Şimdi oturup onun böbürlenmelerini ve palavralarını dinlemek zorundayız.” Kadın dudaklarında hafif bir gülümsemeyle bana bakmaya devam etti, ağzından duman çıkıyordu. Düşüncelerini çözemiyordum. “Ne işin var burada?” diye sordum.</p>

<p>“Burada yaşıyorum,” dedi. “Bay Mayfield’in defterlerini tutuyorum.”</p>

<p>“Otel odasında mı yaşıyorsun yoksa farklı bir yerde mi?” En sorulmayacak soruyu sordun, diye geçirdim içimden. Brendi yüzünden! Brendi içmeyi kes! Neyse ki kadın üzerinde durmadı. “Odam bildiğin otel odası. Fakat bazen boş odalarda kalırım, eğlence olsun diye.”</p>

<p>“Eğlence bunun neresinde?” diye sordum. “Hepsi aynı değil mi?”</p>

<p>“Yüzeyde aynıdırlar. Fakat aslında önemli farklılıklar vardır.”</p>

<p>Verecek bir karşılık bulamadım, fakat brendi beni konuşmaya kışkırttı ve konuşmak üzere çenemi açmak üzereyken daha derin bir mantık devreye girince sessizliğimi korudum. Kendimi içten içe tebrik ediyordum ki kadın sigarasını söndürecek bir yer arayışıyla etrafına bakındı. Sigarasını atmaya gönüllü oldum ve tütmekte olan sigarayı uzattığım avucuma bıraktı. Kadına serinkanlı bir bakış attıktan sonra sigaranın yanık ucunu iki parmağımın arasında ezdim. Ona acı eşiğimin ne kadar yüksek olduğunu göstermeyi umuyordum herhalde: Brendi içmeyi kes! Külü ve yanık kâğıdı cebime koydum. Kadının dikkati başka yerdeydi sanki. “Seni çıkaramıyorum,” dedim.</p>

<p>“Bu da ne demek?”</p>

<p>“Mutlu musun, üzgün müsün, deli misin ya da nesin çıkaramıyorum?”</p>

<p>“Hastayım.”</p>

<p>“Nasıl yani?”</p>

<p>Elbisesinin cebinden kan lekeli bir mendil çıkarıp bir cadının sevinciyle bana gösterdi. Hafife almadım bunu, hatta sarsıldım lekeleri görünce. Ona ölmekte olup olmadığını sordum. Yüzünde hüzünlü bir ifade belirince özür diledim: “Bu soruya yanıt verme. Çok fazla içtim. Beni bağışlayacak mısın? Bağışlayacağını söyle, lütfen.”</p>

<p>Söylemedi, fakat gücenmiş gibi bir hali de yoktu. Potu kıran ben değilmişim gibi devam etmeye karar verdim. Mümkün olduğunca gelişigüzel bir biçimde, “Buradan nereye gideceğini sorabilir miyim?” dedim.</p>

<p>“Kafamda bir yer yok. Geceleyin bu otelden başka gidecek yer yok zaten.”</p>

<p>“Şey,” dedim, dilimi şaklatarak, “burada beni bekliyordun galiba.”</p>

<p>“Bu doğru değil.”</p>

<p>“Peşinden gelmem için kapıyı aralık bıraktın.”</p>

<p>“Bırakmadım.”</p>

<p>“Ben bıraktığını düşünüyorum.”</p>

<p>Holde bir gıcırtı duydum; ikimiz de başımızı çevirdik ve avcılardan birinin merdivenin üst basamağında durmuş olduğunu gördük. Bizi dinlemişti ve gülümsemiyordu. “Hemen odana git,” dedi kadına.</p>

<p>“Seni neden ilgilendiriyor?” dedi kadın ona.</p>

<p>“Adam için çalışmıyor muyum?”</p>

<p>“Ben de öyle. Onun konuklarından biriyle konuşuyorum.”</p>

<p>“Devam edersen sorun çıkacak.”</p>

<p>“Kiminle?”</p>

<p>“Biliyorsun. O’nunla.”</p>

<p>“Sen,” dedim avcıya.</p>

<p>“Ne?”</p>

<p>“Hemen git buradan.”</p>

<p>Adam durakladı, sonra elini lacivert-siyah sakalına götürüp yanağını ve çenesini kaşıdı. Sonra dönüp merdivenden aşağı indi. Kadın bana, “Beni otelde takip ediyor. Geceleri kapımı kilitlemek zorunda kalıyorum,” dedi.</p>

<p>“Mayfield senin erkeğin, öyle değil mi?”</p>

<p>Fahişe dolu salonu işaret etti. “Tek bir kadını yok ki onun.” Kuşku uyandırıcı bu eksik açıklama karşısında yüzümün çöktüğünü fark edip, “Fakat hayır, bağlantılı değiliz,” dedi. Sonra, “Bir kere, belki, bir şekilde,” diye ekledi.</p>

<p>Kapıların ardından ağabeyimin yüksek kahkahasını duyabiliyordum. Charlie’nin kahkahası kulağa pek insani gelmez. Anırmak desek daha doğru olur. “Bu kasaba bende kötü bir izlenim uyandırmaya başladı,” dedim.</p>

<p>Kadın bana doğru bir adım attı. Onu öpmemi mi bekliyordu? Fakat hayır, bana bir sır vermek istiyordu: “Avcılarla diğerlerinin senin ve ağabeyin hakkında konuştuklarını duydum. Size karşı bir plan yaptılar. Ne olduğunu tam olarak çıkaramadım, fakat her gece mutlaka içerlerken bu gece içmiyorlar. Dikkatli olmalısınız.”</p>

<p>“Dikkatli olamayacak kadar brendi içtim.”</p>

<p>“O zaman partiye dönsen iyi edersin. En iyisi Mayfield’e yakın olmak bence.”</p>

<p>“Hayır, o odada bir dakika daha kalamam. Tek istediğim uyumak.”</p>

<p>“Mayfield seni hangi odaya yerleştirdi.”</p>

<p>“Beni hiçbir yere yerleştirmedi.”</p>

<p>“Sana güvenli bir yer bulacağım,” dedi ve beni holün sonuna götürdü. Cebinden bir anahtar çıkarıp kapılardan birini açtı. Bunu hiç ses çıkarmadan yaptı ve kendimi onun temkinli adımlarını taklit ederken buldum. Karanlık odaya girdikten sonra beni duvara yaslayıp o bir mum buluncaya kadar kımıldamamı söyledi. Onu göremiyor fakat hareketlerini dinliyordum — ayak seslerini, çekmeceleri ve masanın üstünü tarayan ellerini; bu çok hoşuma gitti, bana yakınlığı, meşguliyeti ve benim ne yaptığını tam olarak bilmeyişim. O anda ondan hoşlandığıma karar verdim; benim için kaygılanması, zamanını bana ayırması gururumu okşadı. İçimden, beni hoşnut etmek hiç de zor değil, diye geçirdim.</p>

<p>Sonunda bir mum bulup yaktı ve ay ışığının içeri girmesi için perdeleri açtı. Bütün otel odaları gibi bir odaydı, sadece havası tozlu ve ağırdı. Nedenini bana izah etti: “Anahtarı kaybolduğu için bu oda her zaman boştur. Fakat anahtarı kaybolmadı aslında, ben aldım. Bazen gelirim, yalnız kalmak istediğimde.”</p>

<p>Başımı kibarca sallayıp, “Evet, şey, belli ki bana âşıksın!” dedim.</p>

<p>“Hayır,” dedi, kızararak. “Bu doğru değil.”</p>

<p>“Bunu görebiliyorum. Umutsuzca âşıksın ve karşı koyacak gücün yok. Kendini bu yüzden kötü hissetme, daha önce de başıma geldi. Ne zaman yolda yürürken kadının biri bana doğru gelse gözlerinde tutku ve özlem görürüm.” Küçük yatağa uzanıp şiltenin üstünde yuvarlandım. Kadın beni eğlenceli bulmuştu, ama daha fazla kalmasını gerektirecek kadar değil. Dönüp kapıya doğru yürüdü. Yatakta sağa sola yuvarlandım, yatak gıcırdadı. “Yatakta yuvarlanmaktan vazgeç. Avcılar tam altımızda kalıyorlar.”</p>

<p>“Of, boş ver onları. Umurumda değil, bana bir şey yapamazlar.”</p>

<p>“Fakat katil onlar,” diye fısıldadı.</p>

<p>“Ben de öyleyim!” diye geri fısıldadım.</p>

<p>“Ne demek istiyorsun?”</p>

<p>Yüzünde beliren ifadeye dair bir şey, solgunluğu ve belirsizliği, beni çıldırttı ve hayvani bir öfkeye kapıldım. Ayağa kalkıp, “Ölüm hepimizi avlar bu topraklarda!” diye bağırdım. Bu sözcüklerin nereden geldiklerini bilmiyordum, fakat beni müthiş esinlendirmişti; yataktan uzaklaştım ve tabancamı alıp yere bir el ateş ettim. Kulakları sağır edici bir ses çıktı; duvarlarda yankılandı, odaya duman doldu ve dehşete kapılan kadın topuklarının üzerinde döndüğü gibi odadan çıktı ve kapıyı ardından kapattı. Gidip kapıyı sonuna kadar açtım ve eziyet görmekte olan yatağa oturdum; elimde silah, horozu kalkık ve doğrultulmuş. Kalbim gümbür gümbür atıyordu ve her şeye noktayı koyacak kavga için sabırsızlanıyordum, fakat beş dakika sonra gözkapaklarım ağırlaşmaya başladı. On dakika sonra avcıların ateş ettiğimi duymadıklarına karar verdim. Odalarında değildiler ya da onlara ait olmayan bir odaya ateş etmiştim. Serüvenimin sonunun geldiğine karar verdim. Dişlerimi fırçalayıp yattım.</p>
</body>
</html>