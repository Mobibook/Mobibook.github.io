<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<p class="n"><span style="font-size:1.5em">Charlie Jacksonville’de bir doktora elini kestirdi. Acısı</span> arada hafiflemiş, fakat eti çürümeye başlamıştı; kesmekten başka çare yoktu. Crane adındaki doktor yaşlıca olmakla birlikte dikkatliydi ve eli titremiyordu. Yakasına bir gül takmıştı ve daha işin başında ilkeli biri olduğunu fark edip ona güven duydum. Ekonomik iflasın eşiğinde olduğumuzu söylediğimde yaptığı iş için para almak düşündüğü son şeymiş gibi elini sallayıp beni susturmuştu örneğin. Charlie bir şişe viski çıkarıp ameliyattan önce sarhoş olmak istediğini söylediğinde doktor alkolün kanamayı artıracağını söyleyerek karşı çıktı. Fakat Charlie vazgeçecek gibi görünmüyordu ve kimse onu engelleyemezdi. Crane’i kenara çekip Charlie’ye ne olduğunu söylemeden anestezik ilaç vermesini söyledim. Doktor bana hak verdi ve kardeşimi başarılı bir biçimde uyuttuktan sonra her şey gidebileceği kadar iyi gitti. Ameliyat Crane’in kendi evinin mumlarla aydınlatılmış salonunda gerçekleşti.</p>

<p>Çürüme bileğinden yukarı tırmanmıştı, bu yüzden Crane özel olarak kemik kesmek için imal edildiğini söylediği uzun dişli bir testereyle önkolu ortasından kesti. Bitirdiğinde alnında ter birikmiş, testerenin ağzı daha sonra kazayla dokunduğunda elini yakacak kadar ısınmıştı. Elin ve bileğin içine düşmesi için önceden altına bir kova yerleştirmişti. Fakat el hedefi ıskaladı ya da kovanın konumu yanlıştı, yere düştü. Doktor Charlie’den arda kalanla ilgilenmekten eğilip yerden alamadı, gidip ben aldım. Ne ağırdı ne de hafif; açık ucundan kan damlıyordu. Bilekten kavrayıp kovanın üzerine tuttum. Charlie’nin koluna onun parçası olduğu zamanlarda dokunmam söz konusu bile olmazdı, bu yüzden o kadar yabancı bir duyguydu ki yüzüm kızardı. Başparmağımı siyah kılların üzerinde gezdirirken buldum kendimi. Kendimi Charlie’ye çok yakın hissettim bunu yaparken. Eli ve bileği kovaya diklemesine koyduktan sonra kovayı odadan çıkardım, uyandığında görmesini istemiyordum. Charlie ameliyattan sonra salonun ortasındaki yüksek karyolada öylece yattı, sargılı ve uyuşmuş. Crane, Charlie’nin kendine gelmesinin saatler alacağını söyleyerek beni temiz havaya çıkmaya teşvik etti. Ona teşekkür edip evinden ayrıldım, kasabanın uzak ucuna doğru yürümeye başladım; San Francisco’ya giderken ziyaret ettiğim restorana. Aynı masaya oturdum ve masama aynı garson baktı. Adam beni hatırladı ve alaycı bir ses tonuyla yine havuç yemeye mi geldiğimi sordu. Fakat ameliyata tanık olduktan sonra ve pantolonumun paçaları kardeşimin pıhtılaşmış kan lekeleriyle bezenmişken en ufak bir açlık duymadım. Sadece bir bira istedim. “Yemeyi tamamen mi bıraktınız?” dedi, bıyık altından gülümseyerek. Tonu canımı sıktı ve ona, “Adım Eli Sisters, orospunun evladı, ve elini çabuk tutup biramı hemen getirmezsen olduğun yerde vururum seni.” Bu garsonun aptalca bakışlarını ve bıyık altından gülüşlerini sona erdirdi. Ondan sonra dikkatli ve saygılı davrandı, eli titriyordu birayı önüme koyarken. Bu kadar bayağı ve sıradan bir çıkış yapmak mizacıma aykırıydı aslında; daha sonra, restorandan çıkarken, içimden sakin ve uysal olmayı öğrenmelisin diye geçirdim. Bir yıl boyunca bedenimi dinlendirecektim! Kararım bu yöndeydi ve sonunda gerçekleştirdiğimi söylemekten mutluluk duyuyorum, hem de tadını çıkararak: On iki aylık dinlenme, düşünme, dinginlik ve huzur. Fakat bu düş-hayat sona ermeden halletmek zorunda olduğum küçük bir iş daha vardı ve bunu tek başıma yapacaktım.</p>
</body>
</html>