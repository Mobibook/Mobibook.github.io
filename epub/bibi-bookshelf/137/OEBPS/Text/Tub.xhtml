<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<p class="n"><span style="font-size:1.5em">Tub’un gözleri kızarık ve şiştiler, ölü bakıyorlardı</span> Ayrıca tuhaf davranıyor, dizginini sağa çektiğimde sola dönüyor, kafasına estiğinde duruyor, canı istediğinde tekrar hareket ediyor ve tek yöne doğru yürüyordu. Charlie’ye, “Ayının pençesi Tub’ın beynine hasar verdi sanırım,” dedim.</p>

<p>“Geçici olarak sersemlemiş olsa gerek,” dedi Charlie. Tub dosdoğru bir ağacın yanına gidip yüksek sesle işemeye başladı. “Ona fazla yumuşak davranıyorsun. Topuklarınla kaburgalarını dürt. Bu onun istediğin gibi odaklanmasını sağlayacaktır.”</p>

<p>“Önceki atımı dürtmem gerekmiyordu.”</p>

<p>Charlie başını salladı. “Bu konuya tekrar girmeyelim, teşekkür ederim.”</p>

<p>“Önceki atım tanıdığım yetişkin adamların çoğundan daha akıllıydı.”</p>

<p>Charlie başını salladı; bu konuda daha fazla konuşmamaya kararlıydı. Ölü altın arayıcılarının ya da müstakbel altın arayıcılarının bulunduğu kamp yerine vardık. Hiçbiri ötekinin yanında yatmıyordu. Charlie onların ceplerini ve çantalarını boşaltırken bana hikâyeyi anlattı: “Şuradaki şişman adam epey uğraştırdı beni. Onu ikna etmeye çalıştım fakat arkadaşlarına hava atmak istedi. Onu ağzından vurunca hepsi kaçtı. Dağınık ve sırtlarından vurulmuş olmalarının nedeni bu.” Cılız bir cesedin yanına diz çöktü. “Bu on altı yaşından daha büyük değil bence. Böyle öfkeli insanlarla yolculuk etmeyecek kadar akıllı olsaymış keşke.”</p>

<p>Bir şey demedim. Charlie tepki vermemi bekleyerek bana bakınca omuz silktim.</p>

<p>“Ne demek bu?” dedi. “Senin de bu işte parmağın olduğunu unutmayalım.”</p>

<p>“Bunu nasıl söyleyebiliyorsun anlamıyorum. Ben geceyi yaşlı kadının kulübesinde geçirmek istemedim, unuttun mu?”</p>

<p>“Fakat ben bu insanlara senin hastalığın yüzünden bulaştım.”</p>

<p>“Çizmeme bir örümcek girdi, hastalığımın nedeni bu.”</p>

<p>“Suçu örümceğe mi yüklemek istiyorsun?”</p>

<p>“Suçu kimseye yüklemek istemiyorum. Konuyu açan sensin.”</p>

<p>Charlie cesetlere hitaben, “Sevgili çocuk, grubunuzun erken ölümünden bir örümcek suçlu. Sıcaklık arayan yumuşak ve iri kıçlı bir örümcek — işte ölümlerinizin nedeni,” dedi.</p>

<p>“Sana sadece onlara yazık oldu diyorum, ağabey. <i>Yazık </i>oldu gerçekten. Bu kadar.” Çocuğu çizmemle döndürdüm. Ağzı açıktı, öne doğru fırlak üst dişleri dudaklarından dışarı çıkmıştı.</p>

<p>“Yakışıklı çocukmuş,” dedi Charlie şaka yollu. Fakat vicdan azabı çektiğini görebiliyordum. Yere tükürüp omzunun üzerinden bir avuç toprak fırlattı. “Kaliforniya’da servet arayan bu insanlar bulundukları yerde kalıp toprağı işleseler daha iyi ederler.”</p>

<p>“Ben onları anlayabiliyorum. Macera arıyorlar.”</p>

<p>“Bunlar buldular.” Ölülerin ceplerini talan etmeye koyuldu yine. “Bunun güzel bir saati ve kösteği var. istiyor musun? Al bak, ne kadar ağır.”</p>

<p>“Bırak adama saatini,” dedim.</p>

<p>“Sen de bir şey alsan kendimi daha iyi hissedeceğim.”</p>

<p>“Ben daha kötü hissedeceğim. Saati bırak; ya da kendine al, ben istemiyorum.”</p>

<p>Atlarını da öldürmüştü. Kampın biraz dışındaki hendeğin dibinde grup halinde yatıyorlardı. Bu aslında beni pek rahatsız etmezdi ama içlerinden ikisi gerçekten güzel hayvanlardı, Tub’dan çok daha üstün. Bunu Charlie’ye söylediğimde öfkelendi. “Evet, toynak izleri de herkesin görebileceği gibi her yerde. Öldürülmüş bir adamın atıyla bu adamların beklendikleri Kaliforniya’ya sürecek kadar aptal olabilir misin?”</p>

<p>“Kimse beklemiyor bu adamları. Gizlenmek için Kaliforniya’dan daha iyi bir yer bulunmadığını sen de biliyorsun benim kadar.”</p>

<p>“Atından konuşmak bana yetti, Eli.”</p>

<p>“Bu konunun tekrar açılmayacağını düşünüyorsan yanılıyorsun.”</p>

<p>“Öyleyse <i>bugünlük</i> konuşmayalım en azından. Şimdi parayı bölüşelim.”</p>

<p>“Bu senin katliamın. Sende kalsın.”</p>

<p>“Bu adamları seni o lanetli kulübeden kurtarmak için öldürdüm,” diye sızlandı. Fakat parayı almayı reddedince bana, “Seni almaya zorlayacağımı sanma,” dedi. “Beyin özürlü atının kendini bir kayadan aşağı atmadan bir sonraki kasabaya varabileceğini mi sanıyorsun? Ne o? Sırıtmıyorsun, değil mi? Tartıştığımızda hiçbir zaman sırıtma.” Sırıtmıyordum, fakat o anda hafiften sırıtmaya başladım. “Hayır,” dedi, “tartıştığımızda sırıtmamalısın. Yanlış olur, bunu sen de bal gibi biliyorsun. Sana çocukluğumuzda yaptığım bütün hakaretleri hatırlamalı, sinirlenmeli ve nefret etmelisin.”</p>

<p>Kampı terk etmek üzere atlarımıza bindik. Charlie’nin dediği gibi Tub’ın kaburgalarını dürttüm ama hayvanın buna cevabı yere uzanıp öylece yatmak oldu.</p>
</body>
</html>