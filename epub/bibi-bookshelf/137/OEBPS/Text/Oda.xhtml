<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<p class="n"><span style="font-size:1.5em">O da şuydu; yarım düzine kadar Kızılderili kampta</span> dolanıp çantalarımıza bakıyor, atlarımızı ve katırlarımızı inceliyor, genel olarak eşyalarımızın arasında almaya değecek bir şeyler arıyorlardı. Çadırdan çıktığım anda Kızılderililerden biri tüfeğinin namlusuyla bana Charlie’nin yanına oturmamı işaret etti. Dediği gibi yaptım. Ağabeyim de ben de geceyi dışarıda geçirdiğimizde alışkanlığımız olduğu üzere silahsızdık. Fakat Charlie silahlı olmuş olsaydı bile silahını çekebilir miydi bilmiyorum. Yan tarafta oturmuş alevleri seyrediyordu. Arada sırada ziyaretçilerimize bakmakla birlikte onlara bulaşmak istemiyordu.</p>

<p>Altın kovası aramızda duruyordu. Charlie kovayı şapkasının altına gizlemeye kalkışmasaydı fark edilmeyecekti muhtemelen, fakat tüfekli Kızılderili fark edip kuşkulandı.</p>

<p>Yanımıza gelip şapkayı yana fırlattı; yüzü ifadesizdi, kovanın içindekini gördükten sonra da yüzünde bir ifade belirmedi. Fakat diğerlerini çağıracak kadar ilginç bulmuştu. Etrafımıza çömelip kovayı seyrettiler. Biri gülmeye başladı, fakat diğerleri bunu tasvip etmediler ve yanılmıyorsam ona sessiz olmasını söylediler. Bir diğeri bana bakıp nobranlıkla bir şey söyledi; bütün o altını nereden bulduğumuzu sormuş olduğunu düşündüm. Nehri işaret ettiğimde bana düşmanca baktı. Kovayı boşaltıp eşit olarak dana derisinden keselere paylaştırdılar. Sonra ayağa kalkıp önemli bir şey görüştüler, konuşurken Charlie ile beni işaret ediyorlardı. Tüfekli Kızılderili Warm’un çadırına girip soluğunu tuttu. Şimdi düşünüyorum da bir Kızılderiliye yakışır bir davranış değildi soluğunu öyle tutması. Fakat yaptı gerçekten. Yaşlı bir kadın gibi soluğunu tuttu ve kendini çadırdan dışarı attı; eli ağzının üzerinde, gözleri korku ve rezaletle fal taşı gibi açılmış. Adamlarını geriye, kamptan uzağa yönlendirdikten sonra onlara çadırda ne gördüğünü söyledi. Hep birlikte dönüp karanlığa doğru koştular. Silahlarımızı ya da atlarımızı ya da canlarımızı almamış olmalarını tuhaf buldum, fakat vebalı ya da cüzzamlı olduğumuzu düşünmüş olmalıydılar. Ya da altının yeterli bir vurgun olduğuna karar vermişlerdi.</p>

<p>“Warm öldü,” dedim Charlie’ye.</p>

<p>“Ben uyuyacağım,” dedi.</p>

<p>Öyle de yaptı.</p>
</body>
</html>