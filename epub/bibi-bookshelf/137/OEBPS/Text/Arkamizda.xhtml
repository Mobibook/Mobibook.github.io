<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<p class="n"><span style="font-size:1.5em">Arkamızda fırtına esiyordu, kışın son fırtınası, fakat</span> akşam boyunca iyi bir zaman yaparak fırtınanın önünde kalmayı başardık. Tavanı başkalarının yaktıkları ateşlerden kararmış geniş bir mağarada kamp kurduk. Charlie bize fasulye, domuz eti ve çörekten oluşan bir akşam yemeği hazırladı, ama ben sadece fasulyeyi yedim, gerisini gizlice Tub’a yedirdim. Aç yattım. Gecenin bir yarısında uyandığımda mağaranın önünde binicisiz bir at duruyordu; soluyor, ayaklarının üzerinde sallanıyordu. Yağız bir attı, terden ıslanmıştı; titremeye başladığında yanına gidip battaniyemi üzerine doladım.</p>

<p>“Ne oldu?” dedi Charlie, ateşin yanında dirseğinin üzerine doğrularak.</p>

<p>“Bir at.”</p>

<p>“Binicisi nerede?”</p>

<p>“Binici falan yok görünürde.”</p>

<p>“Binicisi gelirse beni uyandır.” Dönüp uykuya daldı tekrar.</p>

<p>At bir buçuk metre yüksekliğinde ve sırf kastı. Ne damgası, ne eyeri ne de nalları vardı; fakat yelesi temizdi ve elimin temasından ürkmedi. Ona bir çörek getirdim fakat aç değildi, kemirmekle yetindi. “Nereye gidiyorsun böyle gecenin ortasında?” diye sordum ona. Onu Nimble ile Tub’ın yanına götürmeye çalıştım, onlara sokulup sıcaklıklarından yararlansın diye, fakat geri çekilip mağaranın ağzına döndü yine. “Niyetin beni battaniyesiz bırakmak mı?” Mağaraya girip ateşi canlandırdıktan sonra ısınmak için yanına kıvrıldım; fakat örtüsüz uyuyamadım, bütün geceyi geçmişimde kaybettiğim tartışmaları tekrar yaparak, zaferle çıkabilmek için tarihi yeniden yazarak geçirdim. Sabah güneş doğduğunda o atı kendime almayı kafama koymuştum. Kahvesini verirken Charlie’ye planımdan söz ettim, başını sallayarak olumladı. “Onu Jacksonville’de nallatabiliriz. Tub için de iyi bir para alabiliriz belki, ama pek umutlu değilim — kesime gider muhtemelen. Ne alırsak senindir. Tub ile yeterince zorluk çektin, bunu inkâr edemem. İyi bir rastlantı atın gelip seni bulması. Ona ne ad vereceksin? Tub’ın Oğlu’na ne dersin?”</p>

<p>“Bir çiftçi Tub’ın hizmetleri için biraz para vermeye razı olur bence. Birkaç yıl daha iş görür.”</p>

<p>“Ben bu konuda kimseye umut vermezdim.” Tub’a döndü ve, “Tas kebabı mı yoksa bir çiftçinin yumuşak kıçlı kızı mı?” diye sordu. Sonra bana dönüp, “Tas kebabı diye fısıldadı.”</p>

<p>Yağız at gemi ve eyeri direnmeden kabul etti.</p>

<p>Tub’ın boynuna ipi bağlarken başını eğdi ve gözlerine bakamadım. Ölü Kızılderili’yi bulduğumuzda üç kilometre yol almıştık. “Atın eski sahibi olmalı,” dedi Charlie. Bakmak için çevirdik onu. Ceset sertleşip çarpılmış, ensesi geriye doğru kaykılmıştı; ağzı büyük bir acı ifadesiyle açıktı.</p>

<p>“Bir Kızılderili atının gemi ve eyeri direnmeden kabullenmesi tuhaf,” dedim.</p>

<p>“Beyaz bir adamdan çalmış olmalı,” dedi Charlie.</p>

<p>“Fakat atın ne nalları var ne de damgası?”</p>

<p>“Bir muamma,” dedi. Sonra Kızılderiliyi işaret etti. “Ona sor.”</p>

<p>Kızılderilinin ölümünü açıklayacak bir yarası yoktu, fakat aşırı kiloluydu; kalp krizi ya da organ yetmezliği yüzünden atından düşüp boynunu kırmış olabileceğini düşündük. “At koşmaya devam etti,” dedi Charlie. “Mağaraya gidiyorlardı muhtemelen. Kızılderili bizi mağarasında uyurken görseydi ne yapardı acaba?” Yağız at başını Kızılderiliye doğru eğdi, koklayıp dürttü. O anda Tub’ın bana bakmakta olduğunu hissettim. Tekrar yola koyulmaya karar verdim. Yağız at önce orayı terk etmek istemedi, fakat düzlüğe çıktığımızda arazinin engebeli olmasına ve Tub’ın yedekte gelmesine rağmen gayet güzel koştu. Sağanak yağmur başladı, fakat soğuk kesilmişti; terliyordum, yeni atım gibi. Hayvanın kokusundan ve sıcaklığından hoşnuttum. Her hareketinde kararlılık ve zarafet vardı ve çok yetenekli bir koşucu olduğunu keşfettim. Bunu düşünmek bana kötü bir duygu verse de, Tub’tan kurtulmanın beni çok rahatlatacağını biliyordum. Dönüp baktım ona, bize ayak uydurmak için elinden geleni yapıyordu. Gözü sulanmış, kan çanağına dönmüştü. Başını boğulmamaya çalışırcasına yukarıda ve yana doğru tutuyordu.</p>
</body>
</html>