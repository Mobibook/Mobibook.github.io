<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<p class="n"><span style="font-size:1.5em">Black Skull aynı Morris’in günlüğünde betimlediği</span> gibiydi, kendinden çok daha büyük iki binanın arasına tahta artıklarından ve tenekeden inşa edilmiş, yanındaki binalar tarafından yavaş yavaş eziliyormuş izlenimi uyandıran bir gecekondu. Mekânın içi de dışı kadar kasvet vericiydi: Odanın her yanına birbirleriyle uyumsuz iskemle ve masalar yayılmıştı; dağınık ve bahtsız mutfaktaki sobanın borusundan içeri duman tütüyordu. Restorana girdiğimizde toktuk, havadaki at eti kokusunu alınca tok kaldık. Günlükteki ekose göz yamalı adam uzun boylu, güzel, üzerindeki ipekten kısa kollu yeşil elbiseyle mekânla tezat oluşturacak denli iyi giyimli bir kadınla köşede duruyordu. Kendilerini bir oyuna kaptırmışlardı, yanlarına geldiğimizi fark etmediler.</p>

<p>Kadının güzelliği sersemleticiydi, nedeni de elbisesi değildi. Kolları o kadar güzel ve zarifti ki hemen ellerimi üzerlerine koymak geldi içimden; hoş Kızılderili profili ve açık yeşil gözleriyle yüzü de soluk kesici güzellikteydi. O yeşil gözler bana baktığında başımı çevirmek zorunda kaldım, benim içimden odanın karşı tarafına bakıyordu sanki, özümün buzlu suya daldırıldığını hissettim. Mekân sahibi bize otomatik bir bakış atıp başıyla hafifçe selamladıktan sonra şimdi izah edeceğim oyuna daldı:</p>

<p>Kadın avuçlarını açıp uzattı. Sağ avucunda küçük bir kumaş parçası vardı; elbisesinin kumaşından, kenarları altın iplikle dikilmiş. Nedenini bilmiyorum fakat büyüleyici bir yanı vardı o kumaş parçasının; ona bakmaktan haz duyduğumu fark ettim ve yüzümde bir gülümseme belirdi. Mekân sahibinin de kumaş parçasına gülümseyerek baktığını fark ettim. Charlie de bakıyordu fakat yüzünde her zamanki soğuk ifade vardı.</p>

<p>“Hazır mısın?” diye sordu kadın mekân sahibine.</p>

<p>Adam gözlerini kumaşa sabitledi ve bütün benliği gerildi. Başını sallayıp, “Hazırım,” dedi.</p>

<p>Sözcük ağzından çıkar çıkmaz kadın kumaş parçasını parmaklarının arasından yılan gibi ileri geri geçirmeye başladı. Bunu o denli çabuk ve ustalıkla yapıyordu ki kumaş parçası çıplak göze görünmez oldu. Sonra yumruklarını sıkıp mekân sahibine uzatarak alçak ve tekdüze bir sesle, “Seç,” dedi.</p>

<p>“Sol,” dedi mekân sahibi.</p>

<p>Kadın sol elini açtı: Boş. Sağ elini açıp altın işlemeli yeşil kumaş parçasını gösterdi; yumruğunun içinde buruşmuştu fakat yavaş yavaş kendini açıyordu. “Sağ,” dedi kadın.</p>

<p>Mekân sahibi kadına bir dolar verdikten sonra, “Bir daha,” dedi.</p>

<p>Kadın avuçlarını öne uzattı. “Hazır mısın?”</p>

<p>Adam, “Hazırım,” dedi. Bir el daha oynadılar. Bu kez ben de odaklandım. Mekân sahibi bunu fark etmiş olmalıydı, çünkü kadın yumruklarını uzattığında beni seçmeye davet etti. Kumaşın hangi elde olduğunu bildiğimi sanıyordum, seve seve katıldım. “Şunda,” dedim. “Sağ yumruğunda.” Kadın yumruğunu açtı; boştu. “Sol,” dedi kadın. Elimi cebime sokup bir el oynamak için bir dolar çıkardım.</p>

<p>“Ben oynamayı bitirmedim henüz,” dedi mekân sahibi.</p>

<p>“Bir el oynamama izin ver.”</p>

<p>“Şimdi oynadın ya.”</p>

<p>“Sırayla oynayalım öyleyse.”</p>

<p>Homurdandı. “Şimdi ben oynuyorum. Ben bitirdikten sonra sen oynarsın, fakat şimdi yüzde yüz yoğunlaşmam gerek.” Kadına dönüp ona bir dolar verdi. “Pekâlâ,” dedi. Kadının elleri o kaygan hareketleri yapmaya başladı. Oyun dışında kaldığımı kabullenerek bütün dikkatimi kadının ellerine verdim. Hayatımda tek bir şeye bu kadar yoğunlaştığımı sanmıyorum. Kadının elleri durduğunda kumaş parçasının sol yumruğunda olduğuna bütün paramı basardım. “Sol,” dedi mekân sahibi ve beklentiyle soluğumu tuttum. Fakat kadın sol elini açtığında içinde bir şey yoktu ve mekân sahibi öfkeyle havaya sıçradı. Küçük bir sıçrama gösterisi sunmuştu aslında. Ben duygularımı elimden geldiğince gizledim, fakat içten içe ben de hezimete uğramıştım. Charlie de oyunu izliyordu; kısmen eğleniyormuş kısmen de sıkılmış gibi görünüyordu.</p>

<p>“Nedir bunun amacı?” diye sordu.</p>

<p>“Kumaş parçasını bulmak,” dedi mekân sahibi safça.</p>

<p>“Cazibesi nerede? Ne sıklıkla kazanıyorsun?”</p>

<p>“Henüz kazanamadım.”</p>

<p>“Kaç kez oynadın?”</p>

<p>“Pek çok kez.”</p>

<p>“Paranı sokağa atıyorsun.”</p>

<p>“Herkes parasını sokağa atmıyor mu?” Bize daha dikkatli baktı. “Siz ikiniz <i>ne</i> istiyorsunuz, sormamın sakıncası yoksa? Yemek yemeye mi geldiğiniz?”</p>

<p>“Warm’u arıyoruz?”</p>

<p>Mekân sahibinin yüzü asıldı Warm adını duyunca, gözlerinde acı belirdi. “Öyle mi? Onu bulursanız selamlarımı iletin!” Bunu öyle bir buruklukla söyledi ki Charlie sormadan edemedi. “Onunla bir meselen mi var?”</p>

<p>“Beni ışık ve gölge numaralarıyla kandırdıktan sonra onu defalarca besledim. Anlaşmamıza sadık kalmayacağını tahmin etmeliydim.”</p>

<p>“Neydi aranızdaki anlaşma tam olarak?”</p>

<p>“Bu kişisel bir mesele.”</p>

<p>“Onunla Işık Nehri’ne gidecektiniz, değil mi?” diye sordum.</p>

<p>Gerildi ve, “Bunu nasıl biliyorsun?” diye sordu.</p>

<p>“Warm’un arkadaşlarıyız biz,” dedi Charlie.</p>

<p>“Warm’un benden başka arkadaşı yok.”</p>

<p>“Bizim onunla uzun ve sağlıklı bir arkadaşlığımız var.”</p>

<p>“Üzgünüm, size inanmıyorum.”</p>

<p>“Arkadaşlarıyız,” dedim, “ve başka arkadaşları olduğunu da biliyoruz. Geçenlerde Bay Morris’le burada yemek yemiş mesela.”</p>

<p>“Ne, şu ufak tefek zarif adam mı?”</p>

<p>“Birlikte nehre gitmişler, duyduğumuza göre.”</p>

<p>“Warm onun gibi tuhaf birine sırlarını asla açmaz.” Fakat bunu bir an düşündü ve doğruluğuna inanmış gibi göründü. İç geçirdi. “Hiç keyfim yok bugün. Tek başıma kalıp bu oyunu oynamak istiyorum. Yemek yiyecekseniz oturabilirsiniz. Yemeyecekseniz beni rahat bırakın.”</p>

<p>“Operasyonunu nerede gerçekleştirmeyi planlandığını biliyor musun?”</p>

<p>Adam yanıt vermedi. Kadınla yeni bir el oynamaya başladı. Kadın yumruklarını uzattığında, “Sağ,” dedi.</p>

<p>“Sol,” dedi kadın.</p>

<p>Adam ona bir dolar daha verdi. “Bir daha,” dedi ve kadının elleri dans etmeyi sürdürdü.</p>

<p>“Onu maden ocağında ziyaret etmeyi düşünüyoruz,” dedim.</p>

<p>Kadın yumruklarını uzattı ve mekân sahibi soluğunu bıraktı. “Sol,” dedi.</p>

<p>“Sağ,” dedi kadın.</p>

<p>“Onu son kez ne zaman gördüğünü söyleyebilir misin?”</p>

<p>“Yalnız kalmak istediğimi söyledim, duymadın mı?” diye sordu.</p>

<p>Charlie silahını göstermek için ceketini açtı. “Bize bildiğin her şeyi anlatmanı istiyorum, hemen şimdi.”</p>

<p>Mekân sahibi bu tavır karşısında ne şaşırdı ne de telaşa kapıldı. “Hermann söz etmişti geleceğinizden. Ona inanmadım.”</p>

<p>“Onu son ne zaman gördün?” diye sordum.</p>

<p>“Dört-beş gün önce geldi. Bana yeni şapkasını göstermek istemişti. Ertesi sabah nehre gitmek için beni almaya geleceğini söyledi. Bu odada aptal gibi oturup saatlerce bekledim.”</p>

<p>“Hangi nehir olduğunu söylemedi mi?”</p>

<p>“Sürekli nehrin kaynağına doğru yürümekten söz ediyordu.”</p>

<p>“Maden ocağının bulunduğu nehri mi kast ediyorsun?”</p>

<p>“Onu kast ediyorum.”</p>

<p>“Sen neden oraya gitmiyorsun?”</p>

<p>“Peşinden mi gideyim? Sonra ne olacak? Zorla şirketlerine ortak mı olacağım? Hayır, benim gelmemi isteseydi gelip beni alırdı. Başka biriyle yola çıkmaya karar verdi.” Charlie mekân sahibinin yaklaşımını antipatik buldu. “Ya anlaşmanız?” diye sordu. “Altın ne olacak?”</p>

<p>“Para umurumda değil benim,” dedi mekân sahibi. “Nedenini bilmiyorum. Paraya daha fazla önem vermem gerekir. Hayır, bir arkadaşla bir serüven yaşamak istedim, uzun lafın kısası. Warm’la dost olduğumuzu sanmıştım.”</p>

<p>Bu sözcükler kardeşimin yüzünde tiksinti ifadesi belirmesine neden oldu. Ceketinin düğmelerini ilikleyip bir içki içmek üzere bara oturdu. Ben kalıp adamın kadına bir dolar daha kaybetmesini izledim, sonra bir dolar daha.</p>

<p>“Zor bir dost bulmak,” dedim.</p>

<p>“Dünyanın en zor şeyi,” dedi bana katılarak. “Bir daha,” dedi kadına. Fakat yorulmaya başlamıştı, belli oluyordu. Onları oyunlarıyla baş başa bıraktım. Charlie bir brendi içtikten sonra dışarı çıkmıştı, beni bekliyordu. Morris’in oteline doğru yürürken yolda Tub ile Nimble’ı bağladığımız ahırın önünden geçtik. Ahırcı beni fark edip seslendi. “Atın,” dedi, eliyle içeri girmemi işaret ederek. Charlie biraz gezinip yarım saat sonra döneceğini söyledi ve ayrıldık.</p>
</body>
</html>