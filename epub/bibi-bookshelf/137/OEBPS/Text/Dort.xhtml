<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<p class="n"><span style="font-size:1.5em">Dört adam gece nehir kenarında aynı anda pantolonlarımızı</span> çıkardık. Arkamızda yanmakta olan ateşin alevleri yüksekti ve kişi başına üçer viski içmiştik. Bunun bizi bekleyen iş için uygun miktar olduğuna karar vermiştik — suyun soğukluğunu kıracak, fakat işe odaklanmamızı engellemeyecekti. Lider susamuru barajın üzerinde bir topak halinde oturmuş bizi inceliyor, arka bacaklarıyla kendini köpek gibi kaşıyordu; formül onun derisinde de tahribat yapmıştı. Fakat yoldaşları neredeydi? Ya gizleniyor ya da dinleniyorlardı. Ayağım suya değdiğinde asabiyetle gülmeye başladım, fakat sevincimi açık etmemin saygısızlık olacağını hissederek gülmemi bastırdım; kime saygısızlık olurdu bilmiyordum, fakat hepimizin aynı şekilde ve aynı nedenden ötürü soluğunu tuttuğu izlenimindeydim.</p>

<p>Fıçılardan biri kıyıya yuvarlanmış ve kapağı açılmıştı, boşaltılmaya hazırdı. Formülün kokusunu ciğerlerime çekince göğsüme ani ve yakıcı bir sıcaklık yayıldı. Morris nehirden uzak duruyor, yüzünde dehşet ifadesiyle suyu seyrediyordu.</p>

<p>“Bacakların nasıl, Morris?” diye sordum.</p>

<p>Uyluklarına bakarak başını salladı. “İyi değil,” dedi.</p>

<p>Warm, “Ateşin üzerine bir tencere su koydum,” dedi, “bir de daha sonra iyice temizlenmemiz için sabun. Morris ile geçen sefer bunu akıl edemedik, bu yüzden başımıza bu geldi.” Morris’e dönüp, “Bir gece daha dayanabilecek misin?” diye sordu.</p>

<p>“Hadi bitirelim şu işi” diye mırıldandı Morris. Bacakları kalçalarına kadar tahriş olmuştu şimdi, derisi kızarmıştı ve baloncuklarla kaplıydı. Baloncukların içinde kahverengimsi bir sıvı vardı ve kendi ağırlıklarıyla aşağı doğru sarkıyorlardı. Morris dik durmakta zorlanıyordu. Suyun kenarına yaklaştığında içimden, neden çektiriyoruz ona bu işkenceyi, diye geçirdim. “Morris,” dedim, “sen bu gece daha iş yapma bence.”</p>

<p>“Ve parsayı siz toplayın, öyle mi?” dedi gülerek; fakat sesinin tonu, gırtlağındaki güçsüzlük mizah çabasını baltalıyordu. Korkuyordu. Warm beni desteklemekte gecikmedi. “Eli haklı. Neden oturup dinlenmiyorsun, şimdilik. Benim topladığımdan payını alacaksın.”</p>

<p>“Benimkinden de,” dedim.</p>

<p>Warm ile dönüp Charlie’ye baktık. Onun hayırseverliği o kadar çabuk gelmedi, fakat sonunda o da başını sallayarak, “Benimkinden de, Morris,” dedi.</p>

<p>“İşte, gördün mü?” dedi Warm.</p>

<p>Morris tereddüt etti. Gururu şahlanmıştı ve pes etmek istemiyordu. “Sadece sığ sudan toplasam?”</p>

<p>“Bunu önermen ne kadar düşünceli olduğunu gösteriyor,” dedi Warm, “fakat seni bütünüyle sakatlayabilir, iyisi mi sen şimdi dinlen, işi bize bırak. Bir dahaki sefere telafi edersin, olur mu? Ne diyorsun?” Morris cevap vermedi, bizden ayrı durdu ve surat asıp kumlara baktı. Warm’un yüzü aydınlandı ve “Geçen sefer parıltı nehrin formülü döktüğümüz tarafında gerçekleşti,” dedi. “Fakat barajın üzerinden suyu bir ağaç dalıyla çalkalandırırsan aydınlanma alanını genişletebilirsin muhtemelen.”</p>

<p>Morris bu fikri sevdi. Ona uzun bir ağaç dalı bulduk. Warm onu kolundan tutup barajın ortasına götürdü. Su-samurunu ayakkabısıyla suya ittikten sonra karşı kıyıya doğru yürümeye başladı, kendi bölgesine. Oradan Charlie ile bana seslenip ilk fıçıyı suya boşaltmamızı söyledi, tenimize temas etmemesine özen göstermemizi tembihlemeyi de ihmal etmedi. “Sulandırılmış halinin bile ne kadar acı verdiğini görüyorsunuz; saf sıvının kendisi rahatlıkla delik açabilir.” Sonra nehirden yirmi metre yukarıda duran ikinci fıçıyı işaret etti. “İlkini boşalttıktan sonra koşup İkinciyi de boşaltın.”</p>

<p>“Ya üçüncü fıçı?” diye sordu Charlie. “İşe koyulmuşken hepsini boşaltmak daha iyi olmaz mı?”</p>

<p>“İki fıçıyla bile şansımızı zorluyoruz zaten,” dedi Warm.</p>

<p>“Bu gece işi bitirirsek yarın gidip Morris’e bir doktor getirebiliriz.”</p>

<p>“Hepimizin doktora ihtiyacı olacak. Odaklan, Charlie, lütfen. İki fıçıyı da boşalttıktan sonra Morris’e suyu karıştırmasını söyleyeceğiz. Parıltıyı görür görmez kovaları kapıp işe koyulun!”</p>

<p>Charlie ile fıçının yanına çömeldik. Ellerim zangır zangır titriyordu, büyük bir endişeye kapıldım birden; omuzlarım seğiriyordu ve içimden, ilk kez bir kadınla yattığım günden beri kendimi böyle hissetmedim, diye geçirdim. Aynı türden harikulade bir heyecandı; nehrin canlanacağı beklentisiyle aptalca bir sevince boğulmuştum. Charlie titrediğimi fark edip bana, “İyi misin?” diye sordu. İyi olduğumu sandığımı söyledim. Parmaklarımı ağırlığıyla sert kumun içine gömülmüş olan fıçının altına soktum. Üçe kadar saydık ve ağır fıçıyı yavaşça kaldırıp yengeç gibi yan yan ve dikkatli adımlar atarak akmakta olan nehre bıraktık. Charlie suyun soğukluğunun şokuyla tısladı, sonra güldü, bu da beni güldürdü ve birlikte gülebilmek için bir an için hareket etmeyi kestik. Başımızın üzerinde ay ve yıldızlar asılı duruyordu. Sihirli sıvı fıçının içinde çalkanıyordu. Yüzeyi siyah ve gümüşi idi, nehir de siyah ve gümüşi idi. Fıçıyı eğdik ve yoğun sıvı fıçının ağzından dökülmeye başladı. Hayatımda bu kadar cesur olduğumu hatırlamıyorum.</p>

<p>Sıvıyı boşaltmaya başladığımız andan itibaren kumlu kıyıya doğru küçük adımlarla geri çekildik. Fıçıdan dumanlar ve buharlar yükseldi ve koku bir kez daha burnumdan ciğerlerime indi; öğürdüm ve kusmama ramak kaldı, o denli güçlü ve baskındı. Isı gözlerimi yaktı ve gözlerim anında sulandı.</p>

<p>Sudan çıktıktan sonra fıçıyı fırlattığımız gibi koşup İkinciyi aldık. Onu da kıyıya taşıyıp boşalttıktan sonra kumsalda durup beklemeye başladım. Warm karşı kıyıdan Morris’e karıştırmaya başlaması için talimat verdi. Çelimsiz adam yeterince çabuk karıştıramayınca Warm kendine bir dal bulup onunla suyun yüzeyini dalgalandırmaya başladı, tekrar tekrar, mümkün olduğunca çabuk ve şiddetli. Arkamda bir ses duydum ve döndüğümde Charlie’nin üçüncü fıçının ağzını baltayla açmaya kalkıştığını gördüm.</p>

<p>“Ne yapıyorsun?” diye sordum.</p>

<p>“Hepsini boşaltacağız,” dedi, fıçının kapağını kanırtmaya çalışarak.</p>

<p>Warm bunu fark etti ve karşı kıyıdan, “Bırak o fıçıyı!” diye bağırdı.</p>

<p>“Hepsini boşaltıp kurtulacağız!” dedi Charlie.</p>

<p>“Bırak!” diye haykırdı Warm. “Eli, ona mani ol!”</p>

<p>Yanına yaklaştım fakat Charlie fıçıyı tek başına kaldırmıştı bile. Temkinli bir adım attı ve dengesini yitirir gibi olup tökezledi, sonra bir adım daha attı; yoğun sıvı fıçının ağzından dökülüp ön tarafından aşağı aktı, Charlie’nin elini ve boğumlarını kapladı. Etkisini göstermesi birkaç saniye bile sürmedi ve Charlie fıçıyı kuma bıraktı. Sihirli sıvı kuma akıp ziyan oldu.</p>

<p>Charlie iki büklüm olmuş acı içinde kıvranıyordu. Yarasına bakmak için bileklerinden tuttum. Boğumlarında ve bileklerinin altında kabarcıklar oluşmuştu — kabarcıkların soluk alırmış gibi inip kalktıklarını görebiliyordum, bir boğa kurbağasının boğazına hava çekişi gibi. Charlie korkmuş değil de öfkeli görünüyordu. Burun delikleri bir boğanın burun delikleri gibi açılıp kapanıyor, tükürüğü lastikten bir kurdele gibi çenesinden aşağı sarkıyordu. Gözlerinin harikulade olduğunu düşündüm; ateşin ışığındaki yansımaları karşı koymanın ya da arıtılmış nefretin somutlaşmış haliydi. Ateşin üzerinden sıcak suyu kapıp eline döktüm. Sonra bir gömlek alıp elini sardım. Warm’un ne yaptığımızdan ya da Charlie’nin kaza geçirdiğinden haberi yoktu. “Çabuk, buraya gelin!” diye seslendi. “Görmüyor musunuz? Acele edin!”</p>

<p>“Elinle kova tutabilir misin?” diye sordum Charlie’ye.</p>

<p>Elini kapatmayı denedi ve alnı acıyla kırıştı. Gömleğin arasından çıkan parmakları şişmeye başlamışlardı bile. Bunun ateş ettiği el olduğunu idrak ettim — sıvı dökülmeye başladığı anda aynı şey onun da aklından geçmiş olmalıydı. “Kapatamıyorum,” dedi.</p>

<p>“Fakat yine de çalışabilirsin, değil mi?”</p>

<p>Çalışabileceğini düşündüğünü söyleyince bir kova kaptım ve sapını elinden geçirip koluna taktım. Başını sallayınca gidip kendime de bir kova aldım ve nehre doğru döndük.</p>

<p>Biz Charlie’nin yarasıyla ilgilenirken formül devreye girmişti ve parlaklığı o denli şiddetliydi ki elimle gözlerimi korumak zorunda kaldım. Nehrin dibi olduğu gibi aydınlanmıştı, her çakıl taşını ve yosun tutmuş kaya parçasını görmek mümkündü. Daha bir saniye önce soğuk ve sessiz olan altın parçaları saf bir sarı-turuncu ışık yayıyorlardı; gökyüzündeki yıldızlar kadar belirgindiler. Warm işe koyulmuştu bile, elini nehre daldırıp çıkarıyor, başını daha büyük parça arayışıyla sürekli oynatıyordu. Oldukça metodikti, akıllı ve etkin çalışıyordu, ama nehrin parıltısıyla aydınlanmış yüzü ve gözleri en yüksek, neredeyse ulvi denecek türden bir coşkuyu yansıtıyordu. Morris özür dileyerek suyu daha fazla karıştıramayacağını söyledi; uzun ağaç dalını suya sokup üzerine yaslandı ve sakin, neredeyse narkotik bir tatmin ifadesiyle suyu seyretti. Charlie’ye baktım. Yüzü yumuşamış, gevşemiş, acısı ve öfkesi dinmişti. Ağabeyim zevkten dört köşeydi. Gözlerime baktı. Gülümsedi bana.</p>
</body>
</html>