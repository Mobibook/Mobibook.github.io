<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<p class="n"><span style="font-size:1.5em">Şafak sökerken baş ağrısıyla uyandım, akşamdan</span> kalmalıktan çok genel yorgunluktan kaynaklanıyordu, içki içmenin de yararı olmamıştı elbette. Yüzümü leğendeki suya daldırdıktan sonra dişlerimi fırçaladım. Esintiyi başımda hissedebilmek için açık pencerenin önünde durdum. Dışarısı serin olmakla birlikte hava ılımaya başlamıştı; baharın bana tatmin duygusu getiren ilk tadı, bir tür hakkaniyet ve düzen duygusu. Charlie’nin güne nasıl uyandığına bakmak için odanın karşı tarafına yürüdüğümde benden de kötü olduğunu gördüm.</p>

<p>“Ben de biraz yorgun uyandım bu sabah,” dedim, “ama şimdi kendimi çok daha iyi hissediyorum. Bu diş tozunun şifalı bir yanı olduğuna inanıyorum.”</p>

<p>“Benim için bir banyo iste,” dedi çatlak bir sesle, çarşafların ve yorganın altından. “Kadına suyu kaynar istediğimi söyle.”</p>

<p>“Banyo yirmi beş sent,” dedim. Bunu biliyordum çünkü lobide tabelayı görmüştüm; sözünü etmemin nedeni kasabamızda beş sent oluşuydu. Fakat Charlie ücreti umursamıyordu: “İsterse yirmi beş dolar olsun, umurumda değil. Hayatımı kurtaracak, hayatımı kurtarmak mümkünse şayet. Suyu içinde kuş haşlanacak kadar sıcak istiyorum. Bir de senden eczacıdan bana ilaç almanı isteyeceğim.”</p>

<p>“Lider adamının içki yüzünden bu kadar sık hastalandığını bilse Commodore ne düşünürdü acaba?”</p>

<p>“Gevezeliği bırak,” dedi. “Git kadını bul. Kaynar su istiyorum, söyle ona.”</p>

<p>“Eczacıya gidip döneceğim.”</p>

<p>“Acele et, lütfen.”</p>

<p>Kadını lobide buldum, tezgâhının arkasına oturmuş uzun bir iğne ve iplikle bir yastık kılıfını tamir ediyordu. Onu otele ilk geldiğimizde şöyle bir görmüştüm, fakat şimdi bir şekilde güzel ve genç bir kız olduğunu görebiliyordum. Solgun yüzlü, balıketinde ve diri. Saçı terden alnına yapışmıştı. Kolunu hızla çalıştırıyor, iğneyi her seferinde olabildiğince geri çekiyordu. Tezgâhın üzerine birkaç kez vurdum ve gözleri bana gizlemeye çalışmadığı bir sıkıntıyla baktı.</p>

<p>“Ağabeyim kendini akşamdan kalma hissediyor ve kaynar bir banyo istiyor.”</p>

<p>“Otuz sent,” dedi tekdüze bir tonla. Başının üstündeki tabelaya baktım, yirmi beş sent yazıyordu hâlâ, fakat bir şey dememe fırsat vermeden, “Dün yirmi beş sentti. Şimdi otuz. Yakında otuz beş olacak,” dedi.</p>

<p>“Tabelacılar bayram ediyordur,” dedim. Kız bir şey demeden yastığı dikmeye devam etti. Üstüne gittim: “Ücreti beni aşmadan ödesem iyi olacak o zaman.” Gülümsemedi bile fazla çalışmaktan yorgun otel hizmetçisi. Onu biraz daha uyuz etmek için ödemeyi yirmi dolarlık madeni parayla yaptım. Ağır parayı birkaç saniye inceledikten sonra eliyle tezgâhın üzerinden süpürdü ve kirli önlüğünün cebine koyup paranın üstünü çıkardı. Bana duyduğu antipatiyi gizlemek için bir çaba sarf etmediğini görünce onu uyarmanın yerinde olacağını düşündüm: “Ağabeyim benim kadar sabırlı değildir bayan, üstelik bu sabah kendini hiç iyi hissetmiyor. Kaynar bir banyo istiyor ve isteği yerine getirilse iyi olur. Canını sıkmak isteyeceğin türde biri değildir, inan bana.”</p>

<p>“Kaynar olacak, merak etme,” dedi. Yastığı koltuğunun altına sıkıştırıp işini yapmaya gitti. Lobiyi mutfaktan ayıran boncuk perdenin arkasına geçerken giysisinin bir parçasının kıçının arasına sıkıştığını fark ettim. Zarif bir hareketle eteğini çekti — onun açısından düşünmeden, kendiliğinden yapılmış bir hareketti, fakat ben tanık olduğum için kendimi talihli addedip ıslıkla canlı, çılgın bir ezgi tutturdum.</p>

<p>Otelden çıkıp bir eczacı ya da doktor aramaya başladım, fakat zihnim kadınlar ve aşk konusuyla meşguldü daha çok. Bir kadınla bir geceden fazla geçirmişliğim yoktu, onların da hepsi fahişeydi zaten. Bu hızlı birlikteliklerin hepsinde kadına arkadaşça davranmaya çalışmakla birlikte, kalbimde sahte olduğunu biliyordum. Her seferinden sonra kendimi yabancı ve göçük hissetmiştim. Yaklaşık bir yıldır, insani bir yakınlık hissediyormuş gibi yapmaktansa cinsellikten feragat ederim düşüncesiyle fahişelerden bütünüyle uzak durmuştum. Benim konumumda biri için böyle şeyler düşünmek gerçekçi olmasa da, elimde değildi. Önünden geçtiğim dükkân vitrinlerinde kendi iri yansımamı görüp, oradaki adam kendini ne zaman sevilmiş bulacak, diye soruyordum.</p>

<p>Eczaneyi bulup küçük bir şişe morfin satın aldım. Otele döndüğümde kızla merdivende karşılaştım, aşağı iniyordu. Koltuğunun altında küçük bir küvet vardı ve giysisinin yan tarafı banyo suyundan ıslanmıştı. Bir an için durakladı; beni selamlamak istediğini sanarak şapkamı çıkardım ve gülümsedim. Sonra burnundan soluduğunu ve canının bir şeylere sıkılmış olduğunu fark ettim. Ona meselenin ne olduğunu sorduğumda yüksek sesle kardeşimin kâfirin teki olduğunu ve cehennemdeki en kaynar suyun bile onu temizleyemeyeceğini söyledi. Ona kardeşimin ne yaptığını sorduğumda yanıt vermedi, yanımdan geçip lobiye indi. Boncuklu perdenin sesini duydum, ardından da duvara çarpan küvetin sesini. Bir süre merdivende durup otelden gelen muhtelif sesleri dinledim; görünmez ayak sesleri, açılıp kapanan kapıların gıcırtısı, bastırılmış kahkahalar ve konuşmalar, bebek ağlaması. Karşımdaki merdiven duvarının üstündeki sönük mumu fark ettim. Mumu yaktım, sonra kibriti söndürüp mumun yanına yasladım. Merdivenin üst basamağına bakınca Charlie ile benim odamın kapısının açık olduğunu gördüm; odaya yaklaştığımda Charlie’nin konuştuğunu fark edip şaşırdım, üstelik benimle konuşuyordu, orada olduğumun farkında değildi bildiğim kadarıyla. Çocukluğundan kalma küvetin içinde yüksek sesle konuşmak gibi bir alışkanlığı vardı. Kapının arkasına gizlenip dinledim.</p>

<p>“Fakat lider <i>benim.</i> Evet. Öyleyim. Sen mi? Benim yardımım olmadan atına bile liderlik yapamazsın. Ayrıca hastalıklısın. Evet, öylesin. Hastalığı ve kaygıyı davet edersin. Kan bağımız olmasaydı seni şimdiye dek çoktan arkamda bırakmıştım. Hatta Commodore benden bunu yapmamı istedi, fakat reddettim. Sadakatime hayran oldu. Onun gözünden düşmem olanaksız gibi, ‘inancı inançla ödüllendirmek gerekir’ dedi. Bana inancı var. Evet, var, kardeşim. Bak işte, gülüyorsun. Her şeye gülersin zaten. Fakat sana şunu soruyorum, ve bu çok ciddi bir soru. Sana inancı olan biri var mı?”</p>

<p>Gövdesini suya daldırıp sabunlamak için ara verdi. Kapıyı çalıp açtım, ayaklarımı anlamsızca yere vurup gırtlağımı temizledim. “Charlie,” diye seslendim. “İlacını getirdim.” Sesimi doğal kılmaya çalıştım fakat tonum ağabeyimin kaba sözlerinden incindiğimi belli ediyordu. Banyoya girdiğimde küvetten çıkıyordu, belden aşağısı pantolon giymişçesine kızarmıştı. Tükürük hokkasına öğürmeye başladı ve zehirli safrayı kusarken yanlarının kasılışını seyrettim. Parmağını havaya kaldırıp derin bir soluk aldıktan sonra, “Bir yere kaybolma,” dedi. Öğürmeyi sürdürdü ve bir iskemle çekip yanına oturdum. Dizlerim titriyordu, konuşmasını dinlememiş olmayı diledim. Sonunda onunla aynı odada daha fazla kalamayacağıma karar verdim. Ayağa kalktım ve morfini iskemlenin üzerine bıraktıktan sonra acilen yapmam gereken bir iş varmış gibi parmağımla kapıyı işaret ettim. Kusmaktan banyodan çıktığımı fark etmedi sanıyorum.</p>
</body>
</html>