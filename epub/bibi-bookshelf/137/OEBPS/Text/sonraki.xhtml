<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<p class="n"><span style="font-size:1.5em">Bir sonraki kasabaya vardığımızda hava kararmıştı</span> ve takas dükkanı kapalı görünüyordu. Fakat kapısı kilitli değildi ve bacası tütüyordu. Kapıyı çalıp içeri girdim. Oda sıcaktı hâlâ, yeni malların güçlü kokusu geldi burnuma — raflara düzgünce istiflenmiş pantolonlar, gömlekler, iç çamaşırları, çoraplar, şapkalar. Charlie çizmesinin topuğunu yere vurdu ve ağır siyah kadife perdenin ardından üzerinde bol bir fanila bulunan yaşlı fakat diri bir adam çıktı. Selamımıza karşılık vermeden sessizce bir yerden ötekine gitti, elinde ucu parıldayıp hoplayan ince bir çam çırasıyla tezgâhın üzerindeki lambaları yaktı. Bir süre sonra oda altın sarısı bir ışığa büründü. Yaşlı adam ellerini tezgâhın üzerine konduktan sonra gözlerini sorgular bir biçimde kırpıştırıp gülümsedi.</p>

<p>“Yeni giysi bakmak istiyorum,” dedi Charlie.</p>

<p>“Tepeden tırnağa mı?” diye sordu yaşlı adam.</p>

<p>“Öncelikle yeni bir gömleğe ihtiyacım var.”</p>

<p>“Şapkan yırtılmış.”</p>

<p>“Gömlek olarak ne var?” diye sordu Charlie.</p>

<p>Yaşlı adam Charlie’nin gövdesini inceledi, eğitimli gözleriyle bedenini saptadı, sonra arkasındaki merdivenden yukarı tırmanıp raftan katlanmış birkaç gömlek çekti. Merdivenden inip gömlekleri Charlie’nin önüne koydu; kardeşim gömlekleri incelerken yaşlı adam bana, “Ya siz, efendim?” diye sordu.</p>

<p>“Ben bir şey satın almayı düşünmüyorum.”</p>

<p>“Senin şapkan da eskimiş.”</p>

<p>“Ben memnunum şapkamdan.”</p>

<p>“Ter halkalarına bakılırsa birbirinizi uzun süredir tanıyor olmalısınız.”</p>

<p>Yüzüm karardı ve, “İnsanların giysilerinden bu şekilde söz etmek kabalıktır,” dedim.</p>

<p>Adamın gözleri siyah ve kurnazdı, bana bir köstebeği ya da yer altında yaşayan başka bir hayvanı çağrıştırdı; çabuk, kendinden emin ve kararlı. “Kabalık etmek gibi bir niyetim yoktu,” dedi. “Suç mesleğimde. Ne zaman giysileri eskimiş birini görsem ona yardım etmeye çalışırım.” Adamın gözleri büyüyüp masumlaştı, fakat konuşurken elleri ağzından bağımsız olarak tezgâhın üzerine üç yeni şapka koymuştu bile.</p>

<p>“Bir şey satın almak istemediğimi söylediğimde beni duymadın mı?” diye sordum.</p>

<p>“Bir şapka denemekle ne kaybedersin?” dedi, bir ayna çıkararak. “Arkadaşın gömleklerimizi denerken zaman geçirmiş olursun.” Şapkaların biri siyah, biri kahverengi, biri de lacivertti. Şapkamı onların yanına koydum. Onlara kıyasla çok zavallı göründüğünü itiraf etmeliyim. Bir tane deneyeceğimi söyleyince yaşlı adam sert bir tonla, “Bez!” diye bağırdı. Perdenin ardından elinde buharı tüten bir bezle hamile ve hayli çirkin bir kız belirdi. Kız bezi bana fırlattıktan sonra tek kelime etmeden geldiği yere döndü. Öylece durup bezi bir elimden ötekine geçirdim. Yaşlı adam izah etti: “Bir sakıncası yoksa ellerini ve alnını siler misin lütfen? İçeri giren herkesin mallarımızı kirletmesine göz yumamayız.” Ben silinirken yaşlı adam Charlie’ye dönüp üzerine geçirdiği pamuklu gömleğin düğmelerini iliklemeye koyuldu. <i>“Şahane</i> bir kesim,” dedi yaşlı adam. Charlie uzun bir aynanın karşısına geçip kendini farklı açılardan seyretti. Sonra bana döndü, kaşlarını hafifçe kaldırarak gömleği işaret etti.</p>

<p>“Yakıştı,” dedim.</p>

<p>“Bunu alıyorum,” dedi Charlie.</p>

<p>“Peki, arkadaşını bu şapkayla nasıl buluyorsun?” dedi yaşlı adam kahverengi şapkayı başıma koyarak. Charlie beni profilden inceledikten sonra siyahını görmek istediğini söyledi. Yaşlı adam şapkaları değiştirdi ve Charlie başını salladı. “Bir şapka arıyorsan daha fazla aramana gerek yok. Daha iyisini bulamazsın. Çıkarmışken şu laciverdi de ben denemek isterim doğrusu.”</p>

<p>“Bez!” diye bağırdı yaşlı adam yine. Hamile kız bir kez daha perdenin ardından çıkıp buharı tüten bezi tezgâhın üstüne fırlattı ve tek kelime etmeden kayboldu. Charlie gülümseyip alnını sildi. “Karın mı, ihtiyar?”</p>

<p>“Karım,” dedi adam gururla.</p>

<p>“Karnındaki çocuk senden mi?”</p>

<p>Yaşlı adamın yüzü asıldı. “Tohumumun niteliğinden kuşku mu duyuyorsun?”</p>

<p>“Tohumlarını tartışmak gibi bir niyetim yoktu.”</p>

<p>“Densizlik olur.”</p>

<p>Charlie ortamı yumuşatma çabasıyla ellerini havaya kaldırdı. “Senden etkilendim, hepsi bu. Seni gücendirmek istemedim, birlikte uzun ve mutlu bir hayat yaşamanızı dilerim.” Böylece mesele kapandı ve alışverişimiz yaşlı adamı mutlu etti: Ben şapkayla birlikte bir de gömlek satın aldım. Charlie alışveriş çılgınlığına kapılıp kendini baştan aşağı donattı. Yaşlı adam yatağına kırk dolar daha zengin döndü, ayrıca uykusundan uyanıp ihtiyaçlarımızı gördüğü için mutlu olmuştu. Yeni giysilerimizle atlarımızı sürerken Charlie’ye, “Düzgün bir iş bu,” dedim.</p>

<p>“Öldürmekten daha düzgün olduğu kesin,” dedi Charlie.</p>

<p>“Böyle bir hayat yaşamak bana uyardı. Bazen biraz yavaşlasam mı diye düşünüyorum. Güzeldi içerisi, değil mi? O lambaları yakmak? Yepyeni giysilerin kokusu?”</p>

<p>Charlie başını salladı. “Ben sıkıntıdan patlardım. O dilsiz kız yüzüncü kez elinde bezle deliğinden fırladığında onu vururdum. Ya da kendimi.”</p>

<p>“Sakin bir iş gibi geldi bana. İhtiyarın geceleri çok iyi uyuduğuna bahse girerim.”</p>

<p>“Sen iyi uyumuyor musun geceleri?” diye sordu Charlie içtenlikle.</p>

<p>“Hayır,” dedim. “Sen de öyle.”</p>

<p>“Ben kütük gibi uyuyorum,” diye karşı çıktı.</p>

<p>“İnleyip sızlanıyorsun.”</p>

<p>“Ho ho!”</p>

<p>“Bu doğru, Charlie.”</p>

<p>“Ho,” dedi yine, burnunu çekerek. Sözlerimi düşünmek için durdu. Samimiyetimi anlamak istiyordu, biliyordum, fakat fazla kaygılı görünmeden sormanın yolunu bilmiyordu. O anda keyfi iyice kaçtı ve bir süre benimle göz göze gelmekten kaçındı. Hepimiz incinebiliriz, diye geçirdim içimden, kimse tasa ve üzüntüden bütünüyle muaf değil.</p>
</body>
</html>