<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<p>Yarı-ölü Mayfield kasabasında toprağın üstünde ve güneşin altında sızdım. Uyandığımda alacakaranlıktı ve önceki ziyaretimde karşılaştığım o malum kız tepemde duruyordu. Üzerinde yeni bir elbise vardı ve yeni yıkadığı saçlarını fiyonk yapmıştı. Ellerini zarifçe göğsünün üzerinde kavuşturmuştu ve üzerinde beklentiden kaynaklanan bir gerginlik vardı. Bana değil de yanıma bakıyordu, Charlie’ye. “Sensin,” dedim. Parmağıyla susmamı işaret edip elinde su dolu bir turşu kavanozu tutmakta olan kardeşime baktı. Kavanozun dibinde siyah taneciklerden oluşmuş dönmekte olan bir şeytan külahı vardı. Kızın elinin boğumlarının, daha önce olduğu gibi, zehre bulaşmış olduğunu fark ettim; Charlie kavanozu dudaklarına götürdüğünde kavanoza elimle vurup yere düşürdüm. Kavanoz kırılmadı, çamura saplandı. İçindeki su toprağa aktı ve kız bana somurttu. “Neden yaptın bunu?” diye sordu.</p>

<p>“Seninle bana daha önce söylediğin şey hakkında konuşmak istiyordum,” dedim.</p>

<p>Gizlice kavanoza bakarak, “Sana daha önce söylediğim ne hakkında?” diye sordu.</p>

<p>“Korunan bir adam olduğumu söylemiştin, hatırlıyor musun?”</p>

<p>“Hatırlıyorum.”</p>

<p>“Söyler misin lütfen, hâlâ korunuyor muyum?”</p>

<p>Bana baktı ve yanıtı bildiğini anladım, fakat bir şey demedi.</p>

<p>“Nereye kadar korunuyorum?” diye ısrar ettim. “Her zaman korunacak mıyım?”</p>

<p>Ağzını açtı ve kapattı. Başını salladı. “Sana söylemeyeceğim.” Dönüp giderken elbisesinin eteği bir çark oluşturdu. Ona fırlatmak için bir taş arandım fakat yoktu yakınımda bir taş. Charlie çamurun içinde duran kavanoza bakıyordu hâlâ. “Feci susadım,” dedi.</p>

<p>“Seni öldürmek istedi,” dedim ona.</p>

<p>“Ne, o mu?”</p>

<p>“Daha önce bir köpeği zehirlediğine tanık oldum.”</p>

<p>“Ne güzel kızdı. Neden böyle bir şey yapsın?”</p>

<p>“Sırf kötülüğünden, aklıma başka bir şey gelmiyor.”</p>

<p>Charlie gözlerini kısıp pembe gökyüzüne baktı. Başını yere koyup gözlerini kapattıktan sonra, “Ya, dünya?” dedi. Sonra güldü. Birkaç dakika sonra uyuyordu.</p>

<p class="bosluk1"></p>

<p class="right">II. ARANIN SONU</p>
</body>
</html>