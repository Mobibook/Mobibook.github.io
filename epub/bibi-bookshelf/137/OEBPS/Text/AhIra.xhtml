<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<p class="n"><span style="font-size:1.5em">Ahıra girdiğimde kamburu çıkmış, çarpık bacaklı, çilli</span> ve kel ahırcıyı Tub’ın gözünü incelerken buldum. Yanında durdum ve beni başıyla selamladıktan sonra, “Olağanüstü iyi huylu bir hayvan,” dedi.</p>

<p>“Gözü nasıl?” diye sordum.</p>

<p>“Ben de bunu konuşmak istiyordum seninle. Bu gözün alınması gerekiyor.” işaret edip, “İki kapı aşağıda bir veteriner var,” dedi. Böyle bir işlemin bana kaça patlayacağını sordum. “Yirmi beş dolar civarında tahminimce. Adamla konuşman gerek, fakat o civarda olacağını biliyorum.”</p>

<p>“Atın kendisi yirmi beş dolar etmez. Bir göz bana beş dolardan daha fazlaya patlamamalı.”</p>

<p>“Ben beş dolara çıkarırım,” dedi.</p>

<p>“Sen mi? Daha önce yaptın mı?”</p>

<p>“Bir ineğe yaptıklarına tanık olmuştum.”</p>

<p>“Nerede yapacaksın?”</p>

<p>“Ahırın döşemesinde. Ona laudanum verip uyutacağım; acı hissetmeyecek.”</p>

<p>“Tamam da gözü nasıl çıkaracaksın?”</p>

<p>“Kaşıkla,” dedi başını sallayarak. “Steril bir kaşıkla tabii ki. Gözü çıkardıktan sonra tendonları makasla keseceğim — ineğe öyle yapmışlardı. Sonra veteriner göz çukurunu tuvalet ispirtosuyla doldurmuştu. Bu ineği uyandırdı! Veteriner laudanumun yeterli gelmediğini söylemişti. Senin atına bol veririm.”</p>

<p>Tub’ın yüzünü okşayarak, “Gözünü çıkarmaktansa ona verebileceğim bir ilaç yok mu? Yarı kör olmadan da işi yeterince zor zaten.”</p>

<p>“Tek gözlü bir at binicisine pek yarar sağlamaz,” dedi ahırcı bana katılarak. “Yapabileceğin en akıllıca iş onu kasaba satmak olur. Arka tarafta satılık atlarım var. Bakmak ister misin? İyi fiyat veririm sana.”</p>

<p>“Gözünü çıkaralım. Yolumuz uzun değil, tek gözle de işimi görür belki.”</p>

<p>Bakıcı ameliyat için aletlerini toplayıp yere, Tub’ın hemen yanına serdiği yorganın üstüne koydu. Su ve laudanum dolu seramik bir çanak getirdi; Tub suyu içerken bakıcı beni yana çekti. “Bacakları çarpılmaya başladığında benimle birlikte itmeni istiyorum,” diye fısıldadı, bir sır verir gibi. “Yorganın tam üstüne yığılmasını istiyoruz, anladın mı?” Anladığımı söyledim ve birlikte durup ilacın etkisini göstermesini bekledik. Uzun sürmedi, hatta o kadar hızlı oldu ki hazırlıksız yakalandık: Tub’ın başı düştü ve ahırcı ile bana doğru sendeleyip bizi ahırın suntadan yapılma duvarına yapıştırdı. Bakıcı atın ağırlığının altında çılgına döndü; yüzü kıpkırmızı kesildi, küfrederek iterken gözleri pörtledi. Hayatı için kaygılanmıştı ve kendimi ona gülerken buldum, en ufak bir haysiyet duygusu taşımadan bala düşmüş sinek gibi kıvranıyordu. Bakıcı benim gamsızlığım karşısında önce utandı, sonra öfkelendi; daha da çılgınca debelenmeye başladı. Adamın bayılacağı ya da yaralanacağı korkusuyla uzanıp Tub’ın gerisine var gücümle bir tokat indirdim; gözlerini kırpıp bizden uzaklaştı. Bakıcı, “İt, lanet olsun, it!” diye bağırdı. Gülmemi bastırıp bütün ağırlığımı Tub’ın kaburgalarına ve karnına dayadım. Tub dengesini bulmaya çabalarken onu ahırın karşı duvarına kadar ittik, duvara çarpıp suntayı çatlattı. Tub duvardan geri gelip yere yığılırken bakıcı beni elimden tutup kenara çekti. Tub’ın başı tam yorganın üzerindeydi, kendinden geçmişti. Bakıcı soluk soluğa ve ter içinde kalmıştı. Sıkılı yumruklarını kalçalarına dayamış bana nefretle bakıyordu. “Sizi bu kadar eğlendiren şeyin ne olduğunu sorabilir miyim, efendim?” Karşımda öyle bir kızgınlıkla duruyordu ki tekrar gülmemek için zor tuttum kendimi. Pişmanlık dolu bir tonla, “Çok özür dilerim. Halimiz bana gülünç geldi,” dedim.</p>

<p>“Bir at tarafından ezilmenin nesi gülünç?”</p>

<p>“Güldüğüm için özür dilerim,” dedim tekrar. Konuyu değiştirmek için Tub’ı işaret ederek, “Yine de tam isabet. Yorganın tam ortasında,” dedim.</p>

<p>Başını sallayıp alçak sesle inledi, gırtlağında balgam oluştu. “Küçük bir ayrıntıyı hesaba katmazsak,” dedi. “Yanlış tarafının üstünde yatıyor! Nasıl ulaşacağım gözüne?” Balgamı yere tükürüp seyretti. Uzunca bir süre seyretti. Ne düşünüyordu acaba? Bakıcının güvenini tekrar kazanmayı denedim, Tub’ın iyiliği için, çünkü ihtiyarın bu denli hassas bir ameliyatı öfkeli bir ruh haliyle yapmasını istemiyordum.</p>

<p>Ahırın arka tarafında birkaç metre uzunluğunda bir ip vardı, ipi alıp çekmeyi düşünerek Tub’ın bileklerine bağladım. Bakıcı ne yapmaya çalıştığımın farkındaydı fakat bana yardım etmedi, onun yerine sigara sarmaya koyuldu. Bunu büyük bir ciddiyetle yaptı, bütün dikkatini gerektiriyormuş gibi. Tub’ın bileklerini bağlamak beş dakikamı aldı. Bu süre zarfında bakıcıyla tek kelime konuşmadık. Huysuzluğunu fazla uzattığını düşünüp ona kızmaya başlamıştım ki elinde ikinci bir sigarayla bana doğru geldi, benim için sarmıştı. “Külünü samanlara silkme, olur mu?” Ahırın tepesinden tek bir makara sarkıyordu; iki kat ipi milinden geçirdik, üst üste, ikimiz birden asılınca zor olmadı Tub’ı çevirmek. Birlikte çalışıp sigara içtikten sonra bakıcıyla arkadaş olduk yine. Biliyordum neden öfkelendiğini. Gülmemi anlayamıyordu. Fakat çok farklı iki insandık ve benim gülünç bulduğum pek çok şey başkalarını sıkabilir.</p>

<p>Tub yerde baygın yatıyordu. Ahırcı mutfakta bir tencere kaynar suyun içinde bulunan kaşığı almaya gitti. Yanmamak için kaşığı bir elinden ötekine geçirerek ahıra döndü. Ellerinin kir içinde olduğunu fark ettim, fakat ittifakımız o denli hassastı ki bir şey söylemeye cesaret edemedim. Soğutmak için kaşığa üfledikten sonra bana talimat verdi: “Hayvanın arkasında durma. O ineğin yaptığı gibi birden kendine gelirse çiftesi sonun olabilir.” Kaşığı hayvanın göz çukuruna soktu ve tek bir bilek hareketiyle gözü yuvasından çıkardı. Tub’ın burun kemiğinin üzerinde duruyordu, iri, çıplak, parlak ve anlamsız. Bakıcı gözü tutup tendonu germek için kendine doğru çekti; tendonu paslı bir makasla kestikten sonra kalan kısmı tekrar göz çukurunun içine fırladı. Ahırcı gözü avucunda tutarak koyabileceği bir yer bakındı. Benden tutmamı istedi, reddettim. Gözle birlikte gitti. Döndüğünde göz yanında değildi. Bana onu ne yaptığını söylemedi, ben de sormadım.</p>

<p>Ahırcı kahverengi bir cam şişe aldı, kapağını açıp içindeki sıvıyı Tub’ın göz çukuruna doldurdu, ispirto çukurdan taşıncaya kadar. Dört-beş saniye sonra Tub başını geriye attı, tiz bir kişneme çıkararak ahırın arka duvarını çifteledi. Omurgasını ileri geri oynattıktan sonra bacaklarının üstünde doğruldu; soluk soluğa, sersemlemiş ve bir gözü eksik. Ahırcı, “Onları anında uyandırışına bakılırsa korkunç yakıyor olmalı. Bol miktarda laudanum koydum üstelik!”</p>

<p>O arada Charlie içeri girmişti, sessizce arkamızda duruyordu. Bir torba fıstık almıştı, kabuklarını kırıp yiyordu. “Tub’ın nesi var?”</p>

<p>“Gözünü çıkardık,” dedim. “Ya da bu adam çıkardı.” Kardeşim gözlerini kıstı ve irkildi. Fıstık torbasını bana uzattı, bir avuç aldım. Torbayı ahırcıya uzattı, sonra adamın uzattığı parmaklarının kaygan olduklarını fark edip torbayı geri çekti. “Ben avucuna biraz döksem nasıl olur?” diye sordu. Bakıcı payını almak için avucunu açtı. Üç adam üçgen oluşturmuş fıstık yiyorduk. Ahırcının fıstıkları olduğu gibi yemekte olduğunu fark ettim, kabuğuyla birlikte. Tub yan tarafta durmuş titrerken yanağından aşağı ispirto akıyordu. Sonra işemeye başladı ve ahırcı fıstığı ağzında çatırdatarak bana döndü. “Beş doları bu gece ödeyebilirsen çok işime yarar,” dedi. Ona madeni bir beş dolar verdim. Tulumunun iç kısmına iğnelenmiş keseye koydu. Charlie Tub’ın yanına gidip boş göz çukuruna baktı. “Bunu bir şeyle doldurmak gerek,” dedi.</p>

<p>“Hayır,” dedi bakıcı. “Temiz hava ve ispirtoyla yıkamak en iyisi.”</p>

<p>“Bakması hoş değil.”</p>

<p>“Bakma öyleyse.”</p>

<p>“Kendime hâkim olamayabilirim. Yamayla örtemez miyiz?</p>

<p>“Temiz hava ve ispirto,” dedi bakıcı.</p>

<p>“Ne zaman yola çıkmaya hazır olur?” diye sordum.</p>

<p>“Ne kadar uzağa gideceğinize bağlı.”</p>

<p>“Sacramento’nun doğusundaki nehir kazılarına gidiyoruz.”</p>

<p>“Feribotla mı gideceksiniz?”</p>

<p>“Onu bilmiyorum. Charlie?”</p>

<p>Charlie ahırda gezinip kendi kendine gülümsüyordu. Cana yakınlığına ve neşesine bakılırsa birkaç kadeh daha içmişti. Her neyse, sorumu duymadı, ben de tekrarlamadım. “Muhtemelen feribotla gideceğiz.”</p>

<p>“Ne zaman gitmeyi planlıyorsunuz?”</p>

<p>“Yarın, sabah.”</p>

<p>“Kazı yerine vardığınızda gece dışarıda mı uyuyacaksınız?”</p>

<p>“Evet.”</p>

<p>Bakıcı bunu düşündü. “Çok erken,” dedi.</p>

<p>Tub’ın yüzünü okşadım. “Uyanık görünüyor.”</p>

<p>“Yapamaz demiyorum. Dayanıklı bir at. Fakat benim atım olsa onu bir haftadan önce yola koşmazdım, en az.”</p>

<p>Charlie gezintisinden döndü, ondan biraz daha fıstık istedim. Torbayı ters çevirdi. Boş. “Kasabanın en pahalı restoranı hangisi?” diye sordu bakıcıya. Bakıcı soru karşısında ıslık çaldı, aynı anda alnını ve hayalarını kaşıdı.</p>
</body>
</html>