<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<p class="n"><span style="font-size:1.5em">Döndüğümüzde Tub bıraktığımız yerde değildi. O kadar</span> güçsüzdü ki bağlamayı akıl edememiştim, ve biz yokken kalkıp gitmişti. Kampımızı çevreleyen alçak tepenin öte yamacına giden patikadaki tozlu kan izlerini takip ettim; tepenin öte yamacı çok dikti ve aşağı yuvarlanmış, kendi ağırlığıyla elli metre sürüklendikten sonra büyük bir Sekoya ağacına toslayıp durmuştu. Bacakları soysuz bir biçimde gökyüzüne doğru kalkmışlardı ve içimden, insanlara ait hayvanlar ne kadar zavallı hayatlar yaşıyorlar, diye geçirdim. Çetin bir acı, dayanıklılık ve anlamsızlık sınavıydı. Ona bakmak için aşağı inmeyi düşündüm, çünkü hâlâ soluk alıyorsa kafasına bir mermi sıkmak gerekirdi. Fakat hiç hareket etmemesinden ölmüş olduğunu anladım ve dönüp uzaklaştım. Kampa vardığımda Charlie cephanesini stokluyordu.</p>

<p>Tub’ın ölümü Charlie’nin hiddetinin dinmesine vesile oldu. Benim için kaygılanıyor, yüreklendirici sözler söylüyordu. Yarı yarıya yeni bir at satın alma sözü verdi. Nimble kadar, belki ondan da sağlıklı bir at. Beni avutmasına izin verip ağırbaşlı ve düşünceli bir tavır sergiledim, fakat doğrusunu söylemek gerekirse Tub’ın göçmüş olmasından o kadar da büyük bir üzüntü duymuyordum. O gittikten sonra ona duyduğum şefkat de onunla birlikte gitmişti ve onsuz yeni hayatıma başlamak için sabırsızlanıyordum. İyi kalpli, iyi huylu bir hayvandı fakat benim için ciddi bir külfet oluşturmuştu; birbirimize göre değildik. Aylar sonra onu düşünüp duygulanacaktım, ve bu duyguyu bugün de taşıyorum, fakat öldüğünde sadece sırtımdan bir yük kalktığını hissettim.</p>

<p>“Hazır mısın?” diye sordu Charlie.</p>

<p>Başımı sallayarak hazır olduğumu belirttim. Yanıtı bilmeme rağmen sordum: “Nasıl bir yöntem kullanacağız?”</p>

<p>“Şiddet kullanmaktan başka yol yok, kardeşim.”</p>

<p>“İsteseydik ikisini de öldürebileceğimizi biliyor olsalar gerek.”</p>

<p>“Sen müdahale etmeseydin öldürecektim de.”</p>

<p>“Fakat onlar bunu bilmiyor, onların açısından öldürmeyi seçmedik.” Charlie yanıt vermeyince, “Kampa silahsız, ellerimiz havada girsek?” diye önerdim çekinerek.</p>

<p>“Bu soruya yanıt verecek kadar saygı duymuyorum.”</p>

<p>“Bütün olasılıkları gözden geçirmeyi umuyorum.”</p>

<p>“İki olasılık var. Ya onları rahat bırakırız ya da tekrar ziyaret ederiz. Tekrar ziyaret edersek güç kullanmamız gerekecek. Warm’un sakarlığı olmasaydı bizi öldüreceklerdi, bu sefer hiç tereddüt etmeyeceklerdir. Morris de silahlı olacak ve aramızda bir konuşma geçmeyecek.”</p>

<p>“Fakat Mayfield’e dönecek olsak,” diye söze başladım. “Onu daha önce konuştuk,” dedi Charlie, beni keserek. “Gitmek istiyorsan git, fakat yeni bir at satın almak için Sacramento’ya yürümen gerecek. Karar senin. Sen olsan da olmasan da ben bu işi bitirmeye kararlıyım.”</p>

<p>O anda Charlie ile gitmeye karar verdim. Haklı, diye geçirdim içimden. Kamplarına barışçıl bir şekilde girmeye çalışmıştık, fakat bizi kabul etmemişlerdi. Ağabeyimden ancak bu kadar merhamet göstermesini bekleyebilirdim, ayrıca Işık Nehri’ni görme fırsatı ikimiz için de geri çeviremeyeceğimiz kadar cazipti. Charlie’nin kararına ilişkin düşüncelerim bunun hayatımın sonuna kadar olmasa da en azından kestirilebilir geleceğimde benim için son kan dökme olacağı biçimindeydi. Bunu Charlie’ye söylediğimde beni rahatlatıyorsa bu düşünceye sarılmamı söyledi. “Fakat,” dedi, “Commodore’u unutuyorsun.”</p>

<p>“Oo, evet. Onu hallettikten sonra o zaman.”</p>

<p>Charlie durakladı. “Commodore’un ölümünden sonra da birkaç kişiyi öldürmek zorunda kalacağız muhtemelen. Suçlamalar, hesaplaşmalar, o tür şeyler. Hayli kanlı olabilir hatta.”</p>

<p>Öyleyse bu zamanımın son öldürme <i>çağı</i> olacak, diye geçirdim içimden.</p>

<p>“Karanlık çöküyor,” dedi Charlie. “Hemen harekete geçmeliyiz, geri çekilmeyi planlıyor olabilirler. Uzun yoldan inebiliriz tepelerine, doğudaki yamaçtan. Çok kolay olacak, göreceksin.” Ateşin üzerine işemeye başladı. Sönmekte olan alevlerin ışığının yanaklarının ve çenesinin üzerinde titreştiğini gördüm. Keyfi yerindeydi. Charlie en çok yapacak bir işi olduğunda mutlu olurdu.</p>
</body>
</html>