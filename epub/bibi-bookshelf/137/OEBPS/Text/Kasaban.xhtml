<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<p class="n"><span style="font-size:1.5em">Kasabanın en güneyinde esintili ve eğik bir otele</span> yerleştik. Boş tek oda vardı, Charlie ile aynı odayı paylaşmak zorunda kaldık, oysa genellikle ayrı odalarda kalırız. Leğenin önüne oturup diş fırçamla diş tozumu çıkardım. Onları daha önce görmemiş olan Charlie bana ne yaptığımı sordu. Fırçanın doğru kullanımını izah edip uygulamalı olarak gösterdikten sonra çenelerimi birbirine çarpıp derin bir soluk aldım. “Ağzı gerçekten ferahlatıyor,” dedim.</p>

<p>Charlie bir süre düşündükten sonra, “Ben sevmedim,” dedi. “Abesle iştigal olduğunu düşünüyorum.”</p>

<p>“istediğini düşünebilirsin. Bizim Doktor Watts fırçayı düzenli olarak kullanırsam dişlerimin hiçbir zaman çürümeyeceğini söyledi.”</p>

<p>Charlie kuşkulu tavrını sürdürdü. Bana köpük dolu ağzımla kuduz bir canavarı andırdığımı söyledi. Her gün birkaç dakikalığına kuduz bir canavarı andırmayı hayatım boyunca kuduz bir canavar gibi kokmaya yeğleyeceğimi söyledim, bu da diş fırçası konuşmasını sonlandırdı. Watts’tan söz açmam ona çaldığımız uyuşturucu ilacı hatırlattı. Eyer çantasından şişeyi ve şırıngayı çıkardı. Kendi üzerinde denemek istediğini söyledi. Yanağına hatırı sayılır bir doz zerk edişini seyrettim. İlaç etkisini gösterdikten sonra yanağını çimdikleyip sıkmaya başladı. “Allah benim belamı versin,” dedi. Benden onu tokatlamamı istedi. Dediğini yaptım, ama hafifçe.</p>

<p>“Hiçbir şey hissetmiyorum,” dedi.</p>

<p>“Yüzün tava keki gibi sarktı.”</p>

<p>“Bir tokat daha at bana, ama daha sert,” dedi. İsteğini yerine getirdim. “Şaşırtıcı,” dedi. “Bir tokat daha at, son kez, ama bu kez var gücünle vur.”</p>

<p>Kolumu geriye atıp ona öyle bir tokat aşk ettim ki elim yandı. “Bunu hissettin ama. Saçın havalandı. Gözlerindeki acıyı gördüm.”</p>

<p>“Darbeye tepki vermiş olabilirim, fakat acı hissetmedim,” dedi hayretle. “Zeki bir adam bundan yararlanabilir.”</p>

<p>“Belki bir kasabadan ötekine gidip kasabanın öfkeli sakinlerine seni bedava tokatlama fırsatı sunabilirsin.”</p>

<p>“Ben ciddiyim. Bu şişede olanaksızı olanaklı kılan bir şey var. Bundan kâr edilebilir bir şekilde.”</p>

<p>“Bakalım etkisi geçtiğinde ne düşüneceksin mucizevi çözüm hakkında.”</p>

<p>Ağzı sarkmış, tükürüğü çenesinden aşağı ip gibi sarkmıştı. “Salyalarımı akıtıyor,” dedi, tükürüğünü emerek.</p>

<p>Omuz silktikten sonra şişeyi ve şırıngayı sakladı. Sonra yolun karşısındaki bara gitmek istediğini söyledi. Beni de davet etti, kafayı bulup kabalaşmasını seyretmeyi arzulamamakla birlikte, bükülmüş duvar kâğıdı ve esintileri ve tozu ve eski konukların kokusuyla o otel odasında bir başıma kalmak da istemiyordum. Huzursuz bir adamın ağırlığının altında ezilen karyolanın gıcırtısı bildiğim en yalnız seslerden biridir.</p>
</body>
</html>