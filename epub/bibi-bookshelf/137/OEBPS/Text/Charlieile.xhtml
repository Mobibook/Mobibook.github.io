<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<p class="n"><span style="font-size:1.5em">Charlie ile oturup tek kelime bile konuşmadan bu</span> hikâyeyi sindirmeye çalıştık. Yemek masasına gidip parmağımı yüzeyine sürttüm. Toprak tozu vardı üzerinde; titreyen elimi Charlie’ye gösterdiğimde elindeki günlüğü yana fırlatarak, “İnanıyorum,” dedi. “Hepsine inanıyorum. Commodore’un talimatları bir konuda gayet netti: Warm’u öldürmeden önce gerekirse her türlü şiddete başvurarak bana sadece ‘formül’ olarak ifade ettiği şeyi elde edecektim. Ona formülün ne olduğunu sorduğumda bunun beni ilgilendirmediğini fakat Warm’un ne olduğunu bildiğini ve formülü ele geçirdikten sonra onu hayatım pahasına korumamı söyledi.”</p>

<p>“Bunu neden bana daha önce söylemedin?”</p>

<p>“Söylememem tembihlenmişti. Hem senin için ne ifade edecekti? O kadar belirsizdi ki, ben bile üzerinde durmadım. Commodore’un talimatlarında her zaman gizemli bir belirsizlik vardır zaten. Sondan bir önceki işi hatırlıyor musun, şu adamı öldürmeden önce kör ettiğim?”</p>

<p>“Commodore mu söyledi sana bunu yapmanı?”</p>

<p>Charlie başını salladı. “Adamın nedenini anlayacağını ve öldürmeden önce onu bir süre karanlıkta oturtmamı söyledi. Bu formül işi de bunun gibi bir şeydi benim gördüğüm kadarıyla.” Yataktan uzaklaştı, pencereye gidip ellerini ensesinde kilitleyerek bayırdan yukarı baktı. Bir dakika kadar sessiz kaldıktan sonra konuştuğunda sesi ağırbaşlı ve yumuşaktı: “Commodore’un düşmanlarını haklamaktan hiçbir zaman fazla rahatsızlık duymadım. Hepsi bir şekilde aşağılık heriflerdi. Bu dünyadan birkaç zorba, merhametsiz ve şerefsiz insan eksilmiş oldu. Fakat bir adamı pratik zekâsından ötürü öldürme fikri bana iyi gelmiyor.”</p>

<p>“Bana da. Bunu senden duymak beni çok mutlu etti ayrıca.”</p>

<p>Soluğunu burnundan üfledi. “Ne yapmalıyız sence?”</p>

<p><i>“Sence</i> ne yapmalıyız?”</p>

<p>Fakat ikimiz de bilmiyorduk ne yapmamız gerektiğini.</p>
</body>
</html>