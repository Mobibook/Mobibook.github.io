<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<p class="n"><span style="font-size:1.5em">Tahayyül etmeye zamanım olmuş olsaydı, ki olmadı</span> odasını asla böyle tahayyül etmezdim. Çiçekler ve incelikler yoktu, ipek yoktu, parfüm yoktu, bir kadının dekoratif eliyle asılmış kadın eşyaları yoktu; şiir kitapları, tuvalet takımı yoktu; üzerine sıkıntılı zamanlarda ruhu yatıştıracak ya da sözcükleri ve tonlamalarıyla günlerin tekdüzeliğine katlanmayı kolaylaştıracak atasözleri işlenmiş kenarları dantelli yastıklar yoktu. Hayır, alçak tavanlı bir sığınaktan farksızdı odası; pencere yoktu ve hiç doğal ışık almıyordu. Mutfak ile çamaşırhanenin yanında olduğu için yağ, bulaşık suyu ve küflü sabun kokuyordu. Yüzümdeki ifadeyi görmüş olmalıydı, çünkü utandı ve yavaşça odasını beğenmediğimi söyledi; bu da tabii ki beni odasını methetmeye itti. Ona odanın insana güven verdiğini ve fevkalade özel bulduğumu söyledim. Bana sözlerimin kibarca fakat gereksiz olduğunu söyledi. Odanın eksikleri vardı, bunu biliyordu, fakat sadece bir süre daha katlanmak zorundaydı, çünkü altın arayıcıları sayesinde işleri çok iyi gitmeye başlamıştı. “Altı ay daha, ondan sonra bu otelin en güzel odasına taşınacağım.” Bu son cümleyi söyleyiş biçiminden bunun onun için önemli bir hedef olduğunu anladım.</p>

<p>“Altı ay uzun zaman,” dedim.</p>

<p>“Daha azı için daha çok beklediğim oldu.”</p>

<p>“Bu süreci senin için hızlandırabilseydim keşke.”</p>

<p>Buna kafa yordu bir süre. “Bir yabancıya söylenecek ne tuhaf bir şey,” dedi.</p>

<p>Sonra beni çam ağacından yapılma küçük bir masaya yönlendirip önüme bir ayna koydu. Aynada aşırı geniş yüzüm belirdi ve her zamanki şaşkınlık ve acıma karışımıyla inceledim. Kız bana bir makas getirdi. Makası alıp bıçaklarını ısıtmak için avuçlarımın arasında tuttum. Kendimi çalışırken görebilmek için aynayı hafifçe eğdim, düğümlenmiş dikişi kestim ve siyah ipi ağzımdan çekmeye başladım. Acımadı fakat biraz yaktı, eline ip sürtüldüğünde olduğu gibi. Dikişleri çıkarmak için henüz erkendi ve ip kanla kaplanmıştı. İp parçalarını ayağımın dibine istifledim ve daha sonra yaktım, çünkü kokusu dayanılır gibi değildi. Bu işlemi bitirdikten sonra kıza yelek cebimde bulunan yeni diş fırçamı ve diş tozunu göstermeyi önerdim. Çok heyecanlandı, çünkü yakın zamanda o da bu yöntemi kullanmaya başlamıştı, dişlerimizi birlikte fırçalayalım diye fırçasını almaya koştu. Sonra ağızlarımız köpük dolu leğenin başında durup gülümseyerek dişlerimizi fırçaladık. Bitirdikten sonra ikimizin de ne diyeceğimizi bilmediği tuhaf bir an yaşadık; yatağına oturduğumda çıkmak istermiş gibi kapıya bakmaya başladı.</p>

<p>“Gel yanıma otur,” dedim. “Seninle konuşmak istiyorum.”</p>

<p>“İşime dönmem gerekiyor.”</p>

<p>“Ben de bu otelin müşterisi değil miyim? Beni eğlendirmelisin, yoksa ticaret odasına şikâyet mektubu yazarım.”</p>

<p>“Pekâlâ,” dedi gülümseyerek. Elbisesini elleriyle toplayıp oturduktan sonra, “Neye dair konuşmak istiyorsun?” diye sordu.</p>

<p>“Dünyadaki her şeye dair. Şu mektup hakkında konuşmaya ne dersin? Seni gülümseten mektuptan söz ediyorum. Ailende hasta olan kim?”</p>

<p>“Kardeşim Pete. Göğsünü katır tepti, ama iyileşmekte olduğunu yazdılar. Annem toynak izinin rahatlıkla fark edildiğini söylüyor.”</p>

<p>“Talihi varmış. Çok onursuz bir ölüm olurdu.”</p>

<p>“Ölüm ölümdür.”</p>

<p>“Yanılıyorsun. Çeşit çeşit ölüm var.” Parmaklarımla saymaya başladım. “Çabuk ölüm, ağır ölüm. Erken ölüm, geç ölüm. Cesur ölüm, korkak ölüm.”</p>

<p>“Neyse, güçsüz düşmüş. Ona mektup yazacağım. Gelip bana yardım etmesini isteyeceğim.”</p>

<p>“Yakın mısınız kardeşinle?” diye sordum.</p>

<p>“İkiziz,” dedi. “Aramızda her zaman güçlü bir bağ olmuştur. Bazen onu düşünürüm ve benimle aynı odada olduğunu hissederim. Onu katır teptiği gece göğsümün üzerinde kırmızı bir lekeyle uyandım. Bu insana tuhaf gelebilir.”</p>

<p>“Evet, öyle.”</p>

<p>“Uykumda kendime vurmuş olmalıyım,” diye izah etti.</p>

<p>“Oo.”</p>

<p>“Yukarıdaki adam ağabeyin mi gerçekten?”</p>

<p>“Evet.”</p>

<p>“İkiniz çok farklısınız, değil mi? O kötü değil, sanmıyorum. İyi olamayacak kadar tembel sanki.”</p>

<p>“İkimiz de iyi değiliz, fakat onun tembel olduğu doğru. Çocukken annem ağlayıncaya kadar yıkanmazdı.”</p>

<p>“Annen nasıl biri?”</p>

<p>“Çok zekiydi, ve çok hüzünlü.”</p>

<p>“Ne zaman öldü?”</p>

<p>“Ölmedi.”</p>

<p>“Fakat <i>zekiydi</i> dedin.”</p>

<p>“Demek istediğim — bizi görmeyi reddediyor, doğrusunu bilmek istersen. Yaptığımız işten hoşnut değil ve kendimize farklı bir iş buluncaya kadar bizimle konuşmayacağını söylüyor.”</p>

<p>“Ne iş yapıyorsunuz?”</p>

<p>“Eli ve Charlie Sisters kardeşleriz biz.”</p>

<p>“Oo,” dedi. “Oo, Tanrım.”</p>

<p>“Babam öldü. Öldürüldü ve öldürülmeyi hak ediyordu.”</p>

<p>“Pekâlâ,” dedi, ayağa kalkarak.</p>

<p>Elini tuttum. “Adın ne? Hâlihazırda bir erkeğin olsa gerek? Var mı yok mu?” Fakat kapıya doğru gidip hemen işine dönmesi gerektiğini söyledi. Ayağa kalkıp yanına gittim, bir öpücük çalıp çalamayacağımı sordum, lâkin bir kez daha acelesi olduğunu iddia etti. Benim için ne hissettiğini söylemesi için ısrar ettim, bir şey hissediyorsa şayet. Beni yeterince tanımadığını söyledi ve daha ufak tefek erkeklerden hoşlandığını itiraf etti, benim kadar iri olmayan erkeklerden en azından. Bunu bana zulmetmek için söylemiyordu, yine de sözcükleri yüreğime hançer gibi saplandı ve o gittikten sonra uzunca bir süre aynanın karşısında durup profilimi, bu erkekler ve kadınlar dünyasında nasıl göründüğümü inceledim.</p>
</body>
</html>