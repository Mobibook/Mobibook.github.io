<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<p class="n"><span style="font-size:1.5em">Reginald Watts’ın hikâyesi her türden başarısızlık ve</span> felaketi içeren talihsiz bir hikâyeydi, fakat hayat hikâyesini hiçbir burukluk ya da pişmanlık duymadan anlatıyor, hatta attığı yanlış adımlardan gülerek söz ediyordu: “Ticarette başarısız oldum, suç girişimlerimde başarısız oldum, aşkta başarısız oldum, dostlukta başarısız oldum. Aklına gelebilecek her şeyde başarısız oldum. Bir şey söyle. Herhangi bir şey” </p>

<p>“Tarım,” dedim.</p>

<p>“Buranın yüz elli kilometre kuzeydoğusunda şeker pancarı çiftliğim vardı. Tek kuruş para kazanamadım. Bir şeker pancarı bile göremedim diyebilirim. Korkunç bir başarısızlık. Başka bir şey söyle.”</p>

<p>“Taşımacılık.”</p>

<p>“Mississippi’de fahiş fiyatlara bir aşağı bir yukarı mal taşıyan yandan çarklı bir buharlı gemiye ortak oldum. Benim paramla yaptığı ikinci seferinde battı ve nehrin dibini boyladı. Benim masraflardan birkaç dolar tasarruf etme parlak fikrim yüzünden gemiyi sigorta ettirmemiştik. Ayrıca ortakları geminin adını biraz hafiflik koktuğunu düşündüğüm <i>Cezayir Menekşesinden, Kraliçe Arıya,</i> değiştirmeye ikna etmiştim. Başarısızlığın daniskası. Ortaklarım, yanılmıyorsam, beni linç edeceklerdi. Ön kapıma bir intihar notu astım ve kasabayı dörtnala terk ettim, utanç içinde. İyi de bir kadın bıraktım ardımda. Hâlâ düşünürüm onu, aradan onca yıl geçmesine rağmen.” Doktor bir an duraklayıp başını salladı. “Başka bir şey söyle. Hayır, söyleme. Yoruldum bunu konuşmaktan.”</p>

<p>“Ben de öyle,” dedi Charlie. Köşede oturmuş gazete okuyordu.</p>

<p>“Burada işlerin yolunda gidecekmiş gibi görünüyor, Doktor.”</p>

<p>“Pek sayılmaz,” dedi. “Sen son üç haftadaki üçüncü hastamsın. Dünyanın bu bölgesinde ağız hijyeni pek önemsenmiyor anlaşılan. Hayır, dişçilikte de başarısız olmayı bekliyorum. İki ay sonra kendimi kapıda bulacağım ve banka kredimi kesecek.” Yanağıma uzun, iğnesinden sıvı damlayan bir şırınga yaklaştırdı. “Bu canını yakacak, evlat.”</p>

<p>“Ah!” dedim.</p>

<p>“Dişçilik eğitimini nerede aldın?” diye sordu Charlie.</p>

<p>“Çok saygın bir kurumda,” diye yanıt verdi. Fakat pek haz etmediğim bir sırıtış belirdi dudaklarında.</p>

<p>“Birkaç yıllık bir eğitim söz konusu anladığım kadarıyla,” dedim.</p>

<p>“Yıl mı?” dedi Watts, ardından bir kahkaha attı.</p>

<p>“Ne kadar öyleyse?”</p>

<p>“Benim için mi? Sinir tablosunu ezberlemek ne kadar zamanını alırsa o kadar. O budalaların bana krediyle bu aletleri göndermeleri ne kadar sürdüyse o kadar.” Charlie’ye baktım, fakat omuz silkip gazeteyi okumaya döndü. Şişi kontrol etmek için elimi yanağıma götürdümde yüzümde hiç his olmadığını keşfedince şaşırdım.</p>

<p>“Şahane bir şey, değil mi?” dedi Watts. “Ağzındaki bütün dişleri çeksem bile en ufak bir acı hissetmezsin.”</p>

<p>Charlie gazetenin üzerinden baktı. “Hiçbir şey hissetmiyor musun gerçekten?” Başımı sallayınca Watts’a, “Bundan nasıl tedarik edebiliriz?” diye sordu.</p>

<p>“Meslekte değilsen edemezsin.”</p>

<p>“Bizim meslekte de çok işe yarayabilir. Bize biraz satmaya ne dersin?”</p>

<p>“Fıçıyla vermiyorlar bunu,” dedi Watts.</p>

<p>“İyi para öderiz.”</p>

<p>“Korkarım ki yanıtım hayır.”</p>

<p>Charlie bana boş boş baktı, sonra yüzü gazetenin arkasına kayboldu.</p>

<p>Watts yanağımı üç farklı yerden yardı ve renkli sıvılar aktı. Başımda bir şişlik kaldı fakat Watts onun kendiliğinden ineceğini, işin zor kısmını atlattığımı söyledi. İki sorunlu dişimi çekti ve acısız şiddetinin karşısında güldüm. Charlie rahatsız oldu ve yolun karşısındaki bara gitti.</p>

<p>“Ödlek,” diye bağırdı arkasından Watts. Deliği dikip ağzımı pamukla doldurduktan sonra beni mermerden bir leğene götürdü ve tahta saplı diş fırçasını gösterdi. “Diş fırçası,” dedi. “Bu dişlerini temiz, soluğunu hoş tutacaktır. Nasıl yaptığıma bak.” Doktor fırçanın nasıl kullanılması gerektiğini gösterdikten sonra yüzüme nane kokulu hava üfledi. Bana kendininkinin aynısı bir diş fırçasıyla nane köpüğü üreten bir paket diş tozu verdi ve benim olduklarını söyledi. Buna karşı çıktım fakat üreticinin hediyesi olduklarını itiraf etti. Dişlerin çekimi için ona iki dolar verdim. Karşılıklı yarar sağlayan işlemi kutlamak için bir şişe viski çıkardı. Adamı her şeye rağmen büyüleyici bulmuştum, bu yüzden Charlie elinde silahıyla içeri dalıp namluyu adama doğrulttuğunda vicdanım sızladı. “Seninle pazarlık etmeye çalıştım,” dedi, yüzü viskiden kızarmış.</p>

<p>“Başka nede başarısız olacağım acaba?” dedi Watts.</p>

<p>“Bilmiyorum, umurumda da değil. Eli, uyuşturucu ilacı ve şırıngaları al. Watts, bana bir ip bul, çabuk. Bir numara çekmeye kalkışırsan beynine bir delik açmakta hiç tereddüt etmem.”</p>

<p>“Bazen beynimde hâlihazırda bir delik varmış gibi hissediyorum,” dedi Watts. Sonra bana dönüp, “Para ve refah arayışı beni yıldırdı. Dişlerine iyi bak, evlat. Ağız sağlığına önem ver. O zaman sözcüklerin ağzından çok daha tatlı çıkar, öyle değil mi?”</p>

<p>Charlie, Watts’ın kulağına bir tane çaktı, bu da konuşmanın sonu oldu.</p>
</body>
</html>