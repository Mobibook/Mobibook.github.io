<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<p class="n"><span style="font-size:1.5em">Ömrümde Bay Mayfield’in Mayfield kasabasında bir</span> otelde bulunan donanımlı salonunda gördüğüm kadar çok post, baş, pamukla doldurulmuş atmaca ve baykuşu bir arada görmedim. Otelin adının Mayfield olduğunu öğrendiğimde de hiç şaşırmadım. Adamın kendisi masada, puro dumanından oluşmuş bir perdenin ardında oturuyordu. Ne istediğimizi, kim olduğumuzu ve nereden geldiğimizi bilmediği için elimizi sıkmak için yerinden kalkmadığı gibi selam dahi vermedi. Sürekli başına vurulan oğlanın tarifine uygun dört avcı iki yanında duruyorlardı. Bu devasa adamlar bize kendilerinden emin bir biçimde üstten bakıyor, en ufak bir kaygı belirtisi göstermiyorlardı. Korkusuz ve aptal izlenimi uyandırdılar bende, kıyafetleri de saçmalık derecesinde abartılıydı; üzerleri kürkten, deriden, kemerden, silahtan ve bıçaktan geçilmiyordu. İçimden bu kadar yüke rağmen nasıl böyle dik durabiliyorlar diye geçirdim. Saçları uzun ve tel teldi. Şapkaları bir örnek fakat o güne dek görmediğim türdendi: Kenarları geniş ve sarkık, tepesi uzun ve sivri. Kıyafetlerinin tuhaflığına rağmen birbirlerine nasıl bu kadar benzediklerini merak ettim. Bu kıyafeti ilk olarak içlerinden biri keşfetmiş olmalıydı. Bu adam diğerlerinin onu taklit etmesinden hoşnut muydu yoksa rahatsız mıydı?</p>

<p>Mayfield’in masası hatırı sayılır büyüklükte bir çam kökünden oluşuyordu, üç metreye iki metre belki, kabuğu sağlam. Kabuğun dış halkasına dokunmak için uzandığımda Mayfield’in dudaklarından ilk sözcükler döküldü: “Yolma onu, evlat.” Elimi hemen geri çektim ve azarına boyun eğdiğim için utandım biraz. Bay Mayfield, Charlie’ye, “İnsanlar kabuğu yoluyorlar, bu da beni çıldırtıyor,” dedi.</p>

<p>“Yolmayacaktım, dokunacaktım sadece,” dedim, incinmiş tonuyla rahatsızlığımı iki katına çıkaran bir açıklama yaparak. Masanın ömrümde gördüğüm en aptal mobilya parçası olduğuna karar verdim.</p>

<p>Charlie ona dişi ayının postunu uzattı ve Mayfield’in yüzündeki hazımsızlık ifadesi ilk kez çıplak kadın göğsü gören bir çocuğun ifadesine dönüştü. “Ah!” diye haykırdı. “Ah!” Masanın üstünde biri küçük biri orta boy biri de büyük olmak üzere üç tane pirinçten zil vardı ve büyüklükleri dışında birbirlerinin aynıydılar. Mayfield küçük zili çaldı ve içeri yaşlı bir otel hizmetçisi girdi. Mayfield kadına postu arkasındaki duvara asmasını söyledi ve kadın postu tek hareketle yuvarlayıp açtı. Fakat derisini kazımadığım için odaya kırmızı yağ ve kan damlaları sıçradı. Pencere pervazına birkaç damla isabet etti ve Mayfield, kaşlarını tiksintiyle çatarak, postun temizlenmesini buyurdu. Kadın postu tekrar yuvarladıktan sonra yere bakarak dışarı çıktı.</p>

<p>Avcılar, bu arada, dişi ayıyı avlayarak namlarına gölge düşürdüğümüz için hoşnutsuz görünüyorlardı. Her an mesele çıkarmalarını bekliyordum. Bunun önüne geçmek için adlarımızı ve soyadlarımızı söyleyerek kendimi ve kardeşimi tanıttım, bu da onları susturdu. Şimdi bizden daha da nefret edecekler, ama en azından belli etmeyecekler, diye geçirdim içimden. Charlie adamları gülünç buldu ve bir şey demeden duramadı. “Siz yuvarlak görünme konusunda birbirinizle bir tür rekabet halindesiniz galiba?”</p>

<p>Mayfield güldü buna. Avcılar rahatsız bir biçimde birbirlerine baktılar. Aralarında en iri olanı, “Buranın adetlerine yabancısın,” dedi.</p>

<p>“Bir süre kalacak olsam ben de ortalıkta bir manda gibi dolanır mıydım sence?”</p>

<p>“Düşünüyor musun kalmayı?”</p>

<p>“Hayır, geçiyoruz sadece, şimdilik. Fakat bir bölgeye aşina olmayı severim, bu yüzden dönüşte beni görürsen şaşırma.”</p>

<p>“Bu dünyada hiçbir şey beni şaşırtmaz,” dedi avcı.</p>

<p>“Hiçbir şey mi?” dedi Charlie, bana göz kırparak.</p>

<p>Mayfield adamları gönderdi. Hava kararmaya başladığı için odanın aydınlatılmasını istedi. Bunu farklı bir tınısı olan orta boy zili çalarak yaptı ve odaya başka biri girdi; on bir-on iki yaşlarında Çinli bir çocuk. Çocuğun hayranlık uyandıran bir beceriyle ve hiç zaman kaybetmeden mumları tek tek yakışını seyrettik. “Hayatı buna bağlıymış gibi hareket ediyor,” dedi Charlie.</p>

<p>“Onun değil, ailesinin hayatı buna bağlı,” dedi Mayfield. “Onları Çin’den buraya getirmek için para biriktiriyor. Kız kardeşi, annesi ve babası — babası sakat anladığım kadarıyla, fakat doğrusunu isterseniz söylediklerinin yarısını anlamıyorum. Küçük piç amacına ulaşabilir ama.” Çocuk mumları yakmayı bitirdiğinde oda aydınladı. Sonra Mayfield’in karşısında durdu, ipek şapkasını çıkardı ve reverans yaptı. Mayfield alkışlayıp, “Şimdi dans et, Çinli!” dedi. Bunun üzerine oğlan çılgınca ve zarafetle dans etmeye başladı, sıcak kömürlerin üzerinde yürümeye zorlanmış birini andırıyordu. Tanık olmak istemeyeceğiniz türden bir sahneydi ve o ana kadar Mayfield hakkında bir karar vermemiş olmama rağmen mesele zihnimde çözüldü. Mayfield tekrar el çırptığında çocuk soluk soluğa ve tükenmiş bir vaziyette ellerinin ve dizlerinin üzerine çöktü. Mayfield yere bir avuç madeni para fırlattı. Oğlan paraları toplayıp şapkasının içine doldurdu. Sonra ayağa kalktı, reverans yaptı ve sessiz adımlarla odadan çıktı.</p>

<p>Kısa bir süre sonra hizmetçi kadın kızıl postla döndü, şimdi güzelce temizlenmiş ve yan yatmış bir fıçıyı andıran bir aparatın üzerine gerilmişti. Kadın ağır aparatı kapının eşiğinden içeri çekmeye başladı. Ona yardım etmek için ayağa kalkmaya yeltendim fakat Mayfield bana, biraz fazla keskin bir şekilde, oturmamı emretti. “Bırak o yapsın,” dedi. Kadın aparatı hepimiz dişi ayının tuhaf rengini inceleyebilelim diye odanın uzak köşesine sürükledi.</p>

<p>“Bu kadın bu tür işler için fazla yaşlı,” dedim.</p>

<p>Mayfield başını salladı. “O bir dinamodur. Ona daha hafif işler vermeye çalıştım, fakat duymak bile istemiyor. Ağır iş seviyor, mesele bundan ibaret.”</p>

<p>“Anlaşılır gibi değil. Belki de yabancıların asla kavrayamayacakları içsel mutluluklardan biridir.”</p>

<p>“Sen kafanı bu konuya fazla takıp canını sıkma.”</p>

<p>“Canımın sıkıldığı söylenemez.”</p>

<p>“Benim canımı sıkıyorsun ama.”</p>

<p>Charlie, “Postun bedeli ne olacak?” dedi.</p>

<p>Mayfield gözlerini bir süre benden ayırmadı, sonra Charlie’ye döndü. Masaya beş adet çift kartal fırlattı. Charlie paraları avucuna süpürdü. Paraların ikisini bana verdi, alıp cebime koydum. Parayı her zamankinden daha aptalca çarçur etmeye karar verdim. Boyunlarımıza, ruhlarımıza astığımız paralar olmasaydı nasıl bir dünya olurdu, diye geçirdim içimden.</p>

<p>Mayfield doğrulup üçüncü zili çaldı, en büyüğünü. Akabinde holden telaşlı ayak sesleri geldi ve avcıların içeri dalıp üzerimize atılacaklarını düşünerek kendimi hazırladım. Onun yerine salona fahişeler doluştu; yedi fahişe, hepsi fırfırlı ve dantelli elbiseler giymiş, hepsi sarhoş. Bizim için bir oyun sergileyip kendilerini ilgili, sevecen ve şuh kadınlar olarak tekrar yarattılar. İçlerinden biri bebek gibi konuşmayı marifet sanıyordu. Onların varlığını bunaltıcı buldum fakat Charlie gayet keyifli görünüyordu. Mayfield’e duyduğu ilgi gözlerimin önünde büyüyordu. Bu patron adama bakarken Charlie’nin geleceğinin canlı bir örneği ile karşı karşıya olduğumu idrak ettim; kuşkulu geleceğinin demeliydim, çünkü bizim geleceğimiz her zaman tehdit altındaydı. Altın arayıcısı Charlie ile Mayfield’in birbirlerini andırdıklarını söylerken haklıydı, her ne kadar Mayfield daha yaşlı, daha kilolu ve daha ayyaş olsa da. Fakat ben nasıl dükkân sahibinin düzenli yalnızlığını arzuluyorsam Charlie de heyecan ve şiddet dolu günlerini sürdürmeyi arzuluyordu; ancak artık kendi katılmayacak, her şeyi iyi silahlanmış adamlardan oluşmuş bir duvarın ardından yönetecekti. O arada kendisi balıketi kadınların ona içki koyduğu; brendi ve sapmışlıkla titreyerek histerik çocuklar gibi kıçları havada süründükleri parfümlü odalarda oturacaktı. Mayfield yeterince heyecan göstermediğimi düşünmüş olmalıydı ki gücenmiş bir tonla, “Kadınları beğenmedin mi?” diye sordu.</p>

<p>“Kadınlar güzel, teşekkür ederim.”</p>

<p>“Belki de brendidir konuşurken dudaklarının bükülmesine neden olan?”</p>

<p>“Brendi de güzel.”</p>

<p>“Burası fazla mı dumanlı yoksa? Pencereyi açayım mı? Bir yelpaze ister misin?”</p>

<p>“Her şey gayet güzel.”</p>

<p>“Ev sahibine gözlerini kısarak bakmak geldiğin yerin adetlerindendir belki.” Sonra Charlie’ye döndü. “Oregon City’ye bir kere gittim, hiç haz etmediğimi itiraf etmeliyim.” </p>

<p>“Ne işin vardı Oregon City’de?” diye sordu Charlie.</p>

<p>“Tam olarak hatırlamıyorum, biliyor musun? O gençlik günlerinde çılgınca bir fikirden ötekine koşuyordum, oraya ne amaçla gittiğimi hatırlamıyorum. Fakat Oregon City bana pahalıya patladı. Topal bir adam tarafından soyuldum. Sizde bir topallık yok, değil mi?”</p>

<p>“İçeri girişimize tanık oldun,” dedim.</p>

<p>“O esnada dikkatim başka yerdeydi.” Sonra yarı ciddi, “Kalkıp benim için topuklarınızı havada tokuşturur musunuz?” diye sordu.</p>

<p>“Buna şiddetle karşı çıkarım,” dedim.</p>

<p>“İkimizin de bacakları sağlam,” dedi Charlie.</p>

<p>“Yapmaz mısın?” diye sordu bana.</p>

<p>“Senin için topuklarımı tokuşturmaktansa ölmeyi yeğlerim.”</p>

<p>“İkinizden sevimsiz olan bu,” dedi Charlie’ye.</p>

<p>“Nöbetleşiriz,” dedi Charlie.</p>

<p>“Her neyse, seni ona yeğlerim.”</p>

<p>“Bu topal adam ne götürdü senden?” diye sordu Charlie.</p>

<p>“Yirmi beş dolar değerinde altın ve paha biçemeyeceğim sedef kabzalı bir Paterson Colt altıpatlar. Barın adı Pig-King idi. Aşina mısın? Artık orada değilse şaşmam, bu kasabalarda her şey o kadar çabuk el değiştiriyor ki.”</p>

<p>“Orada,” dedi Charlie.</p>

<p>“Beni soyan adamın kıvrık bir bıçağı vardı, küçük bir tırpanı andırıyordu.”</p>

<p>“Şu Robinson’dan söz ediyorsun sen,” dedi Charlie.</p>

<p>Mayfield doğruldu. “Ne? Adamı tanıyor musun? Emin misin?”</p>

<p>“James Robinson,” dedi Charlie, başını sallayarak.</p>

<p>“Ne yapıyorsun?” diye sordum Charlie’ye. Charlie uzanıp bacağımı çimdikledi. Mayfield mürekkep hokkasına uzanıp adamın adını not aldı.</p>

<p>“Oregon City’de mi yaşıyor hâlâ?” diye sordu soluk soluğa.</p>

<p>“Evet, orada yaşıyor. Seni soymak için kullandığı bıçağı taşımaya da devam ediyor. Topallaması geçici bir sakatlıktan kaynaklanıyordu, artık topallamıyor. Onu King’de oturmuş kimsenin gülünç bulmadığı anlamsız fıkralar anlatırken bulabilirsin.”</p>

<p>“O adamı pek çok kez düşündüm son birkaç yılda,” dedi Mayfield. Dolmakalemini kılıfına soktuktan sonra bize, “O tırpanla bağırsaklarını deşeceğim onun,” dedi, “sonra da bağırsaklarıyla asacağım.” Bu dramatik beyanattan sonra gözlerimi yuvarlamadan edemedim. Bağırsak değil yetişkin bir adamın, bir çocuğun ağırlığına bile dayanamazdı. Mayfield izin isteyip su dökmeye gitti; onun uzakta olduğu otuz saniye zarfında kardeşimle aramda fısıldaşma suretiyle şu konuşma geçti:</p>

<p>“Ne yaptığını sanıyorsun Robinson’ı böyle ele vererek?”</p>

<p>“Robinson geçen sene tifodan öldü.”</p>

<p>“Ne? Emin misin?”</p>

<p>“Tabii ki eminim. Son kasabaya gittiğimizde dul karısını ziyaret ettim. Takma dişleri olduğunu biliyor muydun? Dişlerini çıkarıp bir bardağın içine attığında kusacaktım az kalsın.” Fahişelerden biri yanından geçerken Charlie’nin çenesini gıdıkladı. Charlie gülümsedi ve şaşkına dönmüş bir şekilde, “Bu gece burada kalmaya ne dersin?” diye sordu.</p>

<p>“Ben yola çıkmaktan yanayım. Sabaha yine hasta olacaksın ve bir gün daha kaybedeceğiz. Dahası Mayfield’le belayı bulmamız an meselesi gibi.”</p>

<p>“Biri belayı bulursa bu o olacak, biz değil.”</p>

<p>“Bela beladır. Ben yola çıkmaktan yanayım.”</p>

<p>Başını salladı. “Kusura bakma, kardeşim, fakat küçük Charlie bu gece savaşa gidecek.”</p>

<p>Mayfield tuvaletten pantolonunun düğmesini ilikleyerek çıktı. “Ne bu? Ünlü Sisters kardeşlerin gizlice sır paylaşacakları aklıma gelmezdi,” dedi. Fahişeler etrafımızda kedi gibi dolanırken.</p>
</body>
</html>