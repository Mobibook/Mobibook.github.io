<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<p class="n"><span style="font-size:1.5em">Altın İnci ağır bordo kadifeyle donatılmıştı. Masaların</span> üzerine yüz mumluk avizeler asılmıştı. Masaların üstünde porselen tabaklar, ipek peçeteler ve gümüş çatal bıçak vardı. Garsonumuz fildişi tenli tertemiz bir adamdı. Gece siyahı, lacivert ipek tozluklu bir smokin giymiş, yakasına bakanın gözünü kamaştıran yakut taşından bir iğne takmıştı. Biftek ve şarap söyledik, önden de brendi istedik. Siparişimizden pek hoşnut kaldı. <i>“Çok</i> güzel,” dedi, deri kaplı sipariş defterine havalı bir biçimde not alarak. <i>“Çok, çok</i> güzel.” Parmaklarını şaklattı ve önümüze iki kristal kadeh kondu. Reverans yapıp çekildi, fakat birazdan geleceğini tahmin ettim; bütün zarafeti ve becerisiyle gelip her şeyin yolunda olup olmadığını soracaktı. Charlie brendiden bir yudum aldı, “Tanrım, gerçekten güzel.”</p>

<p>Ben küçük bir yudum aldım. O güne dek içtiğim brendilerle ilgisi yoktu. Brendi içme deneyimimden o kadar uzaktı ki tamamen farklı bir içki olmasından kuşkulandım. Her ne idiyse çok güzeldi ve ikinci bir yudum aldım, daha büyük bu kez. Tasasız görünmeye çalışarak, “Commodore’un hizmetleri açısından ne durumdayız?” diye sordum.</p>

<p>“Ne demek istiyorsun?” dedi. “İşe devam ediyoruz.”</p>

<p>“Bizi yanıltmış olmasına rağmen mi?”</p>

<p>“Ne yapmamızı öneriyorsun, Eli? Bu sözde Işık Nehri’ni araştırmadan onunla bağımızı koparmanın anlamı yok. Onun hesabına çalışmıyor olsaydık bile önce araştırmaktan yana olurdum.”</p>

<p>“Ya Warm ile Morris başarılı olmuşlarsa? Onları soymayı düşünür müsün?”</p>

<p>“Bilmiyorum.”</p>

<p>“Başarılı olamamışlarsa onları öldürürüz herhalde.”</p>

<p>Charlie umursamaz bir tavırla omuz silkti. “Gerçekten bilmiyorum!” dedi. Garson bifteklerimizi getirdi; Charlie bir parça kesip ağzına attı ve lezzeti karşısında inledi. Ben de bir parça aldım, fakat aklım başka yerdeydi. Charlie’nin keyfine diyecek yokken konuyu açmaya karar verdim. “Düşündüm de Morris’in günlüğünü bulduğumuzu söylemezsek kimse bizi Oregon City’ye döndüğümüz için suçlayamaz.”</p>

<p>Charlie bu sözlerim karşısında yutkundu, yüzündeki memnuniyet bir anda kayboldu. “Neden söz ediyorsun sen?” diye sordu. “Bana izah eder misin, lütfen? Bir kere, dönersek Commodore’a ne diyeceğiz?”</p>

<p>“Gerçeği söyleyeceğiz. Morris’in Warm’un tarafına geçtiğini ve ortadan kaybolduklarını. Herhangi bir ipucu olmadan bizden onları bulmamız beklenemez.”</p>

<p>“Commodore, en azından, bizden Warm’un maden ocağına gidip bakmamızı bekleyecektir.”</p>

<p>“Evet, baktık ve hiçbir şey bulamadık diyebiliriz. Ya da yeğlersen, dönüş yolunda gidip bakabiliriz de. Warm’un orada olmayacağını biliyoruz. Demek istediğim şu ki, bizi devam etmeye itecek tek şey günlükse, defteri yakalım ve hiç görmemiş gibi yolumuza gidelim.”</p>

<p>“Ya bizi devam etmeye iten tek şey günlük değilse?”</p>

<p>“Beni iten tek şey defter.”</p>

<p>“Sen ne öneriyorsun, kardeşim?”</p>

<p>“Mayfield’deki zulamız ve bankadaki tasarrufumuzla Commodore’un hesabına çalışmayı bırakabilecek kadar paramız var.”</p>

<p>“Bunu neden yapalım?”</p>

<p>“Daha önce düşünüyordun onu bırakmayı ama. <i>Bırakmayı düşündüm</i>, dedin.”</p>

<p>“Başka birinin hesabına çalışan herkes bırakmayı düşünmüştür.”</p>

<p>“Bize yetecek kadar paramız var, Charlie.”</p>

<p>“Bırakıp ne yapacağız?” Dişlerinin arasından bir yağ parçası çıkarıp tabağına fırlattı. “Yemeğimi berbat etmeye mi çalışıyorsun?”</p>

<p>“Birlikte bir dükkân açabiliriz,” dedim.</p>

<p><i>“Ne?</i> Dükkân mı?”</p>

<p>“Bu işi uzun zamandır yapıyoruz. İkimizin de sağlığı yerinde ve henüz genç sayılırız. Bu işten sıyrılmak için bir fırsat bu.”</p>

<p>Sözlerim canını giderek sıkıyordu, yumruğunu masaya indirip bana çıkışması an meselesiydi gerçekten. Fakat patlama noktasına gelmek üzereyken içindeki ses onu sakinleştirdi ve bifteğinden bir parça kesti.</p>

<p>O büyük bir iştahla yerken benim yemeğim soğudu. Yemeğini bitirdiğinde hesabı istedi, yüklü gelmesine rağmen iki tabağın da parasını ödedi. Yemekten sonra canımı yakacak bir laf etmesini bekliyordum. Etti de. Bardağında kalan şarabı diktikten sonra, “En azından senin bırakmak istediğin açıklığa kavuşmuş oldu. Bırak öyleyse,” dedi.</p>

<p>“Sen bıraksan bile ben devam ederim mi diyorsun?” Başını salladı. “Tabii ki yeni bir ortağa ihtiyacım olacak. Rex benden daha önce iş istemişti, o gelebilir belki.”</p>

<p>“Rex mi?” dedim. “Konuşan köpekten farksızdır Rex.”</p>

<p>“İtaatkâr bir köpek.”</p>

<p>“Bir köpeğin zekâsına sahip.”</p>

<p>“Sanchez’i alabilirim.”</p>

<p>Bunu duyunca öksürdüm, burnumdan şarap geldi. “Sanchez mi?” dedim boğularak. “Sanchez mi?”</p>

<p>Karnımı tutup güldüm. “Sanchez!”</p>

<p>“Yüksek sesle düşünüyorum sadece,” dedi Charlie, kızararak. “Uygun birini bulmak biraz zaman alabilir. Fakat sen kararını verdin ve benim için sakıncası yok. Commodore’un üzüleceğini de hiç sanmıyorum.” Bir puro yakıp arkasına yaslandı. “Bu işi tamamladıktan sonra yollarımızı ayırırız.”</p>

<p>“Neden böyle söylüyorsun? Yollarımızı neden ayıralım?”</p>

<p>“Ben Commodore’la devam edeceğim, sen de esnaf olacaksın.”</p>

<p>“Birbirimizi görmeyeceğimizi mi söylüyorsun?”</p>

<p>“Oregon City’den geçtiğimde görürüm seni. Gömleğe ya da iç çamaşırına ihtiyacım olduğunda uğrarım.” Ayağa kalkıp masadan uzaklaştı ve içimden, bırakmamı gerçekten istiyor mu yoksa devam etmemi sağlamak için mi böyle davranıyor, diye geçirdim. Sorunun yanıtını bulmak için duruşunu inceledim; kaşları çözülüp omurgası gevşediğinde bir ipucu elde ettim — acıyordu bana. “Yarın sabah Warm ile Morris’i bulmaya gideceğiz. İşi bitirdikten sonra durumu değerlendiririz,” dedi. Döndü ve restorandan çıktı. Zarif garson yanımda belirdi ve ayağa kalktığımda derin bir iç geçirdi, çünkü tabağıma dokunmamıştım ve öyle bir yemeğin çöpe gidecek olması hakaret sayılırdı. “Efendim!” diye seslendi arkamdan, gücenmiş bir ses tonuyla. “Efendim! Efendim!” Onu dikkate almadan San Francisco gecesinin çılgınlığına çıktım: Gelip geçen arabaların sallanan fenerleri, kırbaç sesleri, gübre ve yanık yağ kokusu, dört bir taraftan sonu gelmeyen haykırışlar.</p>

<p>Uyumak üzere odaya döndüm ve Charlie’yi sabaha dek görmedim. Sabah uyandığımda onu giyinik ve yıkanmış, sinekkaydı tıraşını olmuş, pembe yanaklı buldum. Hareketleri keskin ve çevikti. Ruh halindeki bu değişikliğin bir şekilde bir gece önceki tartışmamızla ilintili olduğuna dair bir umut yeşerdi içimde; benim işimi kolaylaştırmak için görece ayık kalmayı seçip erkenden kalkmıştı, böylece işi ahlâki açıdan değerlendirebilecektik. Sonra tabancalarının kılıflarında parıldadıklarını fark ettim — onları temizleyip cilalamıştı, bir işi tamamlamadan önce yaptığı gibi. Fazla içmeden huzurlu bir gece geçirme kararı beni memnun etmeye ya da rahatlatmaya yönelik değildi, Warm ile Morris’in muhtemel katline daha uyanık olmak içindi. Ona bakamayacağımı hissettim. “Somurtup durmanın yararı olmayacak,” dedi.</p>

<p>“Somurtmuyorum.”</p>

<p>“Bal gibi de somurtuyorsun. İş bittikten sonra istediğin kadar somurtabilirsin, fakat şimdilik tıpalaman gerek.”</p>

<p>“Somurtmuyorum dedim sana.”</p>

<p>“Bana bakamıyorsun bile.”</p>

<p>Baktım ona. Dünyada hiçbir tasası yoktu sanki, gayet rahat görünüyordu. Onun bana baktığında ne gördüğünü tahayyül ettim; saçlar darmadağın, faniladan dışarı çıkmış lastiksi bir göbek, gözler kızarmış, kırgınlık ve kuşku dolu. O anda idrak ettim; iyi bir katil değildim. Değildim ve hiçbir zaman olmayacaktım. Charlie benden yararlanmayı bilmişti, bu kadar basitti; beni manipüle etmiş, kişiliğimi sömürmüştü; horoz sahibinin dövüş öncesinde horozunu kışkırttığı gibi. Kalbim öfkeli bir davul gibi çarparken kendime, sırf Charlie’ye ateş ediyor diye, ruhun kendi kanını korumayı emrediyor diye kaç kez birine ateş ettin, diye sordum. Bir de Rex’in köpek olduğunu söylemiştim. Charlie ile Commodore, ikisi birlikte, beni cehenneme gönderecek bir işte tutmuşlardı. Onları büyük adamların gittiği bir barda tahayyül ettim; başlarının üzerinde duman bulutları, ben dışarıda buzun ve yağmurun altında gülünç atımda otururken bana kahkahalarla gülüyorlar. Bu yaşandı gerçekten; doğruluğundan eminim. Yaşandı ve tekrar yaşanacaktı, ben izin verdiğim sürece.</p>

<p>“Bu benim son işim, Charlie,” dedim.</p>

<p>Gözünü bile kırpmadan karşılık verdi: “Nasıl istersen, kardeşim.”</p>

<p>Sabahın kalanını o odada tek kelime etmeden çantalarımızı yaparak, yıkanarak ve yolculuğa hazırlanarak geçirdik.</p>
</body>
</html>