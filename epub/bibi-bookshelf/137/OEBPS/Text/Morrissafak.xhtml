<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<p class="n"><span style="font-size:1.5em">Morris şafak sökerken öldü ve onu kıyıda bırakıp</span> Warm’u çadırına taşıdık. Sayıklıyordu. Karyolasına yatırırken “Ne kadar altın topladık Morris? Saat kaç?” diye sordu. Yanıt vermeye kalkışmadık; uyusun ya da ölsün diye rahat bıraktık. Gökyüzünde alçak bulutlar geziniyordu. Ateşin yanında öğleye kadar uyuduk. Üzerimize yağmur çiselemeye başlayınca doğruldum ve aynı anda iki şey fark ettim: Morris artık yeni ölmüş sayılmazdı; bedeni sertleşmiş, kansız ve bir şekilde hafif ya da ağırlıksızdı, insandan çok suda sürüklenen bir ağaç dalını andırıyordu, ikinci fark ettiğim susamurlarının sudan çıkıp kampın yakınındaki kıyıda ölmüş olduklarıydı. Yan yana dizili dokuz ölü susamuru. Bunun bir şekilde dekoratif bir yanı vardı, fakat aynı zamanda uğursuz ve ürpertirciydi de. Karınlarının üzerine yatmışlardı; gözleri kapalı, liderleri ortada, diğerlerinin biraz önünde. Grubun sudan sessizce çıkıp ben ve kardeşim uyurken bize doğru geldikleri anı düşünmek istemedim. Susamuru beyinlerinden bize saldırmak geçmiş olabilir miydi? Bizi mahvetmek, bizim insan icadı kötü karışımımızla onları mahvettiğimiz gibi. Çok şükür ki bu sorunun yanıtını hiçbir zaman öğrenemeyeceğim. Morris’in hayatını doğru yola koyup Commodore hesabına çalışmama kararını verdikten bu kadar kısa süre sonra ölmüş olmasına üzülmüştüm. Son anlarında ölümü hak ettiğini düşünmüş müydü acaba? Pişmanlık ve hayal kırıklığıyla göçmüşse bile, acaba Commodore hesabına çalışmama kararından ötürü hayıflanmış mıydı? Hayıflanmadığını umdum, fakat muhtemelen hayıflanmıştır diye düşündüm ve Commodore’dan nüfuzundan ötürü nefret ettim o anda. O güne dek hiç kimseden nefret etmediğim kadar nefret ettim ve onunla ilgili bir karar verdim. Verdiğim karar bana kendimi daha iyi hissettirmedi, fakat gerçekleştirdiğimde hissettireceğini biliyordum, bu yüzden ortak görkem gecemizin grotesk ve başarısızlık kördüğümüyle sonuçlanmış olmasının burukluğuna rağmen meseleyi şimdilik rafa kaldırdım.</p>

<p>Ayağa kalkıp bacaklarımı inceledim. Saatler önce, uykuya dalmadan önce, uyandığımda onları içi sıvı dolu kabarcıklarla kaplı bulacağımdan kaygılanıyordum, fakat yoktu öyle bir şey. Bacağımın üst kısmından aşağı kadar olan bölüm ikindi güneşinde yanmış gibi görünüyordu; dokunduğumda sıcaktı ve hafif bir rahatsızlık hissettim fakat Morris’in bacaklarıyla kıyaslanamazlardı. Durumumun zamanla kötüleyeceğini de sanmıyordum.</p>

<p>Charlie sırtüstü uyuyordu, gözleri sonuna kadar açık ve kamışı pantolonunun altında sertleşmiş, ki bu pek de bilmek istediğim türden bir detay olmasa da, iyi bir işaret olarak algıladım. İyi haberlerin hayatlarımıza hangi olağanüstü biçimlerde gelebileceğini kim bilebilir? Pantolonunun paçalarından birini yukarı çektim ve bacağının benimki gibi olduğunu gördüm; kırmızı ve kılsız, fakat sağlıklı. Öte yandan, eli çok daha kötü görünüyordu; morarmış parmakları o kadar şişmişti ki her an patlayacakmış gibi görünüyorlardı. Bu görüntü, susamurlarının ve Morris’in ölümleriyle birlikte, kendimi yalnız hissetmeme neden oldu; Charlie’yi uyandırıp onunla konuşmak geldi içimden, fakat dinlenmesine izin vermek en iyisiydi.</p>

<p>San Francisco’dan beri dişlerimi temizlemediğim geldi aklıma. Nehrin yukarı kısmındaki su hattına çömelip dilimi, damaklarımı ve dişlerimi fırçaladım, ağzımda biriken köpüğü suyun yüzeyine püskürttüm. Warm’un sesini duyunca dönüp çadıra baktım. “Hermann?” diye seslendim, fakat başka bir şey demedi. Susamurlarının yanına gittim, onları tek tek kuyruklarından tutup barajın güneyinde nehre fırlattım. Beklediğimden daha ağırdılar ve kuyruklarının dokusu canlı bir şeyin uzantısı gibi değil de insan yapımıymış gibi geldi bana. Son susamurunu fırlatırken Charlie doğrulmuş beni seyrediyordu. Yaptığım işin tuhaflığına rağmen hiçbir şey söylemedi, hatta biraz sıkılmış görünüyordu. Yarasını unutup yüzüne konan sineği kovmak için elini kaldırdı ve parmaklarının acısıyla yüzünü buruşturdu. Son susamurunu da fırlatıp yanına oturdum. Sargısını çözmeye kalkıştı fakat tenine yapışmıştı, kumaşı çektiğinde boğumlarının ve parmaklarının derisi de beraberinde geldi. Canı yanmış gibi görünmedi, hâlihazırda yandığından daha fazla değil en azından, fakat bu onu ürkütüp tiksindirdi, beni de. Sargıyı çıkarmadan önce kolunu kalan ispirtoya daldırmayı önerdiğimde önce yemek yemeyi yeğleyeceğini söyledi. Kahve ve fasulyeden oluşan hafif bir kahvaltı hazırladım. Warm’a da bir tabak götürdüm ama uyuyordu, onu uyandırmadım. Bütün bedeni kızarıp morarmış, bacaklarındaki kabarcıklar sayıca ikiye katlanıp patlamışlardı. Kabarcıklardan akan sıvı tenini kahverengi-sarı bir renge boyamıştı. Parmakları kararmıştı ve adamdan ölüm kokusu yayılıyordu. Güneş doğmadan ölmüş olurdu muhtemelen. Çadırdan çıktığımda Charlie Warm’un tencerelerinden birine ispirto döküyordu. Ateşin üzerinde içinde pamuklu gömleğin dans ettiği bir tencere su kaynamaktaydı. Gömleği Morris’in eyer çantasından almıştı. Bana onu azarlamamı bekliyormuş gibi baktı, ama azarlamadım tabii ki. Elini ispirtonun içine soktu ve alnında Y biçiminde dolgun, nabız gibi atan bir damar belirdi. Haykırmaya ihtiyacı vardı fakat haykırmadı; ıstırabı azaldığında elini bana uzattı ve sargıyı çıkardım. Derisi önceki gibi gözlerimin önünde etinden ayrıldı. Eli mahvolmuştu gördüğüm kadarıyla. Charlie eline baktı fakat bir şey demedi. Bir ağaç dalıyla Morris’in gömleğini tencereden çıkardım. Biraz soğumasını bekledikten sonra elini bu kez parmaklarını da kapsayacak biçimde sardım. Parmaklarını görüp bunun ne anlama geldiğini düşünmeyecekti en azından.</p>

<p>Morris’i gömmeye karar verdim, kumla toprağın buluştuğu yerden uzağa. Mezarı kazmak Warm’un kısa saplı küreğiyle birkaç saatimi aldı. Uzun saplı türüyle kıyaslayınca bu alete neden ihtiyaç duyulduğunu bugüne dek anlayabilmiş değilim. Onunla mezar kazmanın gerçek bir işkence olduğunu söyleyebilirim. İşi tek başıma kotardım, gerçi Charlie cesedi kıyıdan sürükleyip çukura yuvarlamama yardım etti, fakat onun dışında ağabeyim kendi başına uzakta oturmakla yetindi. İki kez nehrin yukarısına doğru yürüyüp gözden kayboldu. Üzerine gitmedim. Ben mezara toprak atarken o da hazır bulundu.</p>

<p>Morris’in günlüğü elimizdeydi (bunu ona neden hayatta iken iade etmemiştik? Aklımıza gelmemişti), onu Morris’le birlikte gömüp gömmemeye karar veremedim. Charlie’ye fikrini sorduğumda bir fikri olmadığını söyledi. Sonunda hikâyesinin benzersiz olduğunu, sözcüklerinin paylaşılmak ve hayranlık duyulmak üzere toprak üstünde tutulması gerektiğini düşünerek saklamaya karar verdim. Morris’in çarpık bedenini çukurun dibinde görmek çirkin ve yürek paralayıcıydı. Kir içinde ve mosmordu, insan ona bakarken tiksinti duyuyordu. Morris değildi artık, yine de onunla Morris’miş gibi konuşmaya başladım: “Üzgünüm, Morris. Daha şık bir sonu yeğlerdin, biliyorum. Fakat bizi kişiliğinin gücüyle etkiledin. Senin için bir anlam ifade eder mi bilmiyorum ama kardeşim ve ben sana saygı duyuyoruz.” Charlie konuşmamdan etkilenmedi. Duyabilecek kadar dikkat ettiğinden emin değildim. Fazla dramatik bir konuşma yaptığımdan korkuyordum. Halka hitap etme, söylemeye gerek bile yok, genellikle yaptığım bir şey değildi. Mayfield’deki muhasebeciden yadigâr bonbonyeri hatırladım, ceketimin cebinden çıkarıp çukura fırlattım, Morris’in yanına — bir büyüklük ölçüsü, fikrimce. Göğsünün üzerinde açıldı; parlak, mavi ve güzel. Charlie’ye mezarı haçla işaretleme konusunda fikrini sordum, Warm’a danışmamı söyledi. Çadıra girdiğimde Warm’u uyanık buldum, bilinci az da olsa yerindeydi. “Hermann,” dedim. Uysal gözlerini kırpıp bulunduğum tarafa doğru baktı. “Kim var orada,” diye sordu.</p>

<p>“Eli. Nasıl hissediyorsun kendini? Sesini duyduğuma sevindim.”</p>

<p>“Morris nerede?”</p>

<p>“Morris öldü. Onu nehrin yukarısına gömdük. Sence mezarını işaretlesek mi? Yoksa onu rahat mı bıraksak?”</p>

<p>“Morris... öldü mü?” Başını ileri geri salladı, sonra sessizce ağlamaya başladı. Çadırdan çıktım.</p>

<p>“Evet?” dedi Charlie.</p>

<p>“Sonra tekrar soracağım.”</p>

<p>Yetişkin adamların ağlamasından gına geldi, diye geçirdim içimden.</p>
</body>
</html>