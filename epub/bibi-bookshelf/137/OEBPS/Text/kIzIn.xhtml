<?xml version="1.0" encoding="utf-8"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head><meta name="charset" content="UTF-8"/>
<title></title>

<link href="../Styles/main.css" type="text/css" rel="stylesheet"/>
</head>
<body>
<p class="n"><span style="font-size:1.5em">Kızın yapması gereken işler vardı ve ben yola çıkmak</span> üzere çantalarımı hazırlarken izin istedi. Çantalarımı yaptıktan sonra ona veda etmek için oteli taradım, fakat onu bulamayınca çarşafın altına beş dolar hediye bıraktım; beni gerdek yatağıyla alakalandırsın diye, ya da en azından herhangi bir yatakla. Charlie beni parayı bırakırken yakaladı ve davranışıma hayranlık duyduğunu söyledi, fakat çarşaf kirliydi ve kız temizliğe düşkün olmadığı için kirlenmeye devam edecekti, bu yüzden planım kusurluydu ona göre. “Parayı bu odada kalacak bir sonraki adama bırakıyorsun.”</p>

<p>“Belki o bulur,” dedim.</p>

<p>“Bulmayacak, ayrıca beş dolar çok fazla. Lobideki tezgâha bir dolar bırak. Belki önlüğünü yıkatır, kalanıyla da kafayı çeker.”</p>

<p>“Bir sevgilin olmadığı için kıskanıyorsun.”</p>

<p>“O temizlikçi kız senin sevgilin mi? Tebrikler. Yazık ki onu annemize götüremiyoruz. Narin bir çiçekle tanışmaktan büyük mutluluk duyardı.”</p>

<p>“Bu bir budalayla konuşup konuşmama meselesiyse, ben konuşmamayı seçeceğim.”</p>

<p>“Toprağa tükürür, burnunu yenine siler. Çok özel bir hanımefendi olduğuna hiç kuşku yok.”</p>

<p>“Tek kelime etmeyeceğim,” deyip odayı terk ettim. Yola çıkıp Tub’a merhaba dedim, nasıl olduğunu sordum. Önceki günden daha iyi görünüyordu fakat gözü daha da kötüydü, hayvana acırken buldum kendimi. Dirençliydi en azından. Onu okşamaya yeltendim fakat elim yüzüne değdiğinde ürktü ve bundan utanç duydum, şefkat görmeye bu kadar yabancı oluşundan. Bundan böyle ona daha iyi davranmaya karar verdim. O anda otelden Charlie çıktı ve dokunaklı sahne karşısında kıkırdadı. “Bütün canlıların âşığı bir adamla karşı karşıyayız,” diye seslendi. “Her şey beklenir bu adamdan, dostlarım.” Yanıma gelip parmaklarını Tub’ın başının iki yanında şaklattı. Tub’ın kulakları seğirdi. Charlie tatmin olup Nimble’ın yanına gitti. “Yolculuğun kalanını dışarıda geçireceğiz,” dedi. “Otel odalarında tembellik yapmaya son veriyoruz.”</p>

<p>“Benim için fark etmez,” dedim.</p>

<p>Durakladı. “Hastalık ya da nöbetlerinden birini daha geçirirsen sensiz devam edeceğimi söylemek istedim sadece.”</p>

<p>“Hastalık ya da nöbet mi? Konuşana bak. İki kez içkinle ilerlememizi sekteye uğrattın.”</p>

<p>“Pekâlâ, bazı şanssızlıklar yaşadık diyelim ve önümüze bakalım. Olan oldu, fakat buraya kadar, tamam mı?”</p>
<p>“Hastalık ve nöbet konusu bir daha açılmasın.”</p>

<p>“Anlaştık, kardeşim.” Nimble’a binip yola baktı, dükkânların ötesine, yabana doğru. Cama çarpan metal sesi duydum ve başımı kaldırıp baktığımda temizlikçi kızın odamızın penceresinde durmuş, parmaklarının arasındaki beş dolarlık madeni parayla camı tıklatmakta olduğunu gördüm. Sonra parayı öptü ve avucunu pencereye bastırdı. Kollarımı kavuşturup soğuk ve bencil bir ifade takınmış olan Charlie’ye baktım; Nimble’ın kaburgalarını topuklarıyla dürtüp sürdü. Kıza el salladım, deşifre edemediğim fakat teşekkür anlamına geldiğini varsaydığım bazı sözcükler mırıldandı. Çalıştığı ve kaygılandığı odada sesini düşünerek Charlie’nin ardından sürdüm. Sevindim ona para bıraktığıma, bir süre için bile olsa mutlu olur diye umdum. On beş kilo zayıflamaya karar verdim. Ona bir aşk mektubu yazıp iltifat edecek, başka bir insanın sevgisiyle ona bu dünyada iyi zamanlar yaşatabileceğimi söyleyecektim.</p>
</body>
</html>