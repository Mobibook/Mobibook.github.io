<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2>*</h2>

  <p>Macha'nın dairesi Nicole'ün çok hoşuna gidiyordu. Avlu kasvetliydi, merdiven salaştı, demirleri paslanmış asansör ikide bir arıza yapıyordu; ama üç küçük oda -herkese bir oda, artı mutfak ve banyo- çok iyi düzenlenmişti: birkaç fotoğraf, iyi seçilmiş röprodüksiyonlar, Yuri'nin Asya'dan getirdiği güzel halılar, Macha'nın oradan oraya sürüklenen çocukluğu boyunca topladığı objeler. Nicole merdivenden inerken aniden stüdyosunu, mobilyalarını, kendine ait objeleri özledi. Son gün sabah ayrılırkenki haliyle stüdyosu gözünün önüne geldi, masasının üstünde taze ve saf güllerden kıvırcık salatalar gibi kocaman bir buket vardı. Burada hiç gül görmemişlerdi. Ayrıca, geldiğinden beri -on gün- müzik de dinlememişti: Neredeyse fiziksel bir yoksunluktu bu. Sokağın köşesini döndü ve otele giden geniş bulvara saptı. Paris'te Raspail Bulvarı'ndaki bütün mağazaları bilirdi; pek çok yüz ona aşina gelir, hepsi ona bir şey söylerdi. Buradakilerse ona hiçbir şey söylemiyordu. Neden kendi hayatından bu kadar uzaktaydı? Güzel bir haziran günüydü. Ağaçlar eşeylenme dönemindeydi; kaldırım kenarlarına biriken tüy tüy polen dereciklerinde güvercinler debelenip silkiniyordu. Beyaz pamukçuklar Nicole'ün etrafında uçuşuyor, ağzına burnuna giriyor, saçlarına takılıyor, onu serseme çeviriyordu. O öğleden sonra bir şekilde kütüphanede de uçuşmuş, saçlarına takılmışlardı. Daha önce de emareler belirmişti. Aynadaki, fotoğraflardaki sureti tazeliğini yitirmişti: yine de o görüntülerde hâlâ kendini bulabiliyordu. Arkadaşlarıyla sohbet ederken, onlar erkekti, o da kendini bir kadın gibi hissederdi. Ve sonra bir gün André'yle birlikte gelen, tanımadığı o genç -ne kadar da yakışıklıydı-; lakayt bir nezaketle Nicole'ün elini sıkmış ve bir şeyler tepetaklak olmuştu. Nicole için o, genç ve çekici bir erkekti; genç adam içinse Nicole, seksen yaşındaki bir kadın kadar cinsellikten uzaktı. Nicole bu bakışın yaralayıcı etkisini hiçbir zaman atlatamamıştı; vücuduyla barışık olmayı kesmişti: Vücudu yabancı bir enkazdı, üzüntü veren iğreti bir kılıktı. Belki bu başkalaşım daha uzun bir süreç içinde gerçekleşmiş, biraz daha fazla zaman almıştı ama belleği onu şu sahnede yoğunlaştırmıştı: İlgisizce başka tarafa çevrilen iki kadife göz. Artık yatakta buz gibiydi: İnsan biraz kendini sevmeli ki, başka kolların arasında zevk alabilsin. André onu anlamamıştı ama Nicole'ün soğukluğu yavaş yavaş ona da geçmişti. Her yaz aynı tarihte bu hatıra aklına gelirdi ama uzun zamandır onu incitmez olmuştu. Dans eden çiçek tozlarının içinde uyandırdığı bu belli belirsiz bahar özlemini, günlerin güzelliğinin vaatlerle dolu olduğu zamanları çağrıştıran bir anı olarak aslında her zaman keyifle karşılardı. Bugünse kendini hem asabi hem tükenmiş hissediyordu: İçi rahat değildi. Neden? Odasına gelince kendine bunu sordu. Pencerenin pervazına oturdu, tünelde kaybolup Gorki caddesinin öteki tarafından yeniden ortaya çıkan arabalara baktı: "Galiba biraz sıkılıyorum" dedi kendi kendine. Moskova'yı pek çekici bulmuyordu. Biraz can sıkıntısı önemli değildi. Leningrad'a gideceklerdi, Pskoff'u ve Novgorod'u göreceklerdi. Bir kitap aldı. Genelde moralini bozan şeylerden kurtulmak için bunları kendine açıklaması yeterdi; ama sıkıntı kelimesinin hiçbir şeyle def edilecek bir yanı yoktu; sıkıntısı geçmiyordu. "Bu oda kasvetli" dedi kendi kendine. Bir oda, kasvetli: Bu ne demekti? Philippe evleneceğini ona haber verdiğinde yastıkların göze batıcı ahengi, sümbüllerin zarafeti, Nicolas de Staël'in güzel röprodüksiyonu ona yardımcı olmamıştı. Yine de, şimdiki gibi tatsız tuzsuz anlarda neşeli bir renk, şık bir form, hoş bir obje yaşama zevkinizi kamçılamaya yeter. Burada hiçbir şey yok. Onu ne caddeyi seyretmek, ne duvarlar ne de mobilyalar teselli ediyordu. Ne için? İçinden bir hışımla "André!" dedi. Onu hep görüyorum. Onu hiç göremiyorum." 63'te Macha'nın işi çok zamanını alıyordu; bu yılsa onları bir dakika yalnız bırakmıyordu. Onun açısından bu doğaldı. Ama André Nicole’le yalnız kalmayı hiç mi istemiyordu? Bu kadar mı değişmişti? Eskiden, çok, çok eskiden, daha tutkulu olan André'ydi. Nicole o zamanlar tutkuya kapılacak kadar olgunlaşmamıştı; tutku bir eksiklik, bir kopuş, yerini dolduracağı bir şey gerektirir: André'de bu, zor koşullarda geçen çocukluğu, annesinin soğukluğu, Claire'le olan aşkının başarısızlığıydı. Tersine Nicole ailesi tarafından sevgiyle sarmalanmış, aşk onun hayatındaki en önemli mesele olmamıştı: o kişilik sahibi biri olmak istiyordu. Seviştikten sonra yataktan ilk kalkan o olurdu. André onu koynunda tutmaya çalışır, "Gitme: zevkimi yarıda kesiyorsun, yapma." diye mırıldanırdı (Çoğu zaman Nicole azıcık gönülsüzce razı oluyordu.) Sonra uzun hayatları boyunca Nicole'ün ona duyduğu ihtiyaç ve André'nin Nicole'e kattığı neşe büyüdükçe büyümüştü. Bugün ikisinden hangisinin ötekine daha çok düşkün olduğunu söylemek imkânsızdı. Yapışık ikizler gibi birbirlerine kenetlenmişlerdi: "O benim hayatım, ben onun hayatıyım." Yine de şu vardı: André onu yalnız görememeyi hiç dert etmiyordu. Duyguları zayıflamış mıydı? Yaşlandıkça sizi bir ilgisizlik sarar, bu olur: Kız kardeşinin ölümü André'yi yıllar önce babasının ölümü kadar sarsmamıştı. Bundan ona bahsetmeli miydi? Bu belki onu üzerdi. Kitabını bıraktı ve yatağına uzandı: Fazlasıyla mükellef bir öğle yemeği, fazla votka, uykuya dalıyordu.</p>

  <p>"Ben kimim, neredeyim?"</p>

  <p>Her sabah daha gözünü bile açmadan yatağını, odasını tanırdı. Ama bazen, öğle uykusuna yatıp uyandığında şöyle çocukça bir sersemlik hissederdi: "Ben neden benim?" Sanki bilinci gecenin içinden kimliksiz olarak yükselmiş de, yeniden ete kemiğe bürünmeden önce bir tereddüt geçiriyordu. Onu hayrete düşüren -bir çocuğun kendi kimliğinin bilincine vardığı andaki hali gibi-, kendini bir başkasının değil de kendi hayatının tam ortasında bulmasıydı: Hangi rastlantıyla? Doğmamış olabilirdi: o zaman böyle bir şey söz konusu olmayacaktı: "Bir başkası olabilirdim, ama o zaman da o başkası kendini sorgulayacaktı." Hem olumsallığının hem de kaçınılmazlığının kendi hikâyesiyle çakıştığını hissetmek başını döndürüyordu. Nicole, altmış yaşında, emekli öğretmen. Emekli: buna inanmakta zorlanıyordu. İlk görev yerini, ilk sınıfını, taşra sonbaharında ayaklarının altında çıtırdayan kuru yaprakları hatırlıyordu. O zamanlar emekliye ayrılacağı gün -o günle arasında yaşadığının iki katı ya da hemen hemen o kadar uzun bir zaman dilimi vardı- ona tıpkı ölüm gibi gerçekdışı gelirdi. Ve o gün gelmişti. Bazen artık giremeyeceği o kapıyı, cilalı koridorları, bir daha asla duyamayacağı itişip kakışmaları ve gülüşmeleri özlemle düşünürdü. Başka çizgileri de geçmişti ama daha belirsizdiler. Bu ise bir demir perde kesinliğindeydi. "Öteki taraftayım." Ayağa kalktı, saçını düzeltti. Kesinlikle yeniden kilo almaya başlamıştı. Bir tartı aleti olmaması sinir bozucuydu. Beş buçuk. André neden hâlâ dönmemişti? Oysa Nicole'ün beklemekten nefret ettiğini biliyordu.</p>

  <p>Nicole beklemekten nefret ederdi ama André gelir gelmez yüreği o kadar ısınırdı ki, beklediğini unuturdu:</p>

  <p>"Taksi bulamadık. Yürüyerek geldik."</p>

  <p>"Önemi yok canım" dedi Nicole.</p>

  <p>"Çok iyi çalıştık" dedi André.</p>

  <p>"Ve birkaç bardak da votka içtik."</p>

  <p>André'nin birazcık içtiğini belli eden o hafif telaffuz hatası, el ve kol hareketlerindeki hafif duraksama Nicole'ün gözünden hiç kaçmazdı. Bunlar henüz net olarak algılanabilir belirtiler değildi; Nicole onlara ön belirtiler adını vermişti.</p>

  <p>"Ön belirtiler var sende" diye ekledi.</p>

  <p>"İki yudum votka içtim, ama ön belirtim falan yok."</p>

  <p>Nicole ısrar etmedi. Oyunbozan olmayı asla içine sindiremezdi; ama onun sağlığı için endişe ediyordu, tansiyonu biraz yüksekti. Nicole bazen sarsılarak uyanırdı: "Akciğer kanseri riski var; kalp krizi; beyin kanaması."</p>

  <p>"Bak" dedi André. "Dengem mükkemmel."</p>

  <p>Macha'yı belinden kavradı ve bir vals mırıldanarak döndürdü. Onu başka bir kadınla görmek tuhaftı: O kadın André'nin gözlerine, André'nin çenesine sahip olsa da, Nicole bazen Macha'nın onun kızı olduğunu unutuyordu. André Macha'yla gençliklerinde Nicole'e söylediği tatlı sözler ve gülücüklerle konuşuyordu. Nicole'le André birbirlerine karşı zaman içinde yavaş yavaş arkadaşça sert bir ton benimsemişlerdi, hareketleri adeta hoyrattı: bu kimin hatasıydı? Nicole biraz pişmanlıkla, elbette benim, diye düşündü. Fazla iyi yetiştirilmişti, fazla mesafeliydi... adeta düğüm düğüm gerilirdi. Birbirlerine hemen sen diye hitap etmelerine André karar vermişti, André'nin taşkın sevgi gösterileri bazen Nicole'ü rahatsız ederdi. Yavaş yavaş eski ciddiyetine geri dönmüştü: kumrular gibi oynaşan yaşlı bir çift gülünç kaçardı. Yine de onun Macha'yla kafadar hallerini hafifçe kıskandığını hissediyor, André'yle ilişkilerinde bu tazeliği koruyamadığı için kendini suçluyordu. Kadınlık durumunu asla tamamen kabul etmediği için hiçbir zaman tam olarak yenemediği eski katılığına geri dönmüştü. (Oysa bunu yenmesine hiçbir erkek André kadar yardımcı olamazdı.)</p>

  <p>"Dans etmeyi sever misiniz?" diye sordu Macha'ya.</p>

  <p>"İyi bir kavalyeyle, dansa bayılırım."</p>

  <p>"Bense hiçbir zaman öğrenemedim."</p>

  <p>"Yaa! Neden?"</p>

  <p>"Çünkü dansı kavalye idare ediyor: gençliğimde salaktım. Daha sonra da çok geçti."</p>

  <p>"Ben idare edilmeyi çok severim" dedi Macha. "İnsanı dinlendirir."</p>

  <p>"Sizi sizin gitmek istediğiniz yere götürmeleri koşuluyla" dedi Nicole ona sempatiyle gülümseyerek.</p>

  <p>Nicole'ün bir kadınla sempati kurduğu nadirdi. Kız öğrencileriyle, evet: çocuklar, yeniyetme genç kızlar, insan ilerde onların büyüklerine benzemeyeceklerini umut edebilirdi. Ama yetişkin kadınlar! Genç olanlar Irene gibiydiler; "kadınlık mesleklerini" gürültücü bir gayretkeşlikle icra ediyorlardı: sanki kadınlık bir meslekmiş gibi! Daha yaşlı olanlar Nicole'ü çocukluktaki isyanlarına geri götürüyor, ona annesini hatırlatıyorlardı. "Kızlar yapamaz." Ne kâşif, ne havacı ne de uzun yol kaptanı olabilecekti. Bir kız. Müslin, organza, annenin yumuşacık elleri, yumuşak hamurdan kolları, derime yapışan parfümü. Annesi Nicole için zengin bir evlilik, inciler, kürkler hayal ediyordu. Ve savaş başlamıştı. "Kızlar yapabilir." Nicole öğrenimine devam etmiş, kaderini yeneceğine ant içmişti. Büyük gürültü koparacak bir tez hazırlayacak, Sorbonne'da kürsü sahibi olacak, bir kadın beyninin erkek beyninden aşağı kalmadığını kanıtlayacaktı. Bunların hiçbiri gerçekleşmemişti. Ders vermiş, aktif biçimde feminist hareketlerde yer almıştı. Ama tıpkı öteki kadınlar -sevmediği o kadınlar- gibi kocasının, oğlunun, yuvasının onu esir almasına izin vermişti. Macha herhalde kimseye kendini yedirmezdi. Yine de kadınlığını rahatça kabul ediyordu: kuşkusuz, on beş yaşından beri kadınların aşağılık kompleksine sahip olmadığı bir ülkede yaşadığı için. Macha açıkça kimseden aşağı olmadığına inanıyordu.</p>

  <p>"Kim kimi akşam yemeğine götürüyor, nerede ve saat kaçta?" dedi Nicole.</p>

  <p>"Baku'da saat yedi buçuk için bir masa ayırttım" dedi Macha. "Daha önce küçük bir tur atacak kadar zamanımız var. Çok güzel bir saat."</p>

  <p>"Haydi gidip bir tur atalım" dedi Nicole.</p>

  <p>Moralsizliğini üzerinden atmıştı. André buraya Macha'yı görmeye gelmişti: Mümkün olduğu kadar onunla beraber olmak istemesi normaldi. Üçünün beraberce geçirecekleri akşamı neşeyle bekliyordu.</p>
</body>
</html>
