<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2>*</h2>

  <p>Leningrad'da kaldıkları otel André'yi büyüledi. Üst kısımlarında, etrafı rokoko bir çiçek zinciriyle çevrilmiş ve katlara göre pembe, yeşil ya da mavi ipek perde gerilmiş oval bir pencere olan, inci grisi kapıların açıldığı uzun koridorlar. Odada bir perdeyle gizlenen bir yatak girintisi ve insanı duygulandıran eski mobilyalar: Yalancı mermerden ağır bir yazı masası, siyah deri bir kanepe, üzerine saçaklı bir kilim örtülmüş bir masa. Mermerden yarı çıplak bir genç kızın hınzır bir gülümsemeyle elbisesini düzelttiği -yoksa kaldırıyor muydu?- yemek salonunu kristal salkımlı avizeler aydınlatıyordu.</p>

  <p>"Servis Moskova'daki kadar yavaş!" dedi Nicole. "Neyse ki orkestra fazla gürültülü değil."</p>

  <p>"Çok ağır çalışıyorlar" dedi André, kullanılmış servislerin kaldırılmadığı bir masaya yaklaşan bir garsonu gözleriyle takip ederek; garson masaya bir kadeh bıraktı ve tefekküre dalmış bir edayla kadehi seyre daldı. Hepsinde de acelesi olan müşterileri çileden çıkaracak tutuk ve ne yapacağını bilmez haller vardı. Duvar ustaları, sokaklarda çalışırken gördükleri yol işçileri, memurlar, satıcılar da insanda bir laçkalık izlenimi uyandırıyordu. Oysa bu ülke tembeller ülkesi değildi: Öyle olsa, birtakım alanlarda o kadar olağanüstü başarılar elde edemezlerdi. Herhalde bilim insanları, teknisyenler özel bir formasyondan geçiyordu, zihniyetleri farklıydı.</p>

  <p>"İşte hesap geldi" dedi Macha.</p>

  <p>Çıktılar. Akşamın saat onundaki aydınlık ne kadar da güzeldi! Öğleyin sarayların renkleri parlak güneşin altında ezilmişti. Şimdi ise solan güneşin altında maviler, yeşiller, kırmızılar usulca titreşiyordu.</p>

  <p>"Muhteşem bir şehir" dedi Nicole.</p>

  <p>Muhteşem. Saydam ve uçucu kuzey renklerinin altında İtalyan barokunun zarafet ve ihtişamı. Ve mavi benekli beyaz Neva nehri boyunca o neşe! Daha çok gruplar halinde yürüyüp şarkılar söyleyen gençler vardı.</p>

  <p>"Ama sen yine de Pskoff ve Novgorod'a gitmek istiyorsun."</p>

  <p>"Hepsi için zaman var" dedi Macha.</p>

  <p>Şüphesiz öyleydi, Andre'ye kalsa, burada on gün kalabilirdi. Leningrad. Petrograd. Saint-Petersburg. Bunların hepsini anlamak, hatta hepsini aynı anda anlamak isterdi - olmayacak rüya. Bir kış günü kuşatılmış şehri, kadını erkeğiyle karda bata çıka ilerleyen ve düşüp bir daha asla kalkamayan insanları, donmuş toprakta yerde sürüklenen cesetleri. Nevski Prospekt'i kaplayan cesetleri, koşuşan adamları, ıslık çalan kurşunları, Kışlık Saray'a hücum eden denizcileri. Lenin, Troçki. İlkgençlik yıllarının büyük destanının üst üste izlenimler halinde belirmesini sağlamanın bir yolu yok muydu, o zamanlar çok uzak olan bu destan bugün o kadar yakındı ki, çünkü ayakları o efsanenin cereyan ettiği yerlere basıyordu. Dekor aynen duruyordu; ama insanların ve olayların canlanmasına yardımcı olmuyordu. Tersine. Tarihçiler bunları yeniden yaşatmayı kısmen başarıyordu; ama onları takip etmek için varolan dünyayı terk etmek, önünde bir kitapla tek başına bir büronun sessizliğine kapanmak gerekiyordu; bu sokaklarda gerçekliğin ağırlığı, yoğunluğu geçmişin seraplarını bastırıyordu; geçmişi bu taşlar arasına yazmak olanaksızdı. Ama bu akşam güzelim bir beyaz gecede Leningrad vardı. 63'te ağustosta gelmişlerdi, güneş batıyordu. Bugün batmıyordu. Şenlik vardı. Rıhtımlar üzerinde kızlı erkekli gençler bir gitar sesinde dans ediyorlardı. Daha başkaları leylaklardan yıkılan Marsovo Polye Meydanı'ndaki banklara oturmuş gitar çalıyordu: Fransız bahçelerindekilere benzeyen dolgun salkımlı leylaklar; daha koyu renkli, baharlı kokusu olan Japon leylakları. Bir bankın üzerine oturdular. Bu gitarlı gençler kimlerdi? Öğrenciler, memurlar, işçiler mi? Macha'ya bunu sormaktan vazgeçti. Çoğu zaman Macha ne cevap veremeyeceğini bilemiyor, bu yüzden üzülüyordu. Bir rehber olarak Macha onu biraz hayal kırıklığına uğratmıştı. Belki de yabancı kökenli olması yüzünden ondan kuşkulanıyorlardı; ya da toplum başka yerlerdeki gibi burada da katmanlar halindeydi; Macha işçilerin, köylülerin hayatı hakkında da, Andre'nin aydınlanmayı çok istediği muazzam bilimsel ve teknik kalkınma hakkında da hiçbir şey bilmiyordu.</p>

  <p>"İlk beyaz gecem" dedi Macha. "On beş yaşındaydım. Kendimden geçmiştim. Annemle babamın nasıl o kadar sakin durabildiklerini anlayamıyordum. İşte o gün, evet, yaşlanmanın korkunç bir şey olduğunu düşündüm."</p>

  <p>"Artık öyle düşünmüyorsunuz" dedi Nicole.</p>

  <p>"Hiçbir zaman kendimi bu kadar iyi hissetmemiştim" dedi Macha. "Peki ya siz, gençliğinizi arıyor musunuz?"</p>

  <p>"Hayır" dedi Nicole.</p>

  <p>Andre'ye gülümsedi:</p>

  <p>"Başkaları da sizinle aynı zamanda yaşlandığı sürece."</p>

  <p>"Benim ilk beyaz gecem" dedi André içinden Macha'ya bir cevap gibi: Birden bir huzursuzluğa kapıldı: Bu mutlu güzel gece ona ait değildi; ona sadece dışardan bakabilirdi, onun gecesi değildi, insanlar gülüyor, şarkı söylüyorlardı, kendini dışlanmış hissetti: bir turist. Turist olma halini asla sevmemişti. Ama sonuçta, turizmin ulusal endüstri olduğu ülkelerde, gezip dolaşmak oralarla bütünleşmenin bir yoluydu. İtalyan kafelerinin önlerinde ya da Londra publarında o da ötekiler gibi bir müşteriydi, espresso'nun tadı onun ağzında da Romalıların ağzında da aynıydı. Burada insanları çalışırken tanımak, onlarla beraber çalışmak gerekirdi. Onların eğlencelerine dahil edilmemişti, çünkü aktivitelerinde de yoktu. İşsiz güçsüz biriydi. Bu bahçedeki hiç kimse işsiz güçsüz değildi. Sadece Nicole'le o öyleydi.</p>

  <p>Ve onların yaşında kimse yoktu. Herkes ne kadar da gençti! O da genç olmuştu. O zamanlar hayatın sahip olduğu o yakıcı ve hoş tadı hatırladı: bu gençler için bu gecenin öyle bir tadı vardı, geleceğe gülümsüyorlardı. Leylak kokuları ve geceyarısı şafağının serinliğinde bile olsa, gelecek olmadan şimdiki zamanın ne anlamı vardı? Bir süre düşündü: "Bu bir rüya, uyanacağım, vücudum eski haline dönecek, yirmi yaşındayım. Hayır. Bir yetişkin, yaşını başını almış bir adam, neredeyse bir ihtiyar." Onlara imrenerek şaşkınlıkla bakıyordu: "Neden artık onlardan biri değilim? Bu bana, benim başıma nasıl gelebildi?"</p>

  <p>İki saatlerini geçirdikleri Ermitaj'dan yürüyerek döndüler: bu yılki üçüncü ziyaretleri: Tekrar görmek istedikleri her şeyi gördüler. Ertesi gün Pskoff'a gideceklerdi, Puşkin'in malikânesini ziyaret edeceklerdi; Macha kırların çok güzel olduğunu söylüyor, Nicole ot kokusunu içine çekeceğini düşündükçe seviniyordu. Leningrad son derece güzel bir şehirdi ama insan boğuluyordu. Kat görevlisinin uzattığı anahtarı aldı; kadın Macha'ya bir şey söyledi: Intourist Bürosu acilen onu çağırıyordu.</p>

  <p>"Yine bir zorluk çıkaracaklar" dedi Nicole.</p>

  <p>"Herhalde halledilmesi gereken bir iki ayrıntı olmalı" dedi André.</p>

  <p>André'nin şu iflah olmaz iyimserliği! André Rusça gramer kitabına gömüldü, Nicole Humanité'yi açtı.</p>

  <p>Nicole bu araba yolculuğunu, manzaraları, temiz havayı, yeni bir şeyleri çok çok istiyordu. Ermitaj, Smolny, saraylar, kanallar: Bunları ezbere biliyordu, burada üç gün daha geçirmek istemiyordu.</p>

  <p>Macha kapıyı itti: "İzin reddedildi!" dedi öfkeli bir sesle.</p>

  <p>"İçime doğmuştu!" dedi Nicole kendi kendine, yıkılmıştı.</p>

  <p>"Intourist'teki herifle dövüştüm. Ama onun da elinde bir şey yok, emir öyleymiş. İnsan çileden çıkıyor. İnsanı çileden çıkarıyorlar."</p>

  <p>"Onlar da kim?" diye sordu André.</p>

  <p>"Tam olarak bilmiyorum. Bana hiçbir şey söylemek istemedi. Belki askeri manevra falan vardır. Ama muhtemelen hiçbir şey yoktur."</p>

  <p>Nicole'ün içinden yükseldiğini hissettiği panik duygusu abartılıydı. En ufak bir aksilik karşısında sabırsızlık, sıkılma korkusu, bunlar sinir bozucu hale gelmeye başlamıştı. "Bakalım. Yarın hemen Novgorod'a gitmeli: ama otelde yer bulunmazdı, her şeyi daima önceden ayarlamak gerekiyordu. Yoksa Moskova'daki günler bitip tükenmek bilmeyecekti. Çabuk, başka bir şey bul."</p>

  <p>"Peki şu bahsettiğiniz gezi? Hani şu adadaki manastır?"</p>

  <p>"O da yasaklanacaktır."</p>

  <p>"Yine de deneyebilirsiniz" dedi Nicole.</p>

  <p>"Aa! Yok artık!" dedi André. "Bütün o sinir bozucu işlemlere yeniden başlayıp bir kez daha hayır cevabını almasına hiç gerek yok. Sakin sakin burada kalalım. Şu kadarını söyleyeyim, o manastırı görmek hiç içimden gelmiyor."</p>

  <p>"Tamam, artık bundan bahsetmeyelim" dedi Nicole.</p>

  <p>Onlar yanından ayrılır ayrılmaz, Nicole kendini öfkesine bıraktı: "Üç gün daha burada can sıkıntısından patla!" Birden her şey ona sıkıcı geldi: birbirini kesen bu dümdüz geniş bulvarlar, monoton sokaklar, bitmek bilmeyen müzikli akşam yemekleri, otel odası, buradaki bütün hayat ve André'yle Macha'nın sonu gelmeyen tartışmaları: André, Macha'nın nefret edip ürktüğü Çinlileri savunuyor, Macha'nın desteklediği, ne pahasına olursa olsun barış içinde birlikte yaşama politikasını eleştiriyordu. Didişip duruyorlardı. Ya da André, Macha'ya Nicole'ün artık ezbere bildiği hikâyeler anlatıyordu. Nicole onu yalnızken bir türlü göremez olmuştu; ya da aralarında bir konuşma geçemeyecek kadar kısa anlarda görüşebiliyorlardı; André Rusça bir kitaba, kendisi bir gazeteye sarılıyordu... Alnını pencereye dayadı. Şu aşı boyası ve siyah kilise ne kadar da çirkindi! "İzin reddedildi!" En azından kendisi tartışabilse, mücadele edebilseydi. Ama her şey Macha'nın sırtına binmişti, belki o da çok çabuk pes ediyordu. Böyle bağımlı olmak Nicole'ün sinirine dokunuyordu. Nicole başta bununla eğlenmişti ama şimdi ona fazla geliyordu. Paris'te kararları ya André'yle beraber ya tek başına alarak hayatının merkezinde duruyordu. Burada girişimler, buluşlar bir başkasına düşüyordu; Nicole Macha'nın dünyasında sadece bir öğeydi. Kitaplarına baktı; yanında çok az kitap getirmişti, onu ilgilendirenleri de Moskova'dayken okumuştu. Pencereye döndü. Meydan, ortasındaki yuvarlak park, banklarda oturan insanlar, öğle sonrasının yavan ışığında her şey ona kasvetli geliyordu. Zaman durmuştu. Hem çabuk hem de bu kadar ağır geçmesi korkunçtu - içinden bu haksızlık demek geliyordu. Bourg lisesinin kapısından içeri giriyordu, neredeyse öğrencileriyle yaşıttı, kır saçlı yaşlı öğretmenlere acıyarak bakıyordu. Ve hoop! O da yaşlı bir öğretmen olmuş ve lisenin kapıları kapanıvermişti. Ders verdiği sınıflar yıllarca onu hiç değişmediğine inandırıp yanıltmışlardı: her yeni ders yılında onları hep aynı gençlikleriyle yeniden karşısında bulurdu ve bu hareketsizliği benimsemişti. Zaman okyanusunda daima yenilenen dalgaların dövdüğü, yerinden oynamayan ve yıpranmayan bir kayaydı o. Şimdiyse akıntı onu sürüklüyordu, ölümün kıyısına vurana kadar da sürükleyecekti. Hayatı trajik bir şekilde hızla geçip gidiyordu. Buna karşılık onun saat saat, dakika dakika, damla damla içi çekiliyordu. Hep şekerin erimesini<a href="../Text/Dipnotlar.xhtml#bookmark10" id="footnote10"><sup>10</sup></a>, hatıranın yatışmasını, yaranın kabuk bağlamasını, can sıkıntısının geçmesini beklemek gerekiyordu. Bu iki ritim arasındaki tuhaf kopukluk. "Günler benden dörtnala uzaklaşıyor, bense her birinde beklemekten tükeniyorum."</p>

  <p>Pencereden uzaklaştı. İçinde, etrafında, göz alabildiğine bu nasıl bir boşluktu. Bu yıl Philippe'e araştırmalarında yardım etmişti. Ama Philippe'in geldiği noktada artık ona yardımı dokunamazdı. Zaten Philippe başka yerde yaşıyordu. Laf olsun diye, amaçsızca okumak, çapraz bulmacadan ya da yedi yanlışı bul oyunundan olsa olsa birazcık daha ilginçti. Kendi kendine şöyle demişti: "Bol bol zamanım olacak, bütün zaman benim olacak, ne büyük bir şans! İnsan yapacak bir şey bulamayınca bu bir şans olmuyor." Hatta fazla bol zamanın insanı yoksullaştırdığını da fark etmişti. Bazen arduvaz bir çatının üstündeki bir yansımanın, göğün renginin ona verdiği -eskiden- yoğun, beklenmedik haz duygusu onu sabah erken evden çıkarken ya da metro çıkışında yakalardı. Sokaklarda zaman bolluğundan ağır adımlarla yürürken bu hazzı yakalayamıyordu. Güneşin parlaklığını yakıcı çıplak haliyle yüz yüze geldiğinizde değil, kapalı panjurlar arasından süzüldüğünde çok daha iyi hissedersiniz.</p>

  <p><span style="text-indent: 0em;">Can sıkıntısına asla dayanamazdı. Bu öğleden sonra bu yüzden endişeye kapılacak kadar acı çekmesinin nedeni, bu sıkıntının geleceğinin üzerine de taşmasıydı. Arkadan ölüm gelene kadar can sıkıntısıyla geçecek yıllar. "Keşke projelerim olsaydı, keşke kendimi bir işe verseydim!" dedi içinden. Çok geç. Buna daha önce başlamalıydı, kendi hatasıydı. Sadece kendi hatası değil. André de yardımcı olmamıştı. Sinsice ona baskı yapmıştı: "Çok çalıştın, bırak şu yazılıları, gel yat... Biraz daha yatakta kal... Gel gezelim... Seni sinemaya götüreyim." Nicole'ün isteyip de bir türlü icraata dökemediği bütün emellerini yıkmış, yaptığı şeyin farkına dahi varmamıştı. "Yapmam gereken tek şey ona teslim olmamaktı" dedi içinden. Kendine kinlenecek şeyler icat ediyordu. Ama ona karşı kin beslediği de doğruydu. André onunla tartışmaya bile gerek görmeden kestirip atmıştı: "Burada kalalım!" En önemlisi de, en önemlisi de, Macha'yı birazcık uzak tutmak için en küçük bir çaba harcamıyordu; böyle bir fikri aklına bile getirmiyordu. "Bana daha mı az önem veriyor? Paris'te o kadar sıkı bir alışkanlıklar ağıyla birbirimize bağlıydık ki, hiçbir soruya yer bırakmıyordu. Ama bu koruyucu zırhın altında aramızda canlı ve sahici ne kaldı? Onun benim için ne ifade ettiğini bilmek, benim onun için ne ifade ettiğim hakkında bana bir şey söylemiyor." Kararını verdi, "Onunla konuşacağım". Macha'nın Moskova'da ilgileneceği işleri vardı, onu her an yanlarında tutmak zorunda değildiler. Yine de eğer o kendiliğinden istemiyorsa, başbaşa kalmak için ayarlamalar yapmak neye yarardı? Hayır. Onunla konuşmayacaktı. Philippe'e bir mektup yazmaya başladı.</span><br /></p>

  <p>"Burası hâlâ ibadet edilen bir kilise. Girmek ister misiniz?" dedi Macha.</p>

  <p>"Elbette" dedi Nicole. "Ayy! Altın yaldızlı ışık ne kadar da güzel."</p>

  <p>Duvarlardaki, ikonostas<a href="../Text/Dipnotlar.xhtml#bookmark11" id="footnote11"><sup>11</sup></a>;üzerindeki ikonalar yumuşak bir ışıkla parlıyordu, gölgeler bile sanki altından dökülmüş gibiydi. Ama koku André'nin midesini kaldırdı: buhur, mum kokuları, dizlerinin üstünde yerde sürünerek mırıl mırıl dua okuyan, secdeye kapanıp yeri öpen ihtiyar kadınların kokusu. Burası Katolik kiliselerinden de rahatsız ediciydi. Sol tarafta, arkadan genizden gelen bir ses yükseliyordu. Yaklaştılar. Tuhaf bir manzara. Kara ipek sakallı, usulüne uygun giyinip kuşanmış bir patriğin etrafında genç erkek ve kadınlar halka olmuş dönüyordu, her birinin kucağında beyazlar giydirilmiş ağlayan bebekler vardı. Patrik bebekleri bir serpmeçle ıslatıyor, bir yandan da dualar okuyordu. Sanki bir oyundu, anneler ve babalar ağlak çocuklarını kollarında sallayarak halka olmuş dönüyorlardı.</p>

  <p>"Toplu vaftiz! Hiç böyle bir şey görmemiştim" dedi Macha.</p>

  <p>"Çocukların vaftiz edilmesi yaygın mı?"</p>

  <p>"İnançlı yaşlı bir anneniz varsa ve onu üzmek istemiyorsanız..."</p>

  <p>"Peki ya şuradaki, o nedir?" dedi Nicole.</p>

  <p><br /></p>

  <p>Duvara sandıklar dayamışlardı: Boş tabutlar... Ve sekiz tanesi yan yana yere dizilmişti, her birinin içinde bir ölü vardı: Çeneleri bağlanmış, üstleri açık ve balmumu gibi yüzlerin hepsi birbirine benziyordu.</p>

  <p>"Gidelim" dedi Nicole.</p>

  <p>"Etkilendin mi?"</p>

  <p>"Bir hayli. Sen etkilenmedin mi?"</p>

  <p>"Hayır."</p>

  <p>André kendi ölümünü kayıtsızlıkla düşünürdü: fazladan yaşamak, çökmüşken yaşamaya devam etmek ona ölümden de beter geliyordu. Başkalarının ölümleri... Katılaşmıştı. Yirmi beş yaşındayken babasını kaybettiğinde hüngür hüngür ağlamıştı. Ama iki yıl önce aslında çok sevdiği kız kardeşini gözyaşı dökmeden toprağa vermişti. Ya annesi? Macha onunla aynı zamanda aynı şeyi düşündü.</p>

  <p>"Ölmeden önce babaannemi görmeyi çok isterdim" dedi Macha. "O ölürse üzülür müsün?"</p>

  <p>André tereddüt etti:</p>

  <p>"Bilmem."</p>

  <p>"Ama sen annene taparsın!" dedi Nicole şaşırmış bir tonla.</p>

  <p>"Ben üzülürüm" dedi. "Ayrıca bu bende tuhaf bir etki uyandıracaktır. Bizden önceki kuşaktan geriye artık kimse kalmamış olacak. Bu bizi bir adım öne çıkaracak."</p>

  <p>Nevski Prospekt üzerinden taksiyle döndüler, bir açık hava kafesine oturdular.</p>

  <p>André bir konyak söyledi: pek iyi değildi ama kafelerde votka servisi yapılmıyordu. Konyağın fiyatı ayyaşların şevkini kıracak kadar pahalıydı. Aslında pek çok insan cebinde votka şişesiyle geliyordu.</p>

  <p>"Dini cenaze çok mu?"</p>

  <p>"Hayır. Orada da daha çok yaşlı kadınlar cenazelerinin kiliseden kalkmasını istiyor ya da ölülerini oraya götürüyorlar." Macha tereddüt etti:</p>

  <p>"Bu arada, ben bir Pazar sabahı Moskova'da bir kiliseye girdim ve şaşırdım. Epeyce insan vardı, orta yaşlılar, hatta gençler. Eskisinden çok daha fazla."</p>

  <p>"Bu üzücü" dedi André.</p>

  <p>"Evet."</p>

  <p>"Eğer insanlar göklere inanmak istiyorlarsa, bu onların yeryüzünde artık pek fazla şeye inanmadıklarını gösterir. Bu da burada izlenmeye başlanan refah politikasının senin dediğin kadar başarılı olmadığını gösteriyor."</p>

  <p>"Ah! Refahmış! Abartma ama" dedi Macha. "Bugün ideolojik açıdan bir gerileme döneminde olduğumuzu asla inkâr etmedim" diye ekledi.</p>

  <p>"Ne kadar zaman sürecek bir dönem?"</p>

  <p>"Bilmiyorum. Vassili ve okul arkadaşları gibi coşku dolu gençler var. Onlar mutluluğu da özgürlüğü de dışarda bırakmayacak bir sosyalizm için mücadele edeceklerdir."</p>

  <p>"Güzel programmış" dedi André kuşkuculukla.</p>

  <p>"İnanmıyor musun?"</p>

  <p>"Ben öyle demedim. Ama en azından ben o sosyalizmi göremeyeceğim."</p>

  <p>Evet, rahatsızlığının bir adı vardı, sevmediği ama kullanmak zorunda olduğu bir ad: hayal kırıklığı. Genelde Çin'den, Küba'dan, S.S.C.B.'den, hatta A.B.D.'den geri dönüp de "Hayal kırıklığına uğradım" diyenlerden tiksinirdi. Bu insanların kafalarında birtakım basma kalıp fikirlerle oralara gidip sonra da somut durumlar onları yalanlayınca söyledikleri haksızlıktı; hata onlarındı, gerçekliğin değil. Ama sonuçta kendi hissettikleri de buna benzer bir şeydi. Belki Sibirya'nın bakir topraklarını, bilim insanlarının çalıştığı şehirleri ziyaret etse farklı olurdu. Ama Moskova ve Leningrad'da umduğunu bulamamıştı. Tam olarak ne ummuştu? Belirgin bir şey yoktu. Her halükârda aradığını bulamamıştı. Elbette S.S.C.B. ile Batı arasında büyük bir fark vardı. Fransa'da teknik ilerlemeler ayrıcalıklılarla sömürülenler arasındaki uçurumu derinleştirmekten başka bir işe yaramazken, burada ekonomik yapılar bir gün herkesin onlardan yararlanması için ortaya konmuştu. Sosyalizm sonunda bir realite haline gelecekti. Bir gün bütün dünyada zafer kazanacaktı. Bu sadece bir geri çekilme dönemiydi. Bütün dünyada -belki Çin hariç, ama bu konuda bilinenler belirsizdi ve pek güven verici değildi- bir gerileme döneminden geçiliyordu. Olsun, bu dönemden çıkılacaktı. Bu mümkündü, muhtemeldi. André'nin gerçekleşip gerçekleşmediğini asla kontrol edemeyeceği bir ihtimal. Gençler için bu an başka bir andan daha kötü değildi, kendi yirmili yaşlarındaki dönemden daha kötü değildi: sadece, onlar için bir çıkış noktası olan bu yıllar kendisi için bir sonlanmayı ifade edecekti: bir düşüşü. Belki bu düşüşün arkasından gelecek sıçramaya yaşı yüzünden o tanık olamayacaktı. Marx, iyiliğe giden yolun, kötülükten de beter olduğunu söylemişti. İnsan gençken, önünde yanıltıcı, hayali bir sonsuzluk varken, bir sıçrayışta yolun sonuna atlıyor; ancak daha sonra, tarihin önünüze çıkardığı hesapta olmayan bedelleri aşacak gücünüz kalmıyor, bu bedelleri korkunç yüksek buluyorsunuz. André hayatının anlamını haklı çıkarması için tarihe güvenmişti: artık güvenmiyordu.</p>
</body>
</html>
