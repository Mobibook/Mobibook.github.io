<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2>Önsöz</h2>

  <p>1966-1967 yılları arasında kaleme alınan uzun öykü <i>Moskova'da Yanlış Anlama</i>, aslında 1968 tarihli <i>La Femme rompue</i> (Yıkılmış Kadın) başlıklı derlemenin içinde yer alacaktı. Belirgin niteliklerine rağmen, Simone de Beauvoir onu bırakıp yerine <i>L'Age de discrétion</i>'u (Olgunluk Çağı) koydu. Eser ilk kez 1992'de <i>Roman</i> 20-50 dergisinde yayımlandı.</p>

  <p><i>Moskova'da Yanlış Anlama</i>, yaşlanma yolundaki emekli öğretmen çift Nicole ile André'nin Moskova'ya yaptıkları bir seyahatte yaşadıkları evlilik ve kimlik krizini (sonunda atlatılacaktır) anlatır: ikili Moskova'da André'nin ilk evliliğinden olma kızı Macha'yla buluşurlar. Seçilen anlatım biçimi ele alınan konuya mükemmel uymuş görünür. Gerçekten de Simone de Beauvoir, Nicole ile André'nin karşılıklı bakış açılarını kısa sekanslar (dengeli olarak dağıtılmış, toplam yirmi dört sekans) halinde hızlı bir ritimle art arda sıralar: bu durumda okuyucu, bir an için yanlış değerlendirmelerinin, itiraf edemedikleri hayal kırıklıklarının, pireyi deve yapan kinlerinin tutsağı olan taraflara göre ayrıcalıklı bir konumdadır. Üstelik bu teknik okuyucuya farklılıkları (André'nin kafasını meşgul eden şeyler daha çok politik iken, Nicole'ünkiler daha çok duygusallığa eksenlidir) ve benzerlikleriyle kadın ve erkek bakış açıları arasında bir paralellik kurma olanağı sunar. Simone de Beauvoir bu ikili odaklanma tekniğini daha önceki romanlarında da (<i>Le Sang des autres, Mandarins</i>) kullanmıştı ama paralellik asla böyle bir yoğunlukta ve birbirini tamamlar nitelikte değildi.</p>

  <p>Başlığın da gösterdiği gibi, anlatı bireysel hikâyeyle kolektif tarihi sıkı sıkıya birbirine bağlar: karı koca arasındaki anlaşmazlık politik hayal kırıklığının yaşandığı bir seyahat sırasında patlak verir. Bu bakımdan altmışlı yılların ortasındaki Sovyetler Birliği üzerine heyecan verici bir (eleştirel) tanıklık da sağlar. Simone de Beauvoir Yazarlar Birliği'nin daveti üzerine Sartre'la birlikte 1962-1966 arasında düzenli olarak gittikleri S.S.C.B.'deki yolculuklarından esinlenmiş (Sartre ayrıca orada Rus sevgilisi Lena Zonina'yla da buluşuyordu, Macha'da Lena'nın bazı özelliklerini bulmak mümkün). Gördüklerine ve hissettiklerine dikkat kesilen tarafların yaşadıkları somut deneyimler üzerinden ülkedeki değişimin boyutları ölçülebilir ve bürokrasinin saçmalıkları yüzünden bir sürü aksilik yaşanır. Macha ile, yeniden keşfettiği Moskova'da saf bir sosyalizm idealini bulamadığı için sonuçta hayal kırıklığına uğrayan babası arasında S.S.C.B'nin kültürel durumu ve o dönemde Sovyet-Çin gerginliğinin ağır bastığı Sovyet dış politikası tartışmalara yol açar. Çekoslovakya'nın işgalinden sonra 1971'de kaleme alman <i>Tout compte fait</i>'de (<i>Hesap Tamam</i>) Sovyet rejimi eleştirisi daha da şiddetlenecek ve özgürlükler sorununa daha fazla yer ayrılacaktır. Ama S.S.C.B.'deki durumu yansıtan bu ayrıntılı tablo bu haliyle de çok değerli bir belge olarak kalır.</p>

  <p>Simone de Beauvoir çiftin yaşadığı krizin ötesine geçerek daha genel temalara uzanır. Kadın kahramanlar kadınlık durumunun farklı veçhelerini canlandırır: özgür ve bağımsız olma iradesine ve gençliğindeki mücadelelere rağmen, aile hayatına fazlasıyla gömülen Nicole emellerinin tamama ermemesinden yakınırken, oğlunun nişanlısı Irene, her şeyi uzlaştırma iddiasıyla hiçbir şeyi derinleştiremeyen yeni kuşağı temsil eder. Macha'nın rahatlığı ve bağımsızlığı Sovyetler Birliği'ndeki cinsel eşitlikten kaynaklanmaktadır. Ötekiyle iletişim sorunu öykü boyunca kendini hissettirir ama bu arada özellikle yaşlanmanın üzücü etkileri keşfedilir: yıpranan vücutlar, cinsellikten uzaklaşma, yapmayı tasarladıklarını hep bir yana bırakma, umutların kaybı. Yaş konusunda düşünmek tarafları zaman konusunda kendilerini sorgulamaya götürür (sonda Proust'a bir selamla). Kişilerin kafa karışıklığı bütün bu düşüncelere çoğu zaman son derece duygulandırıcı lirik bir ton verir. "Yanlış anlamanın" kızışması gitgide daha derin biçimde geçmişe gömülmeye neden olur ve insan hayatının anlamı üzerine bir sorgulamayla sonuçlanır: "Endişeyle sarsıldı: ölüm korkusundan çok daha dayanılmaz olan varolmanın endişesi." Bütün bu sorunsallar ve temalar sımsıkı ve gerektiği gibi iç içe örülmüş durumdadır. Varlığıyla krize ve bilinçlenmelere neden olan turist rehberi ve çevirmen Macha bu ağın tam merkezinde yer alır.</p>

  <p>Simone de Beauvoir, <i>Moskova'da Yanlış Anlama</i>'nın yerini alan "Age de discretion"da, bir yanlış anlama yüzünden karşı karşıya gelen yaşlı bir çiftin durumunu yeniden ele alır ve ilk öyküden aktardığı birçok bölümü farklı bir bağlama oturtarak tekrarlar. Ama ilk öyküdeki Sovyet boyutunu metinden tamamen çıkartır ve bu defa sadece krizdeki kadın kahramanın bakış açısını benimser: bu tercih yazarın yeni hikâyeyi <i>La Femme rompue'nün</i> içine kolayca dahil etmesini sağlamıştır. Bu arada, <i>Moskova'da Yanlış Anlama</i>'nın zenginliği zamanla kendini kabul ettirmiş ve metnin bağımsız olarak yayımlanmasını gerekli kılmıştır.</p>

  <p style="text-align: right;">Eliane Lecarme-Tabone</p>
</body>
</html>
