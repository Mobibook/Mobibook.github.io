<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2>*</h2>

  <p>"Otursam iyi olur" dedi Nicole. Özbek restoranı açık havadaki küçük pavyonları ve egzotik müşterileriyle sevimliydi: ablak suratlı, çekik gözlü, dört köşeli takkeler takmış erkekler, rengârenk ipek elbiseli, kapkalın siyah saç örgülü kadınlar. Moskova'nın en iyi şaşlıkı burada yeniyordu. Ama orkestranın kulakları sağır eden şamatası -her yerde aynıydı- yüzünden son lokmalarını yer yemez kaçmışlardı. Macha dolaşmayı önermişti. Gün boyunca çok yürüdüklerinden, Nicole kendini yorgun hissediyordu. Sinir bozucu bir şeydi bu: eskiden tıpkı André gibi keyifle kilometrelerce yol yürürdü! Şimdi serseriler gibi uzun uzun dolaşmalarının ardından akşamları bacakları pes ediyordu. André'ye bunu belli etmiyordu. Ama sonuçta kendini zorlamak aptalcaydı. Boş bir bankın önünden geçiyorlardı, ender bulunacak bir fırsattı, hemen yararlanmalı. Oturdular.</p>

  <p>"Bu arada, sonunda Veliki Rostov'a gidiyor muyuz gitmiyor muyuz?"</p>

  <p>"Korkarım gidemiyoruz" dedi Macha.</p>

  <p>"Peki ya Moskova nehrindeki küçük gezinti?"</p>

  <p>"Sorabilirim..."</p>

  <p>"Aman! Neden boş verip Moskova'da kalmıyoruz ki" dedi André. "Tekrar görmemiz gereken ne kadar çok şey var."</p>

  <p>"Onları tekrar göreceğiz zaten."</p>

  <p>Tekrar görmek. Kırk yaşlarına doğru bundan zevk aldığı bir dönem olmuştu. Daha önce ise, hayır, yeniliklere açtı Nicole. Şimdi de öyle. Yaşanacak ne kadar az yıl vardı: her gün üst üste Kızıl Meydan'da taban tepmek zaman kaybıydı. Kızıl Meydan muhteşemdi: üç yıl önce o nasıl bir şoktu. Bu yıl da, ilk gün. Ama artık Nicole meydanı fazlasıyla tanıyordu. İlk gelişiyle bu gelişinin arasındaki büyük fark buydu. 63'te her şey yeniydi; bu defa neredeyse hiçbir şey. Bu hafif hayal kırıklığı kuşkusuz buradan geliyordu.</p>

  <p>"Peki akşamı nerede geçireceğiz?" diye sordu.</p>

  <p>"Neden burada geçirmeyelim?" dedi André.</p>

  <p>"Bu bankta mı, bütün bir akşam mı?"</p>

  <p>Bu yıl akşamları nereye gideceklerini bilemiyorlardı. Yuri nazik birine benziyordu -Fransızca bilmediği için onunla ilişkiler yüzeyseldi- ama o odasında, Vassili kendi odasında çalışıyordu. Onları rahatsız etmemek için fısıltıyla konuşmak gerekiyordu, insan kendini yine de kabalık etmiş gibi hissediyordu. Otel odası oturulacak gibi değildi. Şu üç yılda ne çok kafe açılmıştı; dışardan camdan duvarlarıyla çirkin görünmüyorlardı; ama içleri muhallebicilere benziyordu, konfordan ve sıcak bir havadan yoksundular; zaten bu saatte kapalıydılar. O zaman, bir metro istasyonunun yanındaki, benzin kokan bir meydandaki bu bank mı?</p>

  <p>"Burası iyi" dedi André. "Mis gibi yeşillik kokuyor."</p>

  <p>O kendini nerede olsa iyi hissederdi. Flanel takımı içinde üşümüyordu; Macha ısı on dereceyi geçince havayı sıcak buluyordu; ama Nicole ince elbisesinin içinde titriyordu. Hem sonra bütün akşam bir bankın üstünde insan kendini bir felakete uğramış gibi hissediyordu.</p>

  <p>"Üşüdüm" dedi.</p>

  <p>"National'in barına gidebiliriz" dedi Macha.</p>

  <p>"İyi fikir."</p>

  <p>Bar sabahın ikisine kadar açık kalıyordu; ödemeler yabancı parayla yapılıyordu, viski, Amerikan sigarası alabiliyordunuz; orada öğlen yemeği yedikleri gün Nicole André ile Macha'ya bunu söylemiş ama onlar cevap vermemişlerdi. Yine de Macha aklının bir köşesine bunu yazmış ve tam zamanında hatırlamıştı. Kalktılar.</p>

  <p>"Uzak mı?"</p>

  <p>"Yürüyerek yarım saat. Belki bir taksi bulurız" dedi Macha.</p>

  <p>Nicole taksi istiyordu: bacakları, ayakları ağrıyordu. Genelde taksi kolay bulunuyordu: 63'ten beri sayıları iki katına çıkmıştı. Bu akşam çok taksi geçiyor, küçük yeşil ışıkları vaatkâr bir şekilde yanıyordu; ama işaret etmelerine rağmen taksiler acımasızca geçip gidiyordu: bu geniş bulvarda durmak yasaktı. En yakın taksi durağı epey uzaktı, ve orada da upuzun bir kuyruk olabilir, hiç taksi bulunmayabilirdi. Yürümek, banklarda oturmak, çok çetin bir düzen. Moskova kendi sakinleri için belki çok iyi olabilirdi; Macha başka bir yerde yaşamak istemiyordu, hele Paris'te hiç (yine de bu şaşırtıcıydı), ama yabancılar için bu ne çileydi! Nicole içinden, belki de son üç yılda hızla yaşlandım dedi: konforsuzluğa eskisi kadar dayanamıyorum. Üstelik bu daha da kötüleşecek. "Bizler son demlerimizin en çiçekli günlerini yaşıyoruz" diyordu André. Komik bir çiçek: deve dikenleri.</p>

  <p>"Yorgunluktan ölüyorum" dedi Nicole.</p>

  <p>"Yaklaştık."</p>

  <p>"Yaşlanmak berbat bir şey."</p>

  <p>Macha koluna girdi. "Haydi canım! ikiniz de genceciksiniz!"</p>

  <p>Bunu çok sık söylerlerdi ona: genç görünüyorsunuz, gençsiniz. Meşakkatli gelecekleri haber veren manidar bir iltifat. Genç kalmak hayatiyetini, neşeni, akıl sağlığını korumak demektir. O zaman, yaşlılığın payına düşen de alışılmışın dışına çıkmamak, sızlanıp durmak, beyni sulanmışlık oluyor. Diyorlar ki: yaşlılık diye bir şey yoktur, hiç önemli değil; hatta bazen: yaşlılık çok güzel bir şey diyorlar; ama yaşlılıkla yüz yüze geldiklerinde mahcup olup onu yalan sözlerle eğip büküyorlar. Macha: gençsiniz, diyordu ama Nicole'ün koluna girmişti. Aslında Nicole geldiğinden beri onun yüzünden yaşını şiddetle hissediyordu. Kendisi hakkında oluşturduğu imajı kırk yaşında durdurduğunun farkına varıyordu: bu güçlü genç kadında kendini görüyordu; Macha'nın Nicole kadar deneyim ve otoriteyle dolu ve onun kadar olgun olması da cabasıydı: iki benzer. Ama sonra, aniden bir el hareketi, sesteki bir iniş çıkış, ilgili ince bir davranış ona aralarında yirmi yaş fark olduğunu -altmış yaşında olduğunu- hatırlatıyordu.</p>

  <p>"Bu ne hengâme!" dedi André.</p>

  <p>Bar sigara dumanıyla doluydu ve çok gürültülüydü. Yüksek sesle gülen iki Amerikalı gençle, çok yüksek sesle şakalaşan olgun yaştaki Fransızlar arasına sıkışmış tek boş masa. Batı Almanlar -sadece Batı parası geçiyordu- koro halinde şarkı söylüyordu. Dönen plaktaki caz müziği güçlükle duyuluyordu. Ama viski tadına, André ve Philippe'le geçirilen Paris akşamlarının tadına kavuşmak hoştu (Paris'te hava sıcaktı: Montparnasse'ta bir kahvenin önünde otururlardı).</p>

  <p>"Kendini tekrar Batı'da bulmak hoşuna gitti mi?"</p>

  <p>"Bir süreliğine evet."</p>

  <p>André ise köprüleri atmıştı. Kimseye yazmamıştı: sadece Nicole'ün Philippe'e yazdığı son mektuba çiziktirdiği birkaç kelime. Nicole inatla birkaç gün öncesinin Humanité'sini alınca, gülümsemişti. André seyahatlerde hep böyleydi. Paris'i kolayca unuturdu; kökleri orada değildi.</p>

  <p>"Yabancı delegasyonların neşesi de pek yerinde! Figaro'nun düğününden de beter!" dedi yıkılmış yorgun bir sesle.</p>

  <p>"Dönelim ister misin?"</p>

  <p>"Tabii ki hayır."</p>

  <p>André Nicole'e hoşluk olsun diye kalıyordu; ama bir daha gelmek istemezdi; Macha da öyle, hiç rahat değildi (burada ayan beyan paralı birilerini bulmaya çalışan aşırı makyajlı iki kadının dışında hiç Rus kadın yoktu). Oysa dünyaya açık -ya da en azından yarı açık- hoş bir mekândı. Kırmızı gömlekli uzun boylu siyah bir adam tek başına dans etmeye başladı, insanlar el çırparak tempo tutuyorlardı.</p>

  <p>"Epey iyi dans ediyor" dedi Nicole.</p>

  <p>"Evet."</p>

  <p>André dalgın gibiydi. Birkaç gündür bir tik edinmişti: parmağını diş eti hizasında yanağına bastırıyordu. Nicole biraz sabırsızlıkla:</p>

  <p>"Ağrıyor mu? Bir dişçiye görün."</p>

  <p>"Bir şeyim yok."</p>

  <p>"O zaman neden ikide bir yanağını yoklayıp duruyorsun?"</p>

  <p>"Ağrımadığından emin oluyorum."</p>

  <p>Gözlerini saatinin akrep ile yelkovanına dikerek günde yirmi defa nabzını ölçtüğü bir dönem olmuştu. Ciddi olmayan ama yine de bir emare olan küçük saplantılar. Neyin emaresi? Hayatınızın kireç bağladığının, yaşlılığın peşinizde olduğunun. Yaşlılık. Nicole Larousse'taki bütün tanımları ezbere biliyordu, bu tanımlardaki simetrisizlik onu sarsmıştı.</p>

  <p>Gençlik: genç olma durumu. Yaşlılık: bedenin ve zihnin yaşlılık sebebiyle zayıflaması.</p>
</body>
</html>
