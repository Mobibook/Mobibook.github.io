<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <p><br /></p>

  <h2>*</h2>

  <p>André sinemanın karanlığında yan gözle Nicole'ün profiline baktı. İki gün önceki kavgalarından beri Nicole ona biraz üzgün gibi geliyordu. Yoksa kendi üzüntüsünü Nicole'e mi yansıtıyordu? Araları tam olarak eskisi gibi değildi. Yoksa onunla on gün daha Moskova'da kalmaya razı olduğu için pişman mıydı? Ya da Nicole'ün güvensizliği ve öfkesi André'yi sandığından daha derin bir şekilde yaralamıştı. Kendini bir türlü şu kadın pilotun hikâyesine veremiyordu. Kafasında marazi düşünceler kurup duruyordu. Bir de Macha'nın yaşlanmak zenginleşmektir diye hayal kurduğunu düşündükçe! Pekçok insan buna inanıyor. Şarap yıllandıkça kıvamlanır, mobilyalara parlaklığını yıllar kazandırır, yıllar geçtikçe insan tecrübe ve bilgelik sahibi olur. Her bir an, daha mükemmel bir gelecek hazırlayan bir sonraki an tarafından sarmalanır ve doğrulanır, sonunda başarısızlıklardan da ders çıkarılır. "Her sessizlik atomu olgun bir meyve için bir şanstır." O bu tuzağa asla düşmemişti. Ama hayatı Montaigne tarzında bir ölümler dizisi olarak da görmüyordu: bebek, embriyonun ölümü değildi, ne de çocuk bebeğin ölümü. Nicole'ün ölüp dirildiğini asla görmemişti. Fitzgerald'ın fikrini bile reddediyordu: "Hayat bir bozulma sürecidir." Artık yirmi yaşındaki vücuduna sahip değildi, hafızası biraz zayıflıyordu ama kendini küçülmüş de hissetmiyordu. Nicole de kesinlikle öyle değildi. Şu son zamanlara kadar, seksen yaşına geldiklerinde de hâlâ kendilerine benzeyeceklerinden kesinlikle emindi. Artık buna inanmıyordu. Nicole'ü gülümseten bu iflah olmaz iyimserlik eskisi kadar sağlam değildi. Rüyasında tükürdüğünü gördüğü dişler vardı, onu tehdit eden şu takma dişler: çöküş ufuktaydı. En azından aşklarının asla inişe geçmeyeceğini umut etmişti; hatta, ihtiyarlayan bir Nicole daha çok ona ait olacakmış gibi gelirdi. Ama belki de aralarında bir şeyler bo<span style="text-indent: 0em;">zulma halindeydi. Hareketlerinden, sözlerinden geçmişin rutin bir tekrarı olanlarla, yeni ve capcanlı olanları nasıl ayırt etmeliydi? André'nin Nicole'e olan hisleri ilk günlerdeki kadar tazeydi. Peki ya Nicole'ün? Bunu ona sormanın yolu yoktu.</span></p>

  <p>"Kitaplardan seçebilirsiniz" dedi Macha Nicole'e. İkisi onu oyalamak için biraz sinir bozucu bir işgüzarlık sergiliyorlardı. Dün iyi bir film: ama bu öğleden sonra şu kadın pilotun hikâyesi kafa ütüleyiciydi. Elbette okuyacaktı, başka ne yapabilirdi? Macha bir çeviri üzerinde çalışıyordu, André elinde bir sözlük, Pravda'yı sökmeye çabalıyordu. Nicole bir etajere sıralanmış Pleiades dizisini inceledi. Romanlar, uzun hikâyeler, anılar, anlatılar: hepsini ya da neredeyse hepsini okumuştu; ama sınıfta açıklanan metinler dışında ne hatırlıyordu? Lisansını vereceği yıl her bir cümlesini didik didik ettiği Manon Lescaut'nun hiçbir bölümünü net olarak hatırlamıyordu. Yine de, artık hatırlayamadığı bu sayfalarla yeniden karşılaşmak düşüncesi onu tembelliğe itiyordu. Bir şeyi yeniden okumak onu sıkıyordu. İnsan oradan buradan bir şeyler hatırlar, ya da en azından hatırladığını sanır. Okuma sevincini veren şeyden mahrumsunuzdur: yazarla özgürce işbirliği, ki bunun kendisi de neredeyse bir yaratıdır. Nicole çağına karşı olan merak duygusunu koruyordu, yenilikleri takip ediyordu. Ama onu olduğu ve hep olacağı kişi yapan bu eski eserlerin ona vereceği artık ne vardı?</p>

  <p>"Tek derdin seçme sıkıntısı" dedi André.</p>

  <p>"Çok sıkıntılı."</p>

  <p>Proust'tan bir cilt aldı. Proust farklıydı. Ezbere bildiği cümlelerin gelmesini bekliyor, onları Vinteuil'ün küçük müzik cümlesini duyduğunda mutlu olan anlatıcı kadar büyük bir mutlulukla karşılıyordu. Ama bugün Nicole dikkatini toplamakta zorlanıyordu. Düşünüyordu: artık eskisi gibi değil. André'ye baktı. Bir mevcudiyet, ne demekti bu? Arkasında sönüp giden uzun bir hikâye vardı, şu sayfaların arasına kapatılan metinler kadar tanıdık, onlar kadar unutulmuş bir hikâye. André Paris'te kilometrelerce uzakta da olsa mevcuttu. Hatta pencereden sarkıp onun uzaklaşmasını seyrederken, André yüreğinde en sarsıcı bir kesinlikle var olurdu: silueti küçülür, her adımda dönüş yolunu çizerek köşe başında gözden kaybolurdu; görünüşte boş olan bu alan doğal mekânıymış gibi onu karşı konulmaz biçimde Nicole'e geri getiren bir kuvvetler alanıydı: bu kesinlik, etten kemikten bir bedenden çok daha duygulandırıcıydı. Bugün André buradaydı, capcanlı, elini uzatsa tutacağı kadar yakın. Ama aralarında yalıtkan bir katman gibi görünmez ve elle dokunulmaz bir şey vardı: bir sessizlik katmanı. André bunun farkında mıydı? Kuşkusuz hayır. Sorsa şöyle cevap verirdi:</p>

  <p>"Yok canım, her şey eskisi gibi. Değişen ne var?"</p>

  <p>Hayatlarında kavgalar olmuştu - ama ciddi sebeplerle, ikisinden biri ya da öbürü bir macera yaşadığında: Philippe'in eğitimi konusunda. Bunlar şiddetin yaşandığı ama süratle ve kesin biçimde hallettikleri gerçek çatışmalardı. Bu defaki puslu dumanlı bir çatışma gibiydi, ateş olmadan çıkan bir dumandı; tam da bu belirsizliği yüzünden, tamamen dağılmamıştı. Şunu da söylemek lazım, diye düşündü Nicole, eskiden yatakta ateşli barışmalar yaşarlardı; gereksiz öfke ve sızlanmalar arzu, haz ve heyecanın içinde kavrulur, söner giderdi; kendilerini birbirlerinin karşısında mutlu ve yenilenmiş bulurlardı. Şimdi bu çareden mahrumdular. Böyle olunca da Nicole kafasında ince ince kuruyor da kuruyordu. Anlaşmazlıklarından büyük ölçüde kendisi sorumluydu: André'nin yalan söylediğine inanmıştı. (Peki, önemsiz şeyler hakkında da olsa neden daha önce ona yalan söylemişti?) O da hatalıydı. Meseleyi iki dakikada hallolmuş farz edeceğine onunla bir kez daha konuşmalıydı. Nicole fazla kuşkucu davranmıştı ama André de ihmalciydi ve öyle olmaya da devam ediyordu - Nicole'ün kafasından neler geçtiğini gerçekten hiç umursamıyordu.</p>

  <p>Duygusuzlaşmış mıydı? Nicole kızgınlığının etkisiyle onun hakkında haksız şeyler düşünmüştü. Kocamış mı, hayır. Ot gibi mi, hayır. Ama belki eskisinden daha az duyarlıydı. İnsan ister istemez yıpranıyor: bunca savaş, kıyım, felaket, mutsuzluk, ölüm. Ya ben, Manon ölünce ben ağlayacak mıyım? İçinden üzülerek, "Artık bana 'yavrucuğum<span style="font-size: 14px;">'</span> diye seslenen kimse olmayacak" dedi. Ama bu bencilce bir düşünceydi. Manon'u bir daha görememek onu üzecek miydi? Kendisi konu André ve Philippe oldu mu çok hassastı. Ama ya başkaları konusunda? Hatta şu anda Philippe'e karşı, André'ye karşı bile içinde hiçbir sıcaklık hissetmiyordu.</p>

  <p>Başladığı için devam eden bir çift: Onları bekleyen gelecek bu muydu? Dostluk, şefkat tamam da birlikte yaşamak için sahici bir neden yok: böyle mi olacaktı? Başlangıçta sahici nedenler vardı. Üzerinde en küçük bir üstünlük taslamaya kalkan gençleri anında hoyratça bir tepkiyle reddeden Nicole'ü André, Nicole'ün kimsede görmediği bir temiz kalplilikle fethetmişti; André'nin "Tamamen yanılıyorsunuz!" diye sızlanırken o üzgün edası Nicole'ün elini kolunu bağlardı.</p>

  <p>Annesinin üzerine titrediği, babasının ihmal ettiği Nicole'de kadın olmak bir yara gibiydi. Günün birinde bir adamın altına uzanma düşüncesi onu isyan ettiriyordu. André inceliğiyle, yumuşak sevgisiyle onu cinselliğiyle barıştırmıştı. Nicole cinsel hazzı coşkuyla kabul etmişti. Hatta bir kaç yıl sonra bir çocuk istemiş ve annelik onu mutlu etmişti. Evet, Nicole'ün başka birine değil ona ihtiyacı vardı. Peki ya André, Nicole hırçınlığı yüzünden genelde insanlara sevimli gelmediği halde André neden onu sevmişti? Belki çok çektiği anne sertliği, anne ciddiyeti onun için aynı zamanda bir gereksinimdi ve Nicole'de bunları bulmuştu. Nicole ite kaka da olsa onun bir yetişkin olmasına yardım etmişti. Her halükârda Nicole kendinden başka hiçbir kadının André'ye uygun olamayacağını düşünürdü. Yanılıyor muydu? Peki ya kendisi, başka bir erkekle daha dolu dolu kendisi olur muydu? Gereksiz sorular. Tek sorun, bugün onlarda nelerin kaldığıydı. Bilmiyordu.</p>

  <p>Macha o öğleden sonra meşguldü: André'yle Nicole'ü ayrıntılı talimatlar verdiği bir taksi şoförüne emanet etmişti. Şehir dışında bir mahallede arabadan indiler - buraya üç yıl önce de gelmişlerdi, o zaman Moskova dışında sahici bir köydü. Eski izba'ların<a href="../Text/Dipnotlar.xhtml#bookmark14" id="footnote14"><sup>14</sup></a> sıralandığı bir sokaktan çıktılar.</p>

  <p>"Çok hızlı yürüme: fotoğraf çekmek istiyorum" dedi Nicole.</p>

  <p>Durup dururken, yanlarında seyahatlerinden hiçbir fotoğraf götürmemenin yazık olacağını dile getirmiş ve Yuri'nin makinesini ödünç almıştı. Şimdiye kadar neredeyse hiçbir zaman fotoğraf çekmemişti. André onun vizörde bir izba'yı çerçeve içine alışına baktı. "Çünkü benimleyken sıkılıyor", diye düşündü. Takside birbirlerine söyleyecek şey bulamamışlardı. Oysa artık araları hiç fena sayılmazdı, zaten üzücü olan da buydu. Belki de André sıkıcı biri haline gelmişti; Villeneuve'deki tatillerinde bile birbirlerini buradaki kadar görmezlerdi: Nicole onun varlığına aşırı doymuş durumdaydı. Sıkıldığı için de, artık kendisi de eğlenceli olmaktan çıkmıştı. Nicole ikinci bir izba'nın daha fotoğrafını çekti, bir üçüncünün daha. Güneşin altında evlerinin kapısında oturmuş çene çalan insanlar ona hoşnut olmayan bir ifadeyle bakıyorlardı; içlerinden biri André'nin anlamadığı ama pek de sevimliye benzemeyen bir şeyler söyledi.</p>

  <p>"Galiba senin fotoğraf çekmenden hoşlanmıyorlar" dedi.</p>

  <p>"Neden?"</p>

  <p>"Bu izbalar güzel ama onlar bunları sefil buluyor ve senin gibi pis bir yabancı kadının onların sefalet içindeki hallerini çekip görüntüleri yanında götüreceğinden şüpheleniyorlar."</p>

  <p>"Tamam, çekmiyorum" dedi Nicole.</p>

  <p>Aralarına bir sessizlik çöktü. Aslında André bu seyahati uzatmakla hata etmişti. Macha açısından bile olsa, nasıl bir ilerleme sağlayacaktı bu? Zaten çok uzun bir zaman için birbirlerinden ayrı kalacaklardı: iki yıl, üç yıl, daha uzun? Hemen görüşmek için gerçekten istek duyacaklar mıydı? 60'ta ona Paris'i göstermek, 63'te onunla S.S.C.B.'yi keşfetmek, bunlar çok büyük şenliklerdi. Bu defa aynı neşeyi -başlangıç hariç- bulamamıştı. Macha'yı çok seviyordu, Macha da sevgisini karşılıksız bırakmıyordu: ama ikisi dünyayı o kadar farklı görüyorlardı ki; birbirlerinin hayatında gerçekten hiçbir yerleri yoktu. Geldiğinde onu büyüleyen o romantik serüven izlenimi yavaş yavaş dağılmıştı. Geçerli bir neden olmadan, havada öylesine teati edilmiş iki cümle için Nicole'e ters gitmek aptallıktı: "Paris'te yapacak özel bir şeyiniz yok - Yok."</p>

  <p>"Aslında kalışımızı uzatmak aptallık" dedi.</p>

  <p>"Eğer bu sana zevk bile vermiyorsa, aptallık" dedi Nicole.</p>

  <p>"Pişman olduğun için mi?"</p>

  <p>"Sen pişmansan ben de pişmanım."</p>

  <p>Tamam. Yine oldukları yerde dönüp duracaklar, bir yere varamayacaklardı. Diyaloglarında sıkışıp kalmış bir şeyler vardı; herkes ötekinin söylediği lafı öyle ya da böyle tersten alıyordu. Bunun içinden çıkmayı başaramayacaklar mıydı? Neden dün değil de bugün? Bir sebebi yoktu.</p>

  <p>Bir kapı sundurmasının altından ve bir kilisenin önünden geçtiler, Nicole fotoğraf çekti. Biraz daha uzakta, bir tepenin zirvesinde karmakarışık bir mimarisi olan başka bir kilise yükseliyordu. Kilise Moskova nehrine tepeden bakıyor, arkasında geniş bir ova ve daha uzakta Moskova görünüyordu. Otların arasına oturup manzaraya baktılar.</p>

  <p>"İşte. İlk defa yalnız kaldık ama birbirimize söyleyecek şey bulamıyoruz, canımız konuşmak bile istemiyor" diye düşündü Nicole buruklukla. Onunla birlikte Moskova'nın fotoğrafını çekmenin André'yi eğlendireceğini sanmıştı, kartpostallar o kadar kötüydü ki. André fotoğraf çekmekle ilgilenmediği gibi, bu yüzden sinirlenmişe de benziyordu. Nicole otlara uzandı, gözlerini kapadı ve birden on yaşında oluverdi, bir çayırlığa uzanmıştı, yanağında o toprak ve ot kokusu vardı. Bir çocukluk hatırası neden bu kadar dokunaklıydı? Çünkü zaman sonsuza kadar genişler, akşam uzaklarda kaybolurdu ve sonsuzluk onun geleceğiydi. "Bu ülkede neyin eksikliğini çektiğimi biliyorum" dedi içinden. Vladimir'deki bir gece hariç buradaki hiçbir şey onu derinden etkilememişti, çünkü hiçbir şey onda çağrışım yapmıyordu. Hayatında onu duygulandıran anlar, daima kendilerinden başka bir şeyi çağrıştıran anlardı, bu anlar ona bir anımsama, bir önsezi, bir rüyanın gerçekleşmesi, yaşamaya başlayan bir tablo, özünde erişilmez ve gizemli birer gerçeklik imgesi gibi görünürdü. S.S.C.B.'de köklerinin olmaması bir yana, burayı İtalya ya da Yunanistan'ı sevdiği gibi uzaktan da sevmemişti. İşte bu yüzden burada en güzel şeyler bile sadece kendileriydiler, neyseler oydular. Nicole onlara hayran olabilirdi: ama karşılarında hiçbir heyecana kapılmıyordu. "Acaba André beni anlar mıydı?" diye geçirdi içinden. Hırçın bir tavırla kendi kendine "André ilgilenmiyor ki" dedi. Ama yine de istediği gibi birlikte yalnız kalmak ancak bundan yararlanamamak çok üzücüydü.</p>

  <p>"S.S.C.B.'de neden hiçbir şeyin beni pek o kadar duygulandırmadığını şimdi anladım" dedi.</p>

  <p>"Neden?" dedi André.</p>

  <p>O kadar hazır, o kadar dikkatliydi ki -herkese karşı böyleydi ama en çok da ona karşı- Nicole onunla konuşmakta tereddüt ettiğine şaşırdı. İçinden alçak sesle söylediği şeyleri bu bakışın sıcaklığı altında yüksek sesle ifade etmek kolaydı.</p>

  <p>"Sonuçta bu yolculuk ikimizi de biraz hayal kırıklığına uğrattı" dedi André.</p>

  <p>"Seni uğratmadı."</p>

  <p>"Başka türlü, uğrattı. Pek çok şeyi kavrayamadım. Geldiğimden bir adım ileri gitmiş değilim. Paris'e dönmekten memnun olacağım."</p>

  <p>Nicole'e azıcık sitemle baktı:</p>

  <p>"Hiç sıkılmamış olsam bile. Seninle beraberken asla sıkılmam."</p>

  <p>"Ama ben de seninle olunca sıkılmıyorum."</p>

  <p>"Haydi canım sen de; 'sıkıldım' diye bağırdın bana."</p>

  <p>Sesinde gerçek bir hüzün vardı. Nicole o öfkeyle bağırarak o sözleri söylemiş, ama ne söylediğini unutmuştu. André bu sözlerle derinden incinmişe benziyordu. Nicole tereddüt etti, kararını verdi.</p>

  <p>"İşin gerçeği, Macha'yı çok seviyorum. Ama seni o varken ya da o olmadan görmek aynı şey değil. Beni sıkan, seninle hiç yalnız kalamamaktı. Senin için bunun önemi yoktu, benim için var" diye ekledi buruklukla.</p>

  <p>"Ama yalnız kaldığımız çok zaman da oldu."</p>

  <p>"Fazla olmadı. Hem sen Rusça dilbilgisine veriyordun kendini."</p>

  <p>"Bana söylemeliydin."</p>

  <p>"Canın istemiyordu."</p>

  <p>"Elbette istiyordum! Her zaman istemişimdir."</p>

  <p>André düşündü:</p>

  <p>"Bu çok tuhaf! Bendeyse burada Paris'tekinden çok daha fazla görüşüyormuşuz gibi bir izlenim vardı."</p>

  <p>"Ama Macha hep yanımızdaydı."</p>

  <p>"Onunla çok iyi anlaşıyormuşsun gibi bir halin vardı; sana fazla geldiğini hiç düşünmemiştim."</p>

  <p>"Onunla anlaşıyorum. Ama aramızda üçüncü bir kişi olunca aynı şey değil."</p>

  <p>André tuhaf bir şekilde gülümsedi:</p>

  <p>"Sen hafta sonlarında Philippe'in de bizimle olmasını istediğinde ben de kendime hep aynı şeyi söylüyorum."</p>

  <p>Nicole ne diyeceğini bilemedi. Evet, Philippe'ten sık sık onlara katılmasını isterdi, bu ona çok doğal geliyordu.</p>

  <p>"O çok farklı."</p>

  <p>"Benim oğlum olduğu için mi? Yine de aramızda üçüncü bir kişi sayılır."</p>

  <p>"Artık olmayacak."</p>

  <p>"Bu seni bayağı üzüyor!"</p>

  <p>Tekrar tartışmaya mı başlayacaklardı?</p>

  <p>"Hiçbir anne oğlunun evlenmesinden hoşlanmaz. Ama bunu bir felaket haline getirdiğimi de sanma."</p>

  <p>Sustular. Hayır. Tekrar sessizliğe gömülmeyelim.</p>

  <p>"Philippe'in varlığının zaman zaman seni rahatsız ettiğini neden bana hiç söylemedin?"</p>

  <p>"Beni sık sık soğuk davranmakla suçladın! Ayrıca, madem ne yaparsam yapayım öyle ya da böyle sana yetmiyorum, seni Philippe'ten mahrum etmekle elime ne geçecekti?"</p>

  <p>"Ne dedin? Sen bana yetmiyor musun?"</p>

  <p>"Of! Hayatında yerim olmasından memnunsun. Başka bir şeye sahip olman koşuluyla: oğlun, arkadaşların, Paris..."</p>

  <p>"Bu söylediğin aptalca" dedi Nicole şaşkınlıkla. "Senin de benden başka şeylere ihtiyacın var."</p>

  <p>"Eğer sen varsan, ben her şeyden vazgeçebilirim. Seninle kırsalda tek başıma gayet mutlu olurdum. Bir gün bana oralarda sıkıntıdan patlarım dedin."</p>

  <p>Villeneuve'de bu emeklilik hayali, Nicole'ün düşündüğünden de mi ciddiydi ne?</p>

  <p>"Sen köy hayatını tercih ediyorsun, ben Paris'i, çünkü insan çocukluğundaki yerleri seviyor."</p>

  <p>"Asıl sebep bu değil. Ben sana yetmiyorum, geçen gün bunu sana söylediğimde itiraz bile etmedin."</p>

  <p>Nicole hatırlamıştı. Kızgındı. Andre'nin beklediği kelimeleri ağzından çıkarmakta daima zorlanırdı - düğüm düğüm olur, kasılırdı.</p>

  <p>"Kızgındım. Sana ilanı aşk edecek halim yoktu. Ama senin bana bağlı olduğun kadar benim de sana bağlı olduğumu düşünmüyorsan, o zaman sahiden de çok salakmışsın."</p>

  <p>Nicole sevgiyle gülümsüyordu: Söylediklerinde de gerçek payı vardı: Macha yanlarından hiç ayrılmamıştı.</p>

  <p>"Sonuçta", dedi André, "bir yanlış anlama oldu."</p>

  <p>"Evet. Ben seni özlediğim için sıkılırken, sen seninle beraberken sıkıldığımı düşünmüşsün: bu daha gurur verici."</p>

  <p>"Bense senin tamamen bana ait olmandan mutluydum ama sen bunu fark etmiyordun."</p>

  <p>"Ama neden birbirimizi bu kadar yanlış anladık?" diye sordu Nicole.</p>

  <p>"Hayal kırıklığımız keyfimizi kaçırıyordu. Üstüne üstlük, bunu kendimize itiraf etmek de istemiyorduk."</p>

  <p>"Kendimize her şeyi itiraf etmeliydik, kendimize ve ötekine" dedi Nicole.</p>

  <p>"Sen her zaman her şeyi itiraf ediyor musun bana?"</p>

  <p>Nicole tereddüt etti:</p>

  <p>"Hemen hemen. Ya sen?"</p>

  <p>"Hemen hemen."</p>

  <p>Birlikte güldüler. Şu son günlerde birlikte yaşamayı neden becerememişlerdi? Her şey yeniden o kadar tanıdık, o kadar kolay hale gelmişti ki.</p>

  <p>"Sana söylemediğim ve önemli olan bir şey var" diye devam etti Nicole. "Moskova'ya geldiğimden beri bir yaşlılık şoku geçirdim. Yaşayacak çok az zamanım kaldığı kafama dank etti: bu da en küçük terslikleri dayanılmaz hale getiriyor. Sen yaşını hissetmiyorsun: ben hissediyorum."</p>

  <p>"Aa! Hissetmez miyim!" dedi André. "Hatta sık sık bunu düşünüyorum."</p>

  <p>"Sahi mi? Hiç bahsetmiyorsun."</p>

  <p>"Seni üzmemek için. Sen de bahsetmiyorsun."</p>

  <p>Bir an sessiz kaldılar. Ama bu artık aynı sessizlik değildi: sonunda yeniden kurulan ve artık kesilmeyecek olan bu diyalogda sadece bir araydı.</p>

  <p>"Dönüyor muyuz?" diye sordu Nicole.</p>

  <p>"Dönelim."</p>

  <p>Nicole'ün koluna girdi.</p>

  <p>Nicole "karşılıklı konuşabilmek büyük bir şans" dedi. "Kelimeleri kullanmasını bilmeyen çiftlerde yanlış anlamaların neden çığ gibi büyüyüp sonunda aralarının tamamen bozulduğu anlaşılıyor."</p>

  <p>"Aramızda bir şeylerin bozulacağından biraz korkmuştum."</p>

  <p>"Ben de."</p>

  <p>"Ama aslında bu imkânsız" dedi André. "İster istemez sonunda karşılıklı açıklama yapmak zorundaydık."</p>

  <p>"Evet. Bu kaçınılmazdı. Gelecek sefer artık korkmayacağım."</p>

  <p>André onun kolunu sıktı:</p>

  <p>"Gelecek sefer olmayacak."</p>

  <p>Belki de olacaktı. Ama bunun önemi yoktu. Bir daha asla birbirlerinden uzaklaşmayacaklardı. André o günler boyunca kafasından geçen her şeyi ona tam olarak anlatmamıştı. Belki Nicole de küçük şeyleri kendine saklamıştı. Bunun da önemi yoktu. Birbirlerine kavuşmuşlardı. Birbirlerini yeniden bulmuşlardı. André sorular soracak, Nicole cevap verecekti.</p>

  <p>"Neden kendini yaşlanmış hissettin" diye sordu André.</p>
</body>
</html>
