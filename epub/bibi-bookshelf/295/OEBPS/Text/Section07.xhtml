<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2>*</h2>

  <p>Sonuçta zaman çok çabuk geçmişti. Novgorod'da harika iki gün; ve bir haftaya kalmadan Paris'e, evine, hayatına, André'ye kavuşacaktı. André ona gülümsüyordu:</p>

  <p>"Bir daça'ya<a href="../Text/Dipnotlar.xhtml#bookmark12" id="footnote12"><sup>12</sup></a> gitmek istiyordun: Tamam işte! Ayarlandı bile" dedi.</p>

  <p>"Macha ne kadar düşünceli!"</p>

  <p>"Bir kız arkadaşımın daça'sı, otuz kilometre uzakta. Yuri bizi arabayla götürecek, ama bu Pazar değil, gelecek Pazar."</p>

  <p>"Gelecek Pazar mı? Ama biz Salı günü dönüyoruz."</p>

  <p>"Hayır Nicole: on gün uzatmaya karar vermiştik ya, biliyorsun."</p>

  <p>"Bana tek kelime bile etmeden karar vermişsiniz!" dedi Nicole.</p>

  <p>Birden kafasında kırmızı dumanlar, gözlerinin önünde kızıl bir sis belirdi, boğazında haykıran kırmızı bir şey. "Beni umursamıyor! Tek kelime bile etmedi!"</p>

  <p>"Yoo, seninle konuştum. Seninle konuşmadan asla böyle bir karar almazdım. Sen de uygun görmüştün."</p>

  <p>"Yalan söylüyorsun!"</p>

  <p>"Macha'da biraz votka içtiğim ve senin bende ön belirtiler gördüğünü iddia ettiğin gündü. Baku'da akşam yemeği <span style="text-indent: 0em;">yemiştik. Dönüşte yalnız kaldığımızda sana bundan bahsetmiştim."</span></p>

  <p>"Tek kelime etmedin; asla. Çok iyi biliyorsun. Yemin ederim, itiraz ederdim. Sen tek başına karar verdin, şimdi de yalan söylüyorsun."</p>

  <p>"Unutmuşsun. Haydi ama: hiç ben sana emri vaki yaptım mı?"</p>

  <p>"Her şeyin bir ilki var. Üstelik bir de yalan söylüyorsun. Bak işte bu ilk kez olmuyor."</p>

  <p>André eskiden hiç yalan söylemezdi. Ama bu yıl küçük şeyler için yalan söylemişti: iki defa. Gülerek özür dilemişti: "Yaşlılıktan; insan tembelleşiyor; açıklamaya kalksam çok uzun sürecekti, ben de kestirmeden gittim." Bir daha yapmayacağına söz vermişti. Tekrar yapmıştı. Ve bugünkü, dibine kadar içilmiş bir şişe, atlatılan bir doktor ziyareti hikâyesinden çok daha ciddiydi. Nicole'ün öfkesi. Nicole André'ye nadiren, çok nadiren öfkelenirdi. Ama öfkelendi mi de, onu André'den ve kendinden binlerce kilometre uzağa, hayatının dışına, benliğinin dışına, hem dondurucu hem yakıcı korkunç bir yalnızlığa sürükleyen bir kasırga kopardı...</p>

  <p>André değişen, asılan yüze, sıkılan dudaklara, eskiden onu çok korkutan, hâlâ da allak bullak eden o yüze bakıyordu. "Ona söyledim, unutmuş. Söylediğim gün, Nicole burada olmaktan hâlâ zevk alıyordu, on gün fazla ya da eksik, o kadar da önemli değildi. Yavaş yavaş sıkılmaya başladı, Philippe'i özledi, ben ona yetmiyorum, ona asla yetmedim. Bunu ona Baku'daki akşam yemeğinden sonra bu odada söyledim. Hafızalarının çok sağlam olduğuna inanan bütün insanlar gibi, yanıldığını asla kabul etmeyecek. Yine de ona danışmadan karar vermeyeceğimi çok iyi bilir, bu seyahatte de bir dediğini iki etmemişti. Moskova'da on gün daha dünyanın sonu değil."</p>

  <p>"Baksana, burada on gün daha kalmak dünyanın sonu değil."</p>

  <p>Nicole'ün gözleri öfkeden, neredeyse nefretten kıvılcımlar saçıyordu:</p>

  <p>"Sıkılıyorum! Benim sıkıldığımın farkında değilsin!"</p>

  <p>"Hayır, farkındayım. Philippe! özledin, arkadaşlarını. Sana asla yetmediğimi çok iyi biliyorum."</p>

  <p>"Defol, beni rahat bırak. Seni görmeye dayanamıyorum. Defol."</p>

  <p>"Peki Yuri ile Macha? Bizi aşağıda bekliyorlar."</p>

  <p>"Onlara başımın ağrıdığını söyle. Ne söylersen söyle."</p>

  <p>André keyfi kaçmış bir halde kapıyı kapadı. "Benimleyken de sıkılıyor!" "Sana asla yetmedim" dediğinde itiraz bile etmemişti. André kalmaya o kadar da istekli değildi ama bu Macha için önemliydi; onu üzmek istemiyordu. Nicole anlamalıydı... Ama onunla tartışma düşüncesini bile yüreği kaldırmıyordu. Aralarındaki her türlü anlaşmazlık André'ye dayanılmaz geliyordu. Neyse, akşam yemeğinden sonra hemen geri döner, herhalde Nicole de onu dinlemeyi kabul ederdi. Acaba onunla konuşmayı ihmal etmiş olma ihtimali var mıydı? Hayır, André kendini pijamalarıyla yatağının üstüne oturmuşken görüyordu, Nicole de saçlarını fırçalıyordu. Ne cevap vermişti? "Neden olmasın?" ya da buna benzer bir şey. Hiçbir zaman onsuz karar vermem ben, bunu çok iyi bilir.</p>

  <p><br /></p>

  <p>Kapı kapanır kapanmaz Nicole gözyaşlarına boğuldu. Sanki André daha ölmeden onu sonsuza kadar kaybetmiş gibiydi. Giyotin bir dakikadan da kısa bir zamanda bir kelleyi uçurabilir; tek bir cümle bir dakikadan da kısa bir zamanda André'yle olan bağlarını koparmıştı: birbirlerine sımsıkı kenetlenmiş olduklarını nasıl hayal edebilmişti? Nicole André'ye nasıl düşkünse, geçmişleri yüzünden André'nin de ona o kadar düşkün olmasını doğal bir şey olarak kabul ediyordu. Ama insanlar değişiyor, André değişmişti. En kötüsü yalan söylemesi değildi: azarlanmaktan korkan bir çocuk gibi korkusundan yalan söylüyordu. En kötüsü, bu kararı Macha'yla birlikte onu hesaba katmadan almasıydı, ona danışmayı, hatta haber vermeyi boşlayarak onu tamamen unutmuş olmasıydı. Durumlara kendini kandırmadan bakma cesaretini göstermek gerekir: André üç hafta boyunca başbaşa kalmaları için zemin yaratmaya hiç çalışmadı; bütün gülümsemeleri, bütün sevgisi Macha'ya yönelik; ben bir şey arzu etmişim etmemişim, umurunda bile değil. "Moskova'da kalalım. Yok, Leningrad'da kalalım." André burada olmaktan hoşlanıyordu. Öyle olması şartmış gibi, Nicole'ün de hoşlandığını sanıyordu. "Artık bu aşk değil: ben alışkanlıktan başka bir şey değilim."</p>

  <p>Artık bu odada kalmaya dayanamıyordu. Yüzüne çekidüzen verdi, caddeye indi. Yürümek: korkularını, öfkelerini yatıştırmak için, bazı görüntüleri kafasından atmak için çoğu zaman yürürdü. Ancak, artık yirmi yaşında değildi, artık ellisinde bile değildi, çabucak yorgun düştü. Küçük bir parkta, bir kuğunun süzüldüğü bir havuzun karşısındaki bir banka oturdu. İnsanlar geçerken ona bakıyorlardı, perişan bir hali olmalıydı, ya da sadece yabancı olduğunu fark ediyorlardı. André herhalde şu anda Yuri ve Macha ile, planladıkları gibi Moskova nehrinin kıyısındaki liman lokantasında yemek yiyordu. Belki akşamın keyfini çıkaramamıştı, bu bile kesin değildi, André kendini bulunduğu ana kaptırma ve onu rahatsız eden şeyleri silme sanatında ustaydı. Nicole'ü unutuyor, zihninden atıyor, kendi kendine onu sakinleşmiş bir halde bulacağını söylüyordu. André hep böyleydi: o mutluysa, Nicole de mutlu olmak zorundaydı. Aslında hayatları arasında tam bir simetri yoktu. André tam olarak ne arzu ettiyse ona sahip olmuştu: bir yuva, çocuklar, boş zaman, zevk ve eğlence, dostluklar ve birkaç heyecan. Oysa Nicole bütün gençlik emellerinden vazgeçmişti: onun yüzünden. André bunu fark etmeyi hiçbir zaman istememişti. Nicole onun yüzünden artık yaşamak için kalan zamanını nasıl kullanacağını bilemeyen bu kadın haline gelmişti. Başka bir erkek olsa, onu çalışmaya teşvik eder, başkalarını telkin ederken, önce kendisi örnek olurdu. André ise onu vazgeçirtmişti. Nicole'ün dünyada ondan başka kimsesi yoktu, o gidince, elleri bomboş kalmıştı. Öfkede ne yaman bir çelişki var, aşktan doğuyor ama aşkı öldürüyor. Her saniye André'nin yüzünü, sesini aklına getirerek içindeki kini körüklüyor, kendini yiyip bitiriyordu. Kendi acınızı uydurduğunuz, aklınıza takılan her şeyde ciğerlerinizin söküldüğü ama yine de nefes almak zorunda olduğunuz o hastalıklardaki gibi. Otele dönerken sersemlemiş bir halde "Peki ne olacak?" diye sordu kendi kendine. Çare yok. Birlikte yaşamaya devam edeceklerdi, Nicole sıkıntılarını içine gömecekti, böyle kabullenerek, uzlaşarak bitkisel hayat yaşayan bir alay çift vardı. Yalnızlık içinde. "Ben yalnızım. André'nin yanında yalnızım. Artık bundan emin oldum."</p>

  <p>Odanın kapısını itti. Yatakta pijamalarıyla André vardı, yerde terlikleri, gece masasının üstünde bir pipo ve bir paket tütün. Bir hastalık ya da sürgünlük yüzünden ondan uzak kalmış da, Nicole onu bu terkedilmiş eşyaların arasında yeniden bulmuş gibi, André bir an için yüreğine işlercesine var oldu. Nicole'ün gözleri yaşla doldu. Gerildi. Ecza çantasından bir tüp uyku ilacı aldı, iki adet yutup yatağa girdi.</p>

  <p>"Yalnızım!" Endişe onu yıldırım gibi çarptı: ölüm korkusundan çok daha dayanılmaz olan var olma endişesi. Bir taş gibi çölün ortasında yapayalnızdı ama lüzumsuz varlığının bilincinde olmaya mahkûm edilmişti. Kasılan, gerilen bedeni sessiz bir feryattı. Sonra çarşafların arasına sokuldu ve uykuya daldı.</p>

  <p>Sabah uyandığında André dertop olmuş, eli duvara dayalı bir şekilde uyuyordu. Nicole gözlerini çevirdi. İçinde ona karşı hiçbir duygu uyanmadı. Kalbi en küçük bir mumun bile ışıldamadığı terkedilmiş bir şapel gibi buz kesmiş ve kasvetliydi. Terlikler, pipo artık onu duygulandırmıyor; sevilen ama artık orada mevcut olmayan birini hatırlatmıyordu; onunla aynı odada kalan yabancı şahsın bir uzantısından başka bir şey değillerdi. "Ah! Ondan nefret ediyorum!" dedi içinden umutsuzlukla. "Ona duyduğum bütün aşkı öldürdü!"</p>

  <p>Nicole odanın içinde hiç konuşmadan, düşmanca bir tavırla gidip geliyordu. André gençliklerinde bu asık suratla sık sık karşılaşmıştı: "Kabul etmiyorum... Öyle olmaz..." O zamanlar bu katılık karşısında taş kesilirdi. André ondan daha büyüktü ama uzun zaman bütün yetişkinleri kendinden daha yaşlılarmış gibi görmüştü. Bugün Nicole sabrını taşırmıştı: "Daha ne kadar böyle surat asacak?" Nicole abartıyordu. André bu yolculuk boyunca onu memnun etmek için her şeyi yapmıştı. Ve bütün hayatları boyunca. Paris'te kalışı Nicole yüzündendi... Konuştuklarını unuttuysa bile, biraz olsun ona inanmalıydı. Sanki fırsat kolluyormuş da üstüne atlamış gibiydi: Nasıl bir kin besliyordu içinde? Daha parlak bir kocası olmadığı için üzülüyor muydu? O halde, onu gerçekten sevmiyordu. Gerçekten sevseydi, onunla beraberken sıkılmazdı. Evliliklerinin başında André Nicole'ün soğukluğundan şikâyetçiydi: ama kendi kendine, bir gün gelecek.... diyordu. O günün geldiğine inanmıştı. Gelmeyeceğine inanmalıydı. Yaşlılıktan beklediği tek bir teselli vardı: Philippe evleniyordu, Nicole emekliye ayrılmıştı, Nicole tamamen ona ait olacaktı. Ama onu sevmiyorsa, André ona yetmiyorsa, kinlenip kinlenip surat ediyorsa, bu iki kişilik yalnızlık hayali tehlikelere çok açıktı. Belli bir yaşı geçince birbirlerinden ayrılamadıkları için birlikte kalan çiftlerin o hazin yaşlılığını yaşayacaklardı. Hayır, André buna inanamıyordu. Daha dün gülümsemesi sevgiyle ışıldayan kadınla, suratı öfkeden beş karış, dişlerini sıkan kadın aynı kadın mıydı?</p>

  <p>"Bu surat ne böyle?"</p>

  <p>Nicole cevap vermedi, André de kızmaya başlamıştı.</p>

  <p>"Biliyorsun, eğer benden önce dönmek istiyorsan, seni tutan yok."</p>

  <p>"Niyetim de öyle."</p>

  <p>André afalladı: Nicole'ün teklifini ciddiye alacağı hiç aklına gelmemişti. "Pekâlâ! Gitsin o zaman" dedi içinden. "Hiç olmazsa düşünüp kafamı toplarım, kendimi kandırmam, ben onun için eski bir alışkanlığım, o beni asla aşkla sevmedi. Bir zamanlar bunu anlamıştım ama sonra unuttum. Bunu hatırlamalı. Aldırmamak. Ne istiyorsa yapsın, umursamamak. Ben de canımın istediğini yapmalıyım." Villeneuve'deki bahçeyi, selvilerin ve güneşin altındaki güllerin kokusunu düşündü. "Moskova dönüşü Paris'ten ayrılacağım, gidip Provence'a yerleşeceğim, kendimi onun için feda etmekle çok aptallık etmişim. Herkes önce kendini düşünmeli."</p>

  <p><br /></p>

  <p>Kimsenin kimseyle iletişim kuramadığı, kimsenin kimseyi anlamadığı iddiası doğru mu yani, diye soruyordu Nicole kendine. Elinde bir bardak votkayla Macha'nın divanında oturan André'ye bakıyor ve bütün geçmişlerini yeniden gözden geçirmenin gerektiğini düşünüyordu. Yanyana ama birbirlerinden habersiz yaşamışlardı, herkes kendi için yaşamıştı, birbirlerine karışmamışlardı, şeffaftılar. O sabah odadan çıkmadan önce, André tereddütlü bir ifadeyle ona bakmıştı, bir açıklama yapacak gibiydi. Nicole kapıyı açmış, André onu izlemiş, takside de sessizliklerini korumuşlardı. Açıklanacak bir şey yoktu. Bu öfke, bu acı, katılaşan kalbi, kelimeler bunlara çarpıp paramparça olurdu. Bunca ihmal, bunca kayıtsızlık! Macha'nın karşısında bütün gün cici bir komedi oynamışlardı. "André'den önce döneceğimi Macha'ya nasıl söylemeli?"</p>

  <p>André, tek başına özgür, dördüncü votka bardağını içiyordu. Gençken alkol onu duygusal ve sevimli yapardı, biraz saçmalardı ama cıvıtmaz, sendelemezdi. Şimdiyse, ne zamandan beri konuşurken dili dolaşıyor, hareketleri ağırlaşıyordu, doktoru alkol ve tütünün ona iyi gelmediğini, yudum yudum içtiğinin kendi ölümü olduğunu söylemişti; Nicole'ün içine öfkeden daha şiddetli bir korku düştü. "Çok içiyor." Dudaklarını sıktı. André özgürdü, kendini ağır ateşlerde usul usul öldürmek istiyorsa keyfi bilirdi, nasılsa ikisi de sonunda ölecekti ve bazı hallerde bu yaşamaktan daha iyiydi. André'nin Macha'yla Rusça konuşmaya bir çalışmasında yaşlılık alameti vardı. Macha onun aksanına gülüyordu, ahbap çavuş gibi çok iyi anlaşıyorlardı. André zaman zaman düşünceli bir ifadeyle parmağıyla yanağını yokluyordu. Nicole'ün içinden haykırmak geliyordu: "Hayır, biz daha o kadar yaşlanmadık, henüz değil, hayır!" André değişmişti: Nicole bunu bu seyahatte fark etmişti - belki de sebebi, bir yandan onu hiç görmezken, öte yandan her an görmesiydi. Artık André'nin tek istediği kendini yaşama bırakmaktı. Daha önce sadece yaşamayı severdi. Ama yaşamak onun için sürekli bir icat, Nicole'ü de içine sürüklediği neşeli, sürprizlerle dolu bir maceraydı. Şimdiyse André'nin ot gibi yaşadığı hissine kapılıyordu: "İşte bu yaşlılık, istemiyorum."</p>

  <p>Kafasında bir şey titredi. İnsan başına bir darbe alır, görüşü bulanır, dünyayı farklı boyutlarda resimler halinde çift görür ve hangisini alta hangisini üste koyacağını bilemez ya, öyleydi. Hayatına ait iki resim, geçmişle, şimdinin resmi üst üste oturmuyordu. Bir yerde bir yanlışlık vardı. Bu an yalandı: bu André değildi, bu Nicole değildi, bu sahne başka bir yerde geçiyordu... Ne yazık ki hayır! Geçmiş bir seraptı; bu sık sık olur. Hayatları boyunca ne çok kadın hayatları hakkında yanılmıştır. Nicole'ün hayatı kendi kendini kandırdığı hayat değildi. André taşkın, heyecanlı biri olduğu için, Nicole onun kendisini tutkuyla sevdiğine inanmıştı. İşin gerçeği, André Nicole'ü görmeyince unutuveriyordu; aralarına giren üçüncü bir kişi onu rahatsız etmiyordu. Nicole için André'nin varlığı hiç eksilmeyen bir neşeydi ama André için aynı şey söz konusu değildi. "Hatta belki ona ağır geliyorumdur, belki de hep ağır gelmişimdir."</p>

  <p>"Macha, halledilecek bir mesele var: dönüşümle ilgili. Paris'te yapmam gereken işler var, anlıyor musunuz?"</p>

  <p>"Aaah! Hikâye anlatma" dedi André. Kızına doğru döndü: "Bana kızdı, çünkü kalış süremizi uzatmayı ona danışmadan karar verdiğim iddiasında. Aslında sen de biliyorsun ki, ona bahsetmiştim."</p>

  <p>"Kesinlikle" dedi Macha hararetle. "Ona biraz daha uzun kalmanızı önerdiğimde bana ilk söylediği şey: Nicole'le bunu konuşacağım, oldu."</p>

  <p>Şu ikisinin arasındaki suç ortaklığı!</p>

  <p>"Konuşmadı. Bunu yapmayı unuttu ve bana yalan söylüyor."</p>

  <p><br /></p>

  <p>Yine o cadı Gorgone<a id="footnote13"></a><sup><a href="../Text/Dipnotlar.xhtml#bookmark13">13</a></sup> suratı. Ama hayatında ilk defa Nicole onu yıldırmıyordu. Nicole haksızdı, yerden göğe haksızdı. Macha arayı bulmaya çalışıyor, Nicole sert bir tavırla cevap veriyordu ve suçlar bir edayla kendine votka koyan André'ye bakıyordu, baş belası, işte aynen böyle biri olma yolundaydı Nicole. André votkayı Rus usulü, meydan okurcasına bir dikişte bitirdi.</p>

  <p>"İstediğin kadar sarhoş ol" dedi Nicole buz gibi bir sesle. "Umurumda bile değil."</p>

  <p>"Ne olur, bu kadar erken dönmeyin Paris'e, üzülüyorum" dedi Macha.</p>

  <p>"Siz üzülüyorsunuz belki ama o üzülmüyor."</p>

  <p>"Hayır, ben üzülmüyorum."</p>

  <p>"Gördünüz mü? En azından bu noktada hemfikiriz. Yapma etme diyen olmadan on şişe votkayı patlatır artık."</p>

  <p>"En önemlisi, şu asık suratınla seni görmenin hiç de hoş bir yanı yok. Küçük bir ayrılığın ikimize de iyi geleceğini düşünüyorum. Moskova'dan dönüşte Villeneuve'e geçeceğim. Senden, yanıma gelmeni istemiyorum."</p>

  <p>"İçini rahat tut, peşinden gelmeyeceğim."</p>

  <p>Nicole ayağa kalktı:</p>

  <p>"Birbirimizi görmeye artık dayanamıyoruz: artık görüşmeyelim."</p>

  <p>Kapıya doğru yürüdü. Macha kolundan tuttu:</p>

  <p>"Bu çok saçma. Geri dönün. Konuşup anlaşın."</p>

  <p>"İkimiz de bunu istemiyoruz."</p>

  <p>Kapı çarpıldı.</p>

  <p>"Gitmesine mani olmalıydın" dedi Macha.</p>

  <p>"Bu sabah ona açıklamaya çalıştım; hiçbir şey dinlemek istemiyor. Cehenneme kadar yolu var!"</p>

  <p>"Biraz fazla içtiğin doğru" dedi Macha.</p>

  <p>"Tamam. Kaldır şu şişeyi."</p>

  <p>Macha şişeyi kaldırdı ve kararsız bir ifadeyle Andre'nin karşısına oturdu.</p>

  <p>"Baku'da ikiniz de az içmemiştiniz. Onunla konuşmayı unutmuş olabilirsin, konuştuğunu sanmış olabilirsin."</p>

  <p>"Ya da o biraz sarhoş olduğu için hemen uykuya daldığından konuşmayı algılayamadı."</p>

  <p>"Bu da mümkün. Ama ne olursa olsun, ikiniz de iyi niyetlisiniz; o zaman ne diye birbirinize küsüyorsunuz?"</p>

  <p>"Ben onun iyi niyetli olduğunu inkâr etmiyorum. Benim yalan söylediğimi iddia eden o. Buna hakkı yok."</p>

  <p>Macha gülümsedi:</p>

  <p style="text-indent: 0px; font-size: 17px;">"İkinizin böyle... çocuklar gibi didişeceğiniz aklımın ucundan geçmezdi."</p>

  <p style="text-indent: 0px; font-size: 17px;">"Altmışından sonra mı? Ama bilirsin, yetişkinler, hatta ihtiyarlar nedir? Yaşları şişirilmiş çocuklar."</p>

  <p style="text-indent: 0px; font-size: 17px;">En çok da yaşları yüzünden bu kavga ona iğrenç geliyordu. Nicole, geride bıraktıkları uzun uyumlu yıllara tamamen ihanet etmişti. Andre'nin samimiyetinden şüphe edebildiğine göre, ona asla tam olarak güvenmemiş, saygı duymamış olmalıydı. "Hele o içtiği kadehleri sayması: kafamı ütülemekten zevk alıyor. Artık onu düşünmek istemiyordu."</p>

  <p style="text-indent: 0px; font-size: 17px;">"Bana Pravda'yı uzat da çalışalım."</p>

  <p style="text-indent: 0px; font-size: 17px;">"Şimdi mi?"</p>

  <p style="text-indent: 0px; font-size: 17px;">"Sarhoş değilim ben" dedi biraz saldırgan bir ifadeyle.</p>

  <p style="text-indent: 0px; font-size: 17px;">Bir makaleyi çevirmeye başladı. Bir an sonra Macha ayağa kalktı:</p>

  <p style="text-indent: 0px; font-size: 17px;">"Nicole otele dönmüş mü bir telefon edeceğim."</p>

  <p style="text-indent: 0px; font-size: 17px;">"Neden dönmesin ki?"</p>

  <p style="text-indent: 0px; font-size: 17px;">"O kadar kendinde değil gibiydi ki."</p>

  <p style="text-indent: 0px; font-size: 17px;">"Ne olursa olsun ben onunla konuşmayacağım."</p>

  <p style="text-indent: 0px; font-size: 17px;">Nicole daha dönmemişti. Ne bir saat sonra ne de gece yarısı. Belki de dönmüştü de telefona cevap vermiyordu.</p>

  <p style="text-indent: 0px; font-size: 17px;">"Ben de seninle yukarı çıkıyorum" dedi Macha arabayı otelin önüne park ederken. "Otelde olduğundan emin olmak istiyorum."</p>

  <p style="text-indent: 0px; font-size: 17px;">Kat görevlisi André'ye anahtarı uzattı. O halde Nicole odada değildi. Sessizlik, odanın boşluğu kalbini burktu. Votkanın dumanları dağılmış, dumanlarla birlikte öfkesi de geçmişti.</p>

  <p style="text-indent: 0px; font-size: 17px;">"Nerede olabilir?"</p>

  <p style="text-indent: 0px; font-size: 17px;">André onun bütün bistroların kapalı olduğu bu uyuyan şehirde dolaşıp durduğunu gözünün önüne getirmekten hoşlanmıyordu.</p>

  <p style="text-indent: 0px; font-size: 17px;">"Tek bir açık yer var, belki oradadır: National'in barı."</p>

  <p style="text-indent: 0px; font-size: 17px;">"Haydi gidelim" dedi André.</p>

  <p style="text-indent: 0px; font-size: 17px;">Nicole sarkmış ağzı, sabit bakışları, önünde bir bardak viskiyle oturuyordu.</p>

  <p style="text-indent: 0px; font-size: 17px;">André onun omzuna sarılmak, onu öpmek isterdi. Ama söyleyeceği ilk lafta Nicole'ün yüzü değişecek, sertleşecekti. Yaklaştı ve çekinerek gülümsedi. Yüz değişti, sertleşti.</p>

  <p style="text-indent: 0px; font-size: 17px;">"Burada ne işiniz var?"</p>

  <p style="text-indent: 0px; font-size: 17px;">İçmişti: kelimeler ağzında yuvarlanıyordu.</p>

  <p style="text-indent: 0px; font-size: 17px;">"Arabayla seni almaya geldik."</p>

  <p style="text-indent: 0px; font-size: 17px;">André elini hafifçe Nicole'ün omzuna koydu:</p>

  <p style="text-indent: 0px; font-size: 17px;">"Haydi, beraber bir kadeh içelim. Barışalım."</p>

  <p style="text-indent: 0px; font-size: 17px;">"Olmaz. Hem ben canımın istediği saatte döneceğim."</p>

  <p style="text-indent: 0px; font-size: 17px;">"Seni bekleriz" dedi André.</p>

  <p style="text-indent: 0px; font-size: 17px;">"Hayır, yürüyerek döneceğim. Tek başıma. Buraya kadar gelip beni zorlamanızı biraz fazla buluyorum."</p>

  <p style="text-indent: 0px; font-size: 17px;">"İzin verin de sizi ben götüreyim" dedi Macha. "Lütfen, bunu benim hatırım için yapın. Aksi halde saat ikiye kadar bekleyeceğiz, ben de yarın sabah erken kalkıyorum."</p>

  <p style="text-indent: 0px; font-size: 17px;">Nicole tereddüt etti:</p>

  <p style="text-indent: 0px; font-size: 17px;">"Tamam. Ama sizin için yapıyorum bunu. Sadece sizin için, sizin" dedi.</p>

  <p style="text-indent: 0px; font-size: 17px;"><br /></p>

  <p style="text-indent: 0px; font-size: 17px;">Işık gözkapaklarının arasından sızdı. Gözlerini kapalı tuttu. Başı kazan gibiydi ve korkunç üzgündü. Neden sarhoş olmuştu ki? Utanıyordu. Otele döner dönmez üstündekileri oraya buraya atarak yatağa devrilmişti. Kapkara derinlikler içine batıp kaybolmuştu; su gibi akışkan ve boğucuydu, mazotluydu ama bu sabah güçlükle sıyrılıp yukarı çıkıyordu. Gözlerini açtı. André yatak ucunda bir koltuğa oturmuş gülümseyerek ona bakıyordu:</p>

  <p style="text-indent: 0px; font-size: 17px;">"Hayatım, böyle devam edemeyiz."</p>

  <p style="text-indent: 0px; font-size: 17px;">André'ydi bu, Nicole onu tanıdı; geçmiş, şimdiki zaman: tek bir resim. Ama yüreğindeki o demir hançer hâlâ oradaydı. Dudakları titriyordu. Daha da kasılmalı, yükseklerden düşmeli, gecenin yoğunluklarında boğulmalı. Ya da uzatılan bu eli yakalamaya çalışmalı. André rahatlatıcı düz bir sesle konuşuyordu; Nicole onun sesini severdi. Hafızasından kimse emin olamaz, diyordu André. Belki de onunla konuşmamıştı: ama konuştuğunu iddia ederken iyi niyetliydi. Nicole de artık hiçbir şeyden emin değildi. Bir gayret, cevap verdi:</p>

  <p style="text-indent: 0px; font-size: 17px;">"Ne bileyim, belki de benimle konuştun ama ben unuttum. Buna şaşardım ama olmayacak şey de değil."</p>

  <p style="text-indent: 0px; font-size: 17px;">"Ne olursa olsun, küsmemiz için hiç sebep yok."</p>

  <p style="text-indent: 0px; font-size: 17px;">Nicole zar zor gülümsedi:</p>

  <p style="text-indent: 0px; font-size: 17px;">"Hiç" dedi.</p>

  <p style="text-indent: 0px; font-size: 17px;">André ona yaklaştı, omuzlarını kollarıyla sardı, şakağına bir öpücük. Nicole ona sokuldu ve yanağını André'nin ceketine dayayarak ağlamaya başladı. Yanağın üzerinden kayıp giden gözyaşlarının sıcak şehveti. Ne büyük bir gevşeme! Sevdiğiniz birinden nefret etmek ne kadar da yorucu. André onunla eskinin sözleriyle konuşuyordu: "Yavrucuğum, sevgilim..."</p>

  <p style="text-indent: 0px; font-size: 17px;">"Aptallık ettim."</p>

  <p style="text-indent: 0px; font-size: 17px;">"Ama ben de sersemce davrandım. Seninle bir kere daha konuşmalıydım. Sıkıldığını anlamalıydım."</p>

  <p style="text-indent: 0px; font-size: 17px;">"Yok! O kadar da sıkılmıyorum. Abarttım."</p>

  <p style="text-indent: 0px; font-size: 17px;">"Seni yalnız görememekten sıkıldım": kelimeler ağzından çıkmadı. Bu bir suçlama gibi olurdu. Ya da bir istek. Ayağa kalktı, banyoya geçti.</p>

  <p style="text-indent: 0px; font-size: 17px;">"Bak dinle" dedi André, Nicole odaya dönünce, "benden önce gitmek istiyorsan, git. Ama ben de seninle gelirsem, Macha çok üzülür. Dün akşam bana kendisi teklif etti. Ama bu hoş olmaz. Senin kalmanı çok isterdim" diye de ekledi.</p>

  <p style="text-indent: 0px; font-size: 17px;">Nicole kıstırılmıştı. Öfkesinden yoksun kalmış, silahları elinden alınmışken, bu düşmanca -ve ne kadar da gereksiz-eyleme kalkışma gücünü kendinde bulamazdı. Paris'te onu bekleyen mi vardı?</p>

  <p style="text-indent: 0px; font-size: 17px;">"Dinle" dedi André, "ben de zamanı uzun bulmaya başladım. Moskova'da her gün turist olarak yaşamak hoş bir şey değil."</p>

  <p style="text-indent: 0px; font-size: 17px;">"Her neyse, senin de dediğin gibi, on gün dünyanın sonu değil" dedi Nicole.</p>

  <p style="text-indent: 0px; font-size: 17px;">Koridorda Nicole André'nin koluna girdi. Barışmışlardı; ama Nicole'ün André'nin yanında olduğundan emin olmaya ihtiyacı vardı.</p>
</body>
</html>
