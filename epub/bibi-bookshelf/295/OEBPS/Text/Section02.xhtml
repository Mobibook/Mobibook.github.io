<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2>*</h2>

  <p>"Yine de yabancıların Vladimir'e arabayla gitmesi neden yasak anlamak isterdim" dedi André.</p>

  <p>Tren süratle, sarsmadan ilerliyordu; yalnız, vagondaki bütün koltukların arkası lokomotife dönüktü, Nicole ters oturarak seyahat edemediğinden midesi kalkmış bir haldeydi (sağlıkta, kuvvetlilikte, dayanıklılıkta oğlanlarla yarıştığını iddia ettiği zamanlarda ne büyük bir utançtı!). Koltuğunda dizlerinin üstüne oturmuş, yüzünü arkadaki André'yle Macha'ya dönmüştü: Bu da bir süre sonra çok yorucu oluyordu.</p>

  <p>"Anlamaya çalışma" dedi Macha. "Yol güzel: yol üzerindeki köyler refah içinde. Mesele, yabancılara karşı duyulan o eski güvensizlik temeline dayanan bürokratik bir saçmalık."</p>

  <p>"Nezaket ve güvensizlik: komik bir karışım" dedi Nicole.</p>

  <p>63'te bu onları şaşırtmıştı. Kuyruklarda -Lenin mozolesinde, Gum mağazasında, restoran kapılarında- Macha'nın bir sözü yetiyor, insanlar geçmemiz için kenara çekiliyordu. Buna rağmen Kırım'ın her yerinde yasaklarla karşılaşmışlardı: Doğu kıyısı, Sivastopol, yabancılara yasaktı. Intourist Turizm Bürosu Yalta'yı Simferopol'e bağlayan yolun onarımda olduğunu iddia etmişti: ama Macha'ya aslında yolun sadece yabancılara kapalı olduğunu itiraf etmişlerdi.</p>

  <p>"Çok yorgun değilsin ya?" diye sordu André.</p>

  <p>"İdare ederim."</p>

  <p>Nicole biraz bitkindi; ama bir türlü batmak bilmeyen güneşin ışıkları onu duygulandırmıştı, geniş ve dingin kırların ters yönde kaçışına bakarken yorgunluğunu unutuyordu. Dört güzel gün geçirmişti. Moskova biraz değişmişti; daha doğrusu çirkinleşmişti. (Hem yerler hem de insanlar konusunda değişikliklerin daima olumsuz biçimde gerçekleşmesi yazık.) Geniş bulvarlar açılmış, eski mahalleler yıkılmıştı. Taşıtlara yasaklanan Kızıl Meydan daha geniş ve daha resmi görünüyordu: kutsal bir mekân. Eskiden gökyüzüne doğru havalanan Vasili Kilisesi'nin arkasındaki devasa otel ufku kapatıyordu. Önemli değildi. Nicole Kremlin'deki kiliseleri, içlerindeki ikonaları, müzelerdeki ikonaları mutlulukla yeniden gezip görmüştü: özellikle akşamları camların ve yeşil yapraklı çiçeklerden bir perdenin arasından portakal rengi ya da pembe ipekten eski usul saçaklı bir abajurun sıcak ışığını gördüğünde onu büyüleyen o eski evlerden hâlâ kalmıştı.</p>

  <p>"İşte Vladimir'e geldik" dedi Macha.</p>

  <p>Valizlerini otele bıraktılar. Otelde akşam yemeği için geç olmuştu. Macha dışarıda piknik yapmalarına karar vermişti. Hâlâ pembe gökyüzünde yusyuvarlak bir ay yükselmişti. Kremlin surları boyunca uzanan yolu takip ettiler: ayaklarının altında bir ırmak, gar, yanıp sönen ışıklar. İçinde bir kilisenin yükseldiği, alev çiçeği ve petunya kokulu bir bahçeden geçtiler: Banklarda sevgililer sarmaş dolaştı.</p>

  <p>"Burada durabiliriz" dedi Nicole.</p>

  <p>"Biraz ilerisi daha iyi" dedi Macha.</p>

  <p>Macha kumanda ediyor, onlar itaat ediyorlardı; Nicole bunu eğlenceli buluyordu, çünkü itaat etmek gibi bir alışkanlığı yoktu.</p>

  <p>Yürümeye devam ettiler ve başka bir kilisenin etrafını kuşatan başka bir bahçeye girdiler.</p>

  <p>"Şuraya oturalım" dedi Macha. "Burası Vladimir'in en güzel kilisesidir."</p>

  <p>İnce uzun, altın yaldızlı tek bir soğan kubbeyle taçlanmış kilisenin beyaz duvarları yarıya kadar ince işlemelerle kaplıydı. Sadeliğiyle ışık saçıyordu. Oturdular, Macha yiyecek paketlerini açtı.</p>

  <p>"Ben sadece iki haşlanmış yumurta alacağım" dedi Nicole.</p>

  <p>"Acıkmadınız mı?"</p>

  <p>"Acıktım. Ama şişmanlamak istemiyorum."</p>

  <p>"Aman! Takmayın bunu" dedi Macha. "Biraz daha yiyebilirsiniz."</p>

  <p>Macha'nın kaba ve öfkeli sesi Nicole'ü gülümsetti: kimse onunla bu tonda konuşmazdı. Bir <i>pirojki</i><a id="footnote2"></a><sup><a href="../Text/Dipnotlar.xhtml#bookmark2">2</a></sup> ısırdı.</p>

  <p>"Yuri ve Vassili de benim kadar uysal mı?"</p>

  <p>"Oldukça uysallar" dedi Macha keyifle.</p>

  <p>"O zaman bir de babanızı korkutmaya çalışın: ona günde kırk sigara içerse, akciğer kanseri riski taşıyacağını söyleyin."</p>

  <p>"İkiniz de kafamı şişirmeyi kesin" dedi André nazik bir tonda.</p>

  <p>"Çok içtiğin doğru" dedi Macha.</p>

  <p>"Öyleyse şu votkayı ver bana."</p>

  <p>Macha karton bardakları doldurdu, bir süre sessizce yiyip içtiler.</p>

  <p>"Bu kilise güzelmiş" dedi André sesinde bir hüzünle. "Ona dikkatle bakıyorum; ama sekiz gün sonra onu bir daha hatırlayamayacağımı biliyorum."</p>

  <p>"Ben de" dedi Nicole.</p>

  <p>Evet, Nicole altın yaldızlı beyaz kiliseyi unutacaktı, ne kadar çok şeyi unutmuştu! Hemen hemen hiç bozulmadan koruduğu o merak duygusu ona çoğu zaman manyakça bir inattan başka bir şey değilmiş gibi geliyordu: madem hatıralar toza dönüşüyor, o zaman neye yarar? Ay ve sadık bir şekilde onu takip eden küçük yıldız parlıyordu, Nicole, <i>Aucassin ile Nicolette</i>'in<a href="../Text/Dipnotlar.xhtml#bookmark3" id="footnote3"><sup>3</sup></a> o hoş dizelerini tekrarladı: "Küçük yıldız, seni görüyorum/Ay seni kendine doğru çekerken". İçinden, edebiyatın avantajı da bu, dedi: insan gittiği yere kelimeleri de kendisiyle birlikte götürüyor. Görüntüler soluyor, şekil değiştiriyor, silinip kayboluyor. Ama o, eski kelimeleri aynen yazıldıkları şekliyle boğazında yeniden buluyordu. Kelimeler onu yıldızların tıpkı bugünkü gibi parladığı geçmiş yüzyıllara bağlıyordu. Ve bu yeniden doğuş ve bu devamlılık onda bir sonsuzluk izlenimi uyandırıyordu. Dünya yıpranmıştı; yine de ilk çağlardaki gibi taptaze görünen ve şimdiki zamanın yettiği böyle anlar vardı. Nicole buradaydı, kiliseye bakıyordu: hiç sebepsiz, sadece görmek için. Birkaç yudum votkayla kızışınca, bu kayıtsızlıkta dokunaklı bir hoşluk buluyordu.</p>

  <p>Otele döndüler. Pencerelerde perde yoktu, ama Nicole başına bir eşarp sarıp hemen uykuya daldı. Uykudan uyanmanın getirdiği yumuşama. André ışığa boğulan odada yatağında kıvrılmıştı, gözleri bir idam mahkûmu gibi bağlı, sanki uykunun karışıklığında dünyanın sağlamlığını sınamak istermiş gibi eli çocuksu bir hareketle duvara dayalı. Nicole kim bilir kaç defa yatağın kenarına oturmuş -oturmaya da devam edecekti- elini omzuna koyarak onu hafifçe dürtmüştü. Bazen André mırıldanırdı: "Günaydın anneciğim", sonra silkinip şaşkın bir edayla gülümserdi. Nicole elini onun omzuna koydu.</p>

  <p>"Size bir şey göstermek istiyorum" dedi Macha kilisenin kapısını iterek. Loşlukta onlara yol gösterdi:</p>

  <p>"Yabancılara reva görülen akıbete bakın."</p>

  <p>Freskte, Son Yargı resmedilmişti. Sağda melekler, uzun harmanileriyle ebedi seçilmişler; solda cehennemlikler, üzerlerinde vücuda oturan uzun siyah ceketler, diz altından bağlanan külot pantolonlar, dantel yakalıklar gibi, o devrin kıyafet<span style="text-indent: 0em;">leri ve keçi sakallarıyla Fransızlar; onların arkasında kafaları sarıklı Müslümanlar.</span></p>

  <p>"Bu gerçekten de eski bir gelenekmiş" dedi Nicole.</p>

  <p>"Aslında" dedi Macha, "Rusya nadir dönemler hariç, geniş ölçüde Batı'ya açık olmuştur. Ama, özellikle kilisenin içindeki bazı çevreler Batı'ya daima karşıydı. Baksanıza, yabancılar ulusal kimlikleri yüzünden değil, inançsızlıkları yüzünden lanetlenmişler."</p>

  <p>"Pratikte ikisi de aynı kapıya çıkar" dedi André.</p>

  <p>Bu sabah aksiliği üstündeydi. Bir önceki gün güzel geçmişti. Vladimir'i, kiliselerini, Rublev'in<a href="../Text/Dipnotlar.xhtml#bookmark4" id="footnote4"><sup>4</sup></a> fresklerini seviyordu, doğru dürüst yemek yiyip yememesi umurunda değildi, annesi ona iyi terbiye vermişti. Ama Macha'yla uç veren tartışma onu sinirlendiriyordu. O ana kadar hep Macha'nın kendisiyle aynı görüşleri paylaştığına inanmıştı.</p>

  <p>"Sizdeki şu milliyetçiliğin kökünün kazınması pek kolay olmayacak" diye devam etti kiliseden çıkarken. Sonuçta bana açıkladığın şey, sizin artık devrimci bir ülke olmaktan çıktığınız ve bunun da gayet iyi olduğu.</p>

  <p>"Hiç de değil. Devrimi biz yaptık ve devrimi sorgulamak söz konusu olamaz. Ama siz Fransa'da savaş nedir bilmiyorsunuz. Biz biliyoruz. Biz savaş istemiyoruz."</p>

  <p>Macha öfkeyle konuşmuş, André de sinirlendiğini hissetmişti.</p>

  <p>"Kimse savaş istemiyor. Benim dediğim, eğer siz Amerika'ya meydanı boş bırakırsanız, tırmanışı durdurmazsanız, savaş o zaman korkulur hale gelir. Münih<a href="../Text/Dipnotlar.xhtml#bookmark5"><sup>5</sup></a> hiçbir şeyi engellemedi."</p>

  <p>"Şimdi sen A.B.D.'nin üslerini bombalarsak, misilleme yapmazlar mı sanıyorsun? Biz böyle bir riski göze almayacağız."</p>

  <p><span style="text-indent: 0em;">"Çin'e saldırsalar da mı kılınızı kıpırdatmayacaksınız?"</span><br /></p>

  <p>"Ayy! Yine başlamayın, dedi Nicole. İki saattir tartışıp duruyorsunuz: ikiniz de birbirinizi ikna edemeyeceksiniz."</p>

  <p>Bir süre sessizce yürüdüler. Sokaklar insan doluydu. Kayın şenliğiydi: kuşkusuz şaraplı ekmek yortusu Corpus Domini'nin<a href="../Text/Dipnotlar.xhtml#bookmark6" id="footnote6"><sup>6</sup></a> yerine ikame edilmiş bir şeydi. İnsanlar açık havada büyük bir dans pistinde gece yarısına kadar dans etmişti (ne masa ne sandalye, sadece etrafı çitlerle çevrili bir pist). Sabah erken saatte ana caddede ellerinde kayın dalları tutan beyaz elbiseli genç kızlarla, kırmızı kravatlı oğlanlarla dolu kamyonlar geçit yapmıştı. Şarkılar söylüyorlardı. Parktaki bir pavyon büfeye çevrilmişti: Dışarda küçük, içerde büyük masalar vardı, üzerlerine tepeleme pasta ve küçük ekmekler yığılmıştı.</p>

  <p>"Oturalım, bir şeyler yiyelim" diye önerdi Macha.</p>

  <p>"Aa evet. Yenebiliyorsa, yiyelim" dedi Nicole.</p>

  <p>Bir gece önce Vladimir'de yiyecek şey bulamamışlardı. Restoranda ne balık, ne koyun eti, ne kümes hayvanı, ne sebze ne de meyve vardı: sadece Nicole ile Macha'nın yenilir gibi bulmadıkları yahni çeşitleri. Ne beyaz ne siyah olan ekmekte yapışkan bir tat vardı. Otelin önünde insanlar diş kıran galetalardan almak için kuyruğa girmişlerdi. Neyse ki bu sabah pavyondan kadınlar çantaları tıka basa yiyecek dolu, bretzel<a href="../Text/Dipnotlar.xhtml#bookmark7" id="footnote7"><sup>7</sup></a> halkalarıyla yüklü bir halde çıkıyorlardı. Pasta, yumurtalı ve peynirli sandviç sipariş ettiler, mükemmeldi.</p>

  <p>"Şehirde yiyecek bir şey yokken, burada bu bolluk, bu nasıl oluyor?" dedi André.</p>

  <p>"Sana anlamaya çalışma demiştim ya" dedi Macha.</p>

  <p>Ona kalsa, hiçbir tutarsızlığa, hiçbir saçmalığa şaşırmamak gerekiyordu. Ülke muazzam yolsuzlukların ve her şeyi felce uğratan tedbirlerin sorumlusu kemikleşmiş bir bürokrasi aygıtı yüzünden tıkanıp kalmıştı. Hükümet her çareye baş<span style="text-indent: 0em;">vurarak bu ataletle mücadele etmeye çalışıyordu; ama üstesinden gelmek için zaman lazımdı.</span></p>

  <p>"Okul sıraları hikâyesini hatırlasana" diye devam etti Macha.</p>

  <p>Macha dün sabah Vladimir radyosunda dinlediği bir haber yüzünden otelden gülmekten kırılarak çıkmıştı. Sandalyelerin arkalıklarını bir fabrika, oturma yerlerini başka bir fabrika yapıyor, üçüncü bir fabrika da bunları bir araya getiriyormuş. Ancak bir yandan her seferinde sandalyelerin ya oturma yerleri ya arkalıkları eksik çıkarken; öte yandan, iki parça bir araya getirilmeye çalışıldığında, ikisinden biri kırılıyormuş. Başvuru ve girişimlerin, soruşturmaların, kontrollerin, raporların ardından, parçaları birleştirme yönteminin hatalı olduğu sonucuna varılmış. Ama yöntem değişikliğine izin çıkması için daha önce muazzam bir bürokratik dolaşımdan geçilmesi gerekiyormuş. Macha "tam bir salaklık" derken, bir yandan da bu hikâyenin radyoda yayınlanmasının bürokrasiyle mücadelenin bir parçası olduğuna dikkat çekmişti. Rejimi gayet özgür bir şekilde yargılıyordu, eleştireldi, ince ayrıntılar üstünde duruyordu. Dış politikayı onaylamakla birlikte, bunu körü körüne bir uysallıkla yapmıyordu ve André bu yüzden daha da rahatsız oluyordu. Ama yeniden bu konuya girmek istemiyordu, şimdi olmazdı. Etrafındaki kalabalığa baktı: sanki insanlar bu geçitlere, bu törenlere, bütün bu şenliğe gönüllü olarak katılmışlar gibi yüzlerden neşe fışkırıyordu. Yine de sıkı sıkıya çerçeve içine alınmış bir havaları vardı, talimatlara uyuyorlardı. Neşe ve disiplin: bu çelişkili bir şey değildir. Ama André bunların nasıl uzlaştığını bilmek isterdi. Herhalde yaşa ve konuma göre farklı farklı biçimlerde. Bir de ne dediklerini anlayabilseydi!</p>

  <p>"Bize Rusça ders vermeliydin" dedi Macha'ya.</p>

  <p>"Aa, yoo!" dedi Nicole. "Alfabeyi bile bilmiyorum. Bir ayda ne öğrenirim? Ama hoşuna gidiyorsa sen ders al" diye ekledi.</p>

  <p>"O zaman sen sıkılırsın."</p>

  <p>"Hayır, ben de kitap okurum."</p>

  <p>"Tamam o zaman! Yarın Moskova'da çalışmaya başlıyoruz" dedi André. "Belki o zaman kendimi bu kadar kaybolmuş gibi hissetmem."</p>

  <p>"Kendini kaybolmuş gibi mi hissediyorsun, o yüzden mi?"</p>

  <p>"Tamamen."</p>

  <p>"Bu senin cennete -ya da cehenneme- giderken söylediğin ilk sözün olacak: kendimi tamamen kaybolmuş gibi hissediyorum" dedi Nicole ona sevgiyle gülümseyerek.</p>

  <p>Nicole André'nin bocalamalarına daima gülümserdi. Kendisi yolculukta her şeyi olduğu gibi kabul ederdi. André'ye Gardhaia'da "Ne olmuş yani! Burası Afrika ve burası da bir sömürge!" demişti, (gencecik André'nin Mağrip'le ilk karşılaşması. Develer, peçeli kadınlar vardı ama dükkânlarda konserve kutuları, tencere tava da vardı: burası uzak Arabistan'dı ve bir Fransız köyüydü: karşılaştığı insanların bu çifte aidiyeti nasıl hissettiklerini kavrayamıyordu). Şimdiki huzursuzluğunun nedenleri çok daha ciddiydi. Bir Sovyet insanı kendini nasıl rahat hissediyordu? Geniş yollarda şarkılar söyleyerek geçen bu gençlik bizim gençliğe hangi noktaya kadar benziyordu, hangi bakımlardan ondan farklıydı? Bunlardaki inşa etme iradesi, sosyalizm ve ulusal bencillik nasıl birbirine karışıyordu? Birçok şey bu sorulara verilebilecek cevaplara bağlıydı.</p>

  <p>"Bencillik derken haksızlık ediyorsun" dedi Macha birkaç saat sonra. Uzun bir gezintinin ardından çay içerek dinlendikleri odada daha yumuşak bir tonda sabahki konuya dönmüştü. "Atom savaşı sadece bizi değil, bütün dünyayı ilgilendiriyor. Biz iki zorunluluk arasında kalmış durumdayız, bunu anla: dünyanın her yerinde sosyalizme yardım etmek ve barışı korumak. Biz ne ondan ne öbüründen vazgeçmek istiyoruz.</p>

  <p>"Tabii! Durumun o kadar basit olmadığını çok iyi biliyorum."</p>

  <p>"Burada kesseniz" dedi Nicole çıkışarak. "Macha çevirilerine bakmamı istiyor: bunu hemen yapmazsak, bir daha zamanımız olmayacak."</p>

  <p>"Evet" dedi Macha. "Hemen başlamak lazım."</p>

  <p>Yan yana masaya oturdular. André Paris'ten getirdiği bir <span style="text-indent: 0em;">S.S.C.B. rehberini eline aldı ve ilgiyle okuyormuş gibi yaptı ama düşünceleri hızla işliyordu. Doğruydu, gerginliğin tırmanmasına karşı yapılacak her türlü girişimde Amerika'dan korkunç bir misilleme geleceği varsayımı yabana atılamazdı. O zaman?</span></p>

  <p>45'te bomba oldukça soyut bir tehditten başka bir şey değildi: ama bugün tedirgin edici bir olasılık haline gelmişti. Bunu dert etmeyen insanlar da vardı: "Ben öldükten sonra, dünya benden sonra yaşamış yaşamamış, umurumda bile değil." Hatta André'nin bir arkadaşı şöyle demişti: "Hiç olmazsa arkamda bir şey bırakmadığımı düşünerek daha az üzüleceğim." O ise, dünyanın havaya uçacağını bilse, kendini anında öldürürdü. Ya da düpedüz bütün bir uygarlık yok edilir, tarihin sürekliliği kırılır, hayatta kalanlar -kuşkusuz Çinliler-sıfırdan başlardı. Belki de sosyalizmin zaferini onlar getirecekti: ama onların sosyalizminin, ailesinin, yoldaşlarının ve bizzat kendisinin hayalini kurduğu sosyalizmle hiçbir ilgisi olmazdı. Bu arada, eğer S.S.C.B. barış içinde birlikte yaşama politikasını benimseyecek olursa, sosyalizm yarına kalmazdı. Ne umutlar kırılmıştı! Fransa'da Halk cephesi, Direniş, kapitalizmi bir milim bile geriletemeyen Üçüncü Dünya'nın gelişmesi. Çin devrimi: bu devrim Sovyet-Çin çatışmasıyla son buluyordu. Hayır, gelecek André'ye hiç bu kadar umut kırıcı görünmemişti. "Hayatım hiçbir işe yaramamış olacak" diye düşündü. Onun arzu ettiği şey, hayatının insanları mutluluğa götüren bir tarihin içinde yararlı bir şekilde yer almasıydı.</p>

  <p>Kuşkusuz insanlar bir gün o mutluluğa ulaşacaklardı; André buna o kadar uzun zamandır inanmıştı ki, biraz daha inanmaya devam edebilirdi: ama böylesi dönemeçlerle tarih kendi tarihi olmaktan çıkardı.</p>

  <p>Nicole'ün sesi onu düşüncelerinden çekip çıkardı:</p>

  <p>"Macha'nın Fransızcası tamamen doğru; hatta fazla doğru, biraz iddialı."</p>

  <p>"Yanlış yapmaktan o kadar korkuyorum ki" dedi Macha.</p>

  <p>"Belli oluyor."</p>

  <p>Karşılıklı gülerek ve fısıldaşarak yeniden daktiloda yazılmış sayfalara eğildiler. Genelde kadınlara çok katı davranan Nicole Macha'ya karşı gerçek bir dostluk besliyordu; onların böyle anlaşmaları André'yi sevindiriyordu.</p>

  <p>"Şu çeviriye bir de ben bakmak istiyorum" dedi. Gelecek umut kırıcı görünse de, bu sevgi dolu yakınlık anını bozmamak lazımdı. Kafasında evirip çevirdiği düşüncelerden uzaklaştı.</p>
</body>
</html>
