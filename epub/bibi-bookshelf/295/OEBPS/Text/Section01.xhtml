<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2><br /></h2>

  <p>Gözlerini kitabından kaldırdı. İletişimsizlik üzerine bunca nakarat ne kadar da sıkıcı! İnsan iletişim kurmayı aklına koydu mu, bunu bir şekilde başarır. Herkesle değil, olsun, ama iki üç kişiyle. André yandaki koltukta oturmuş Kara Dizi'den bir kitap okuyordu. Nicole sıkıntılı ruh hallerini, pişmanlıklarını, küçük kaygılarını ona söylemezdi; kuşkusuz André'nin de kendi küçük sırları vardı ama esas olarak birbirlerinin her şeyini bilirlerdi. Nicole uçağın penceresinden dışarı bir göz attı: göz alabildiğine karanlık ormanlar ve açık çayırlar. Ellerinde birer kitap, yan yana oturup kim bilir kaç defa birlikte trenle, uçakla, gemiyle uzamı yarmışlardı? Denizde, karada ve havada yanyana sessizce süzülmeye sık sık devam edeceklerdi. O anda bir hatıranın tatlılığı ve bir vaadin neşesi vardı. Otuz yaşında mıydılar, yoksa altmış mı? André'nin saçları erkenden kırlaşmıştı: o zamanlar teninin mat diriliğini ortaya çıkaran bu aklar eskiden çok çekiciydi. Hâlâ da çekiciydi. Cildi sertleşmiş ve kırışmıştı, eskimiş kösele, ama ağızdaki gülümseme ve gözler pırıltısını korumuştu. Her ne kadar fotoğraf albümleri yalanlasa da, gençlik haliyle bugünkü yüzü birbirine uyuyordu: Nicole onu yaşlı bulmuyordu. Herhalde André yaşlı olduğundan habersiz gibi durduğu için. Bir zamanlar koşmayı, yüzmeyi, tırmanmayı ve aynada kendine bakmayı çok seven o, altmış dört yaşını gamsızca taşıyordu. Kahkahalar, gözyaşları, öfkeler, kucaklaşmalar, itiraflar, sessizlikler, atılmalarla upuzun bir hayat ve bazen zaman hiç geçmemiş gibi geliyordu. Gelecek hâlâ sonsuza kadar uzanıyordu.</p>

  <p>"Mersi."</p>

  <p>Nicole hostesin cüssesi ve sert bakışı yüzünden sepetten çekine çekine bir bonbon aldı, üç yıl önce restoranlardaki kadın garsonlar ve otelde odalarına bakan kadın görevlilerle de böyle olmuştu. Zorlama şirinliğe gerek duymuyor bunlar, haklarının kesin bilincindeler, onları takdir etmekten başka elden ne gelir: ama insan bunların karşısında kendini bir kabahat işlemiş ya da en azından şüphe altındaymış gibi hissediyor.</p>

  <p>"Geliyoruz" dedi Nicole.</p>

  <p>Yakınlaşan yere biraz korkarak bakıyordu. Sonsuz ama anbean kırılabilecek bir gelecek. Nicole mutluluk verici bir güven duygusundan korkunun tırmanışlarına uzanan bu ruh gelgitlerini çok iyi bilirdi; üçüncü dünya savaşı patlar, André akciğer kanserine yakalanır -günde iki paket sigara çok fazlaydı, çok çok fazlaydı- ya da uçak yere çakılırdı. Böylesi bu işi bitirmek için güzel bir yol olurdu; beraberce ve vukuatsız; ama bu kadar erken değil, şimdi olmaz. Tekerlekler -biraz sertçe- piste değince, içinden "Bu defa da kurtulduk" diye geçirdi. Yolcular paltolarını giydi, eşyalarını topladılar. Beklemenin sabırsızlığı. Uzun bir sabırsızlık.</p>

  <p>"Kayınların kokusunu duyuyor musun?" dedi André.</p>

  <p>Hava çok serindi, epey ayazdı: Hostes on altı derece diye anons etmişti. Üç buçuk saatlik mesafedeki Paris ne kadar uzaktı, ne kadar yakındı, bu sabah yazın ilk büyük sıcağı altında ezilen, asfalt ve fırtına kokan Paris: Philippe yakındı, uzaktı... Bir otobüs -63'te indiklerinden çok daha geniş bir havaalanından geçerek- onları pasaport kontrolünün yapıldığı mantar biçimindeki camlı bir binaya götürdü. Çıkışta Macha onları bekliyordu. Nicole onun yüzünde Claire'le André'nin birbirine hiç benzemeyen ama ahenkle karışmış hatlarını yeniden görünce bir kez daha şaşırdı. Macha incecikti, şıktı, sadece "peruk gibi" saçları Moskova kokuyordu.</p>

  <p>"Yolculuk iyi geçti mi? İyi misiniz? İyi misin?"</p>

  <p>Babasına sen, Nicole'e siz diyordu. Bu normaldi ama yine de tuhaftı.</p>

  <p>"Çantayı bana verin."</p>

  <p>Bu da normaldi. Ama paketlerinizi bir erkek taşırsa, sebebi sizin bir kadın olmanızdır; bir kadın taşırsa, o kadın sizden genç demektir ve siz kendinizi yaşlı hissedersiniz.</p>

  <p>"Bagaj fişlerinizi bana verin ve şuraya oturun" dedi Macha otoriter bir tavırla. Nicole itaat etti. Yaşlı kadın. André'nin yanındayken çoğu zaman bunu unutuyordu ama binbir küçük çizik gelip hatırlatıyordu. Macha'yı gördüğünde "Genç ve güzel bir kadın" diye düşünmüştü. Otuz yaşındayken, kayınpederi kırklık bir kadın hakkında aynı kelimeleri kullandığında gülümsediğini hatırladı. Şimdi ona da insanların çoğu genç geliyordu. Yaşlı kadın. Buna razı olamıyordu (André'ye itiraf edemediği nadir şeylerden biri: Bu aptalca üzüntü). İçinden, "Yine de avantajlı yanları da var" diye geçirdi. Emekli olmak kulağa sanki biraz ıskartaya çıkarılmak gibi geliyordu. Ama istediğin zaman tatile çıkmak da çok hoş bir şeydi; daha doğrusu, her zaman tatilde olmak. Öğretmen arkadaşları sıcaktan kavrulan sınıflarda tatile çıkmanın hayalini kurmaya başlardı. Oysa o çoktan gitmiş olurdu. İtiş kakış kalabalığın arasında gözleriyle Macha'nın yanında ayakta duran André'yi aradı. André Paris'te çok fazla insanın zamanını almasına izin veriyordu. İspanya'dan siyasi mahkûmlar, Portekizli tutuklular, izlenen İsrailliler, Kongo'lu, Angola'lı, Kamerun'lu asiler, Venezuela'lı, Peru'lu, Kolombiya'lı isyancılar -Nicole'ün unuttukları da vardı-, André gücü yettiğince her zaman bu insanların yardımlarına koşmaya hazırdı. Toplantılar, gösteriler, mitingler, bildiriler, delegasyonlar, her türlü görevi kabul ediyordu. Bağlı olduğu çok sayıda grup ve komite vardı. Burada ondan bir şey isteyen olmayacaktı. Macha'dan başka kimseyi tanımıyorlardı. Yapacakları tek şey, her şeye beraber bakmaktı: onunla bir şeyler keşfetmeyi ve mutluluklarının uzun tekdüzeliği içinde donup kalan zamanın fışkırırcasına yeniliklerle eski tazeliğine kavuşmasını seviyordu. Ayağa kalktı. Hemen sokaklarda, Kremlin'in duvarları altında olmak istiyordu. Bu ülkede beklemelerin ne kadar uzun olabileceğini unutmuştu.</p>

  <p>-"Geliyor mu, şu bagajlar?"</p>

  <p>"Sonunda gelir" dedi André.</p>

  <p><br /></p>

  <p>Üç buçuk saat, diye düşünüyordu André. Moskova o kadar uzakken, ne kadar da yakındı! Üç buçuk saatlik mesafe varken, Macha'yı bu kadar seyrek görmek (ama o kadar çok engel var ki, her şeyden önce bilet fiyatları).</p>

  <p>"Üç yıl çok uzun zaman, dedi. Beni yaşlanmış bulmuş olmalısın."</p>

  <p>"Hiç de değil. Hiç değişmemişsin."</p>

  <p>"Sen daha da güzelleşmişsin."</p>

  <p>Macha'ya hayranlıkla bakıyordu. Artık yeni bir şey yaşamayacağına inanıyorsun, bunu kabulleniyorsun (hiç belli etmese de, kolay olmamıştı bu), ve bir bakıyorsun, yepyeni kocaman bir sevgi hayatını aydınlatıyor. Claire'in ona Japonya'dan, Brezilya'dan, Moskova'dan birkaç saatliğine getirdiği ürkek küçük kızla -o zamanki adı Maria idi- hiç ilgilenmemişti. Savaştan sonra kocasını tanıştırmak için Paris'e gelen genç kadın onun için bir yabancı gibiydi. Ama 60'ta Macha'nın ikinci seyahatinde aralarında bir şeyler geçmişti. Kızın ona neden bu kadar şiddetle bağlandığını pek anlayamıyordu; ama bu onu duygulandırmıştı. Nicole'e duyduğu aşk hâlâ canlıydı, ilgi doluydu, mutlu bir aşktı; ama birbirlerine o kadar alışmışlardı ki, André'nin Macha'nın bir parça sert ifadeli yüzünü bambaşka yapan o içten gelen hayranlık dolu neşeyi Nicole'de uyandırması mümkün değildi.</p>

  <p>"Şu bagajlar geliyor mu?" diye sordu Nicole.</p>

  <p>"Gelir, gelir."</p>

  <p>Neden sabırsızlanıyordu? Burada bol bol zamanları vardı. Özellikle emekliye ayrıldığından beri André Paris'te zamanın hızla geçmesinden bitap düşmüş, randevular arasında kaç parçaya bölünmüştü: boş zamanlarının genişliğini gözünde fazla büyütmüştü. Meraktan, gevşek davranıp reddedememekten, başına bir türlü kurtulamadığı bir alay mecburiyet sarmıştı. Bir ay boyunca bunlardan uzak olacaktı; o çok sevdiği, kaygılarının çoğu ondan doğduğu için çok fazla sevdiği gamsızlık içinde yaşabilecekti.</p>

  <p>"İşte valizler" dedi.</p>

  <p>Valizleri Macha'nın arabasına yerleştirdiler, Macha direksiyona geçti. Buradaki herkes gibi yavaş sürüyordu. Yol taze yeşillik kokuyor, Moskova nehrinde tomruk filoları akıntıyla sürükleniyordu, André içinde hayatının tadı tuzu olan o heyecanın yükseldiğini hissetti: onu coşturan ve korkutan bir macera başlıyordu, keşif macerası. Başarı kazanmakmış, önemli biri olmakmış, hiçbir zaman bunları dert etmemişti (eğer annesi eğitimine devam etmesi konusunda bu kadar canla başla uğraşmasaydı, ailesininki gibi bir durumla pekâlâ da yetinirdi: Provence güneşinin altında iki öğretmen). Varoluşunun ve bizzat kendisinin gerçekliği André'ye sanki ona ait değilmiş gibi geliyordu: sanki bu gerçeklik anlaşılmaz bir şekilde bütün bir yeryüzüne serpiştirilmişti; onu tanımak için yüzyılları ve mekânları sorgulamak gerekiyordu; André tarihi ve seyahat etmeyi bu yüzden seviyordu. Ama kitaplara yansıyan geçmişi dinginlikle incelerken, tanımadığı bir ülkeye -capcanlı zenginliğiyle, hakkında bütün bildiklerini fersah fersah aşan- yaklaşmak her zaman başını döndürüyordu. Bu ülke onu ötekilerden çok daha fazla ilgilendiriyordu. Taparcasına Lenin sevgisiyle yetiştirilmişti; seksen üç yaşındaki annesi hâlâ Komünist Parti saflarında militanca görev yapıyordu; kendisi partiye girmemişti; ama umudun ve umutsuzluğun iniş çıkışlarında, her zaman geleceğin anahtarlarının, dolayısıyla bu çağın ve kendi kaderinin anahtarlarının S.S.C.B.'nin elinde olduğunu düşünmüştü. Yine de, Stalin rejiminin en karanlık yıllarında bile bu ülkeyi şimdiki kadar yanlış anladığı izlenimine kapılmamıştı. Burada geçireceği günler onu aydınlatacak mıydı? 63'te turist olarak yüzeysel bir şekilde seyahat etmişlerdi (Kırım, Soçi). Bu defa sorular soracaktı, gazeteleri okutacaktı, kalabalıklara karışacaktı. Araba Gorki caddesine girdi. İnsanlar, mağazalar. Kendini burada evindeymiş gibi hissetmeyi başarabilecek miydi? Başaramamak düşüncesi onu paniğe sürüklüyordu. "Rusçayı daha ciddi bir şekilde çalışmalıydım!" dedi içinden. İşte kendi kendine söz verip de yapmadığı şeylerden biri daha: Assimil<a id="footnote1"></a><sup><a href="../Text/Dipnotlar.xhtml#bookmark1">1</a></sup> metodunun altıncı dersini geçememişti. Nicole ona koca tembel derken haklıydı. Okumak, sohbet etmek, dolaşmak, bunlar için daima hazırdı. Ama nankör çalışmalardan -kelime öğrenmek ya da fişleri dizmek -hiç hoşlanmıyordu. O halde bu dünyayı o kadar da ciddiye almamalıydı. Fazla ciddi, fazla havai. "Bu da benim çelişkim" dedi keyifle (koyu bir Marksist olan ve karısını ezen İtalyan bir yoldaşın bu cümlesi onu büyülemişti). Aslında olduğu haliyle kendini hiç de fena hissetmiyordu.</p>

  <p>Tahrik edici yeşillikteki gar: Moskova yeşili. (André üç yıl önce "Eğer bu yeşili sevmezsen, Moskova'yı sevmezsin" demişti.)</p>

  <p>Gorki caddesi. Pekin Oteli: Şehirde yükselen ve her telden çalan üsluplarıyla sözde Kremlin'den esinlenen devasa binalarla kıyaslayınca mütevazı dekor süsü. Nicole her şeyi hatırlıyordu. Arabadan iner inmez Moskova'nın kokusunu tanıdı, herhalde araba sayısı çok arttığı için olsa gerek, 63'tekinden çok daha kesif bir benzin kokusu: özellikle kamyonlar ve kamyonetler. Nicole geniş çıplak hole girerken, "üç yıl oldu mu?" dedi kendi kendine (gazete satan kadının tezgahının üstü griye çalan bir örtüyle kapatılmıştı; restoranın -abartılı bir şekilde Çin tarzında dekore edilmişti- kapısında insanlar kuyruktaydı). Nasıl da süratle geçip gitmişti yıllar, endişe vericiydi. Yaşayacağı kaç adet üç yıl daha kalmıştı. Hiçbir şey değişmemişti; değişiklik sadece yabancılar içindi - Macha onları uyarmıştı; eskiden gülünç denecek kadar düşük olan oda fiyatları üç misli artmıştı. Üçüncü katta kat görevlisi kadın onlara bir anahtar verdi. Nicole uzun koridor boyunca kadının bakışını ensesinde hissetti. Odanın pencerelerinde perde vardı, şanslıydılar, otellerde çoğu zaman camlar perdesizdi. (Macha'nın evinde de gerçek anlamda perde yoktu, sadece iliştiriverilen ince örtüler. İnsan alışıyor, demişti; zaten, tamamen karanlık olursa rahat uyuyamazmış.) Aşağıdaki geniş bulvar tamamlanmıştı; arabalar Mayakovski Meydanı'nın altından bir tünele dalıyordu. Kaldırımlardaki kalabalık yaz renkleri içindeydi: kadınlar çiçekli elbiselerle dolaşıyordu, kolları bacakları çıplak. Aylardan hazirandı, bu kadınlar havanın sıcak olduğunu hayal ediyorlardı.</p>

  <p>Nicole valizini açmaya başladı:</p>

  <p>"Sizin için bir şeyler getirdik" dedi Macha'ya.</p>

  <p>Yeni romanlar, Pleiades ciltleri, birkaç plak. Ayrıca hırkalar, çoraplar, bluzlar: Macha süslenmeyi seviyordu. Büyük bir şevkle yünleri, ipekleri yokluyor, renkleri mukayese ediyordu. Nicole banyoya geçti. Şansları yine yaver gitmişti: iki musluk da, su gideri de çalışıyordu. Elbisesini değiştirdi ve makyajını tazeledi.</p>

  <p>"Ne güzel bir elbise" dedi Macha.</p>

  <p>"Ben de çok seviyorum."</p>

  <p>Elli yaşındayken kıyafetleri Nicole'e daima ya fazla kasvetli ya da fazla şen şakrak gelirdi. Şimdi kendisine yakışanı yakışmayanı biliyor, fazla dert etmiyordu. Artık zevk de almaz olmuştu. Eskiden elbiseleriyle olan neredeyse sevgi dolu o mahrem ilişki artık yoktu. Tayyörünü dolaba astı: onu iki yıl giymesine rağmen, kendisinden hiçbir şey bulamadığı kayıtsız, kişiliksiz bir nesneydi. Bu arada Macha da aynada yeni giydiği şirin bluza değil, yeni büründüğü hiç beklenmedik ve çekici kimliğe bakarak gülümsüyordu. "Evet, hatırlıyorum" dedi Nicole içinden.</p>

  <p>"Praga'da bir masa ayırttım" dedi Macha.</p>

  <p>Oranın Nicole'ün en sevdiği restoran olduğunu hatırlamıştı: "ne kadar da düşünceli, hafızası da benimki gibi çok kuvvetli." Nicole André'nin ona beslediği sevgiyi anlıyordu. Çünkü André her zaman bir kız çocuğu istemiş, oğlan olduğu için Philippe'e azıcık içerlemişti.</p>

  <p>Macha on dakikada onları Praga'ya götürdü. Paltolarını vestiyere bıraktılar, mecburi usul: bir restorana sırtında ya da kolunda mantoyla girmek yasak. Zemini taş döşeli, palmiye ve yeşilliklerle dolu bir yemek salonuna oturdular; mor renklerin hâkim olduğu büyük bir manzara resmi bütün bir duvarı kaplıyordu.</p>

  <p>"Kaç votka?" diye sordu Macha. "Ben araba kullanıyorum: içmiyorum."</p>

  <p>"Sen yine de üç yüz gramlık söyle" dedi André.</p>

  <p>Bakışlarıyla Nicole'ün gözlerini aradı:</p>

  <p>"İlk akşamlık olmaz mı?"</p>

  <p>"İlk akşamlık, olsun bakalım" dedi Nicole gülümseyerek.</p>

  <p>André'nin sigarayı nasıl içiyorsa içkiyi de öyle içmeye eğilimi vardı, aşırıya kaçarak; Nicole tütünle mücadelede pes etmişti ama alkol konusunda onun daha ölçülü davranmasını sağlamakta başarılı olmuştu.</p>

  <p>"İlk akşamın şerefine ben de rejimi bırakıyorum" dedi Nicole. "Havyarla sebzeli tavuk çorbası alacağım."</p>

  <p>"Rejim mi yapıyorsunuz?"</p>

  <p>"Evet, altı aydır. Kilo alıyordum."</p>

  <p>Belki emeklilikte eskisinden daha fazla yiyordu; her halükârda daha az yakıyordu. Philippe bir gün şöyle demişti: "Aa baksana: tostoparlak olmuşsun sen!" (O zamandan beri zayıfladığının hiç farkında değil gibiydi.) Tam da bu yıl Paris'te varsa yoksa çizgilerini koru ya da eski çizgilerine kavuş'tan başka şey konuşulmaz olmuştu: düşük kaloriler, karbonhidratlar, mucizevi ilaçlar.</p>

  <p>"Çok iyi durumdasınız" dedi Macha.</p>

  <p>"Beş kilo verdim. Almamaya dikkat ediyorum. Her gün tartılıyorum."</p>

  <p>Eskiden kilosunu bu kadar dert edeceği aklına bile gelmezdi. Ve hoop! Bedeninin içinde kendini tanıyamaz hale geldikçe, onunla daha fazla ilgilenmek zorunluluğu hissediyordu. Vücudu onun sorumluluğu altındaydı ve ona biraz gözden düşmüş, biraz ufalmış, ilgisine muhtaç eski bir dosta bakar gibi gönülsüz bir sadakatle bakıyordu.</p>

  <p>"Demek Philippe evleniyor" dedi Macha. "Nişanlısı nasıl biri?"</p>

  <p>"Hoş, zeki" dedi André.</p>

  <p>"Ben pek hoşlanmıyorum" dedi Nicole.</p>

  <p>Macha gülmeye başladı: "Bunu nasıl da söylediniz! Ben asla gelininden hoşlanan bir kaymvalde görmedim."</p>

  <p>"'Dört dörtlük kadın' tarzında biri" dedi Nicole. "Böylelerinden Paris'te çok var. Ne olduğu meçhul bir mesleğiniz vardır, iyi giyindiğinizi, spor yaptığınızı, evinizi çok iyi döşediğinizi, çocuklarınızı harika bir şekilde yetiştirdiğinizi iddia edersiniz; her planda başarılı olabileceğinizi kendinize kanıtlamak istersiniz. Ama aslında çok dağılır, hiçbir yere varamazsınız. Bu tür kadınlar kanımı donduruyor."</p>

  <p>"Biraz haksızlık ediyorsun" dedi André.</p>

  <p>"Belki."</p>

  <p>Nicole yeniden kendine sordu: "neden Irene? Philippe evlendiğinde, düşünüyordum ki... onun evlenmeyeceğini, onun her küçük oğlan gibi bana 'Büyüyünce seninle evleneceğim' diyen o küçük oğlan olarak kalacağını düşünüyordum. Ve bir akşam, bir bayram günü doyasıya oynamış, doyasıya gülmüş, doyasıya bağırıp çağırmış bir çocuğun biraz aşırı heyecanlı haliyle dedi ki: 'Sana büyük bir haberim var!"' Nicole'ün göğsüne o gong darbesi inmiş, yanaklarına kan hücum etmiş, dudaklarının titremesini önlemek için kendini bütün gücüyle kasmıştı. Bir şubat akşamı perdeler çekilmiş, lambaların ışığı rengârenk yastıkların üzerine vururken, aniden o yokluk uçurumu oyuluvermişti: "Başka bir yerde başka bir kadınla yaşayacak. Evet öyle! Bunu kabullenmem gerek" demişti kendi kendine. Votka buzluydu, havyar kadifemsi bir grilikte. Macha'dan hoşlanıyordu, bir ay boyunca André onun olabilecekti. Kendini çok mutlu hissetti.</p>

  <p>André, birine Macha'nın, diğerine Nicole'ün yerleştiği iki yatak arasındaki koltuğa oturmuş, kendini çok mutlu hissediyordu. (63'te Yuri arkeolojik görevdeydi, Vassili'yi de yanında götürmüştü, Macha'nın dairesi boştu. Bu yıl André'nin akşamı Macha'yla birlikte geçirmek için bu otel odasından başka imkânı yoktu.)</p>

  <p>"Bütün bir ay serbest kalacak şekilde işimi ayarladım" dedi Macha.</p>

  <p>Moskova'da klasik Rus eserlerini Fransızca olarak yayımlayan bir yayınevinde ve çeşitli yabancı ülkelere yönelik ve çağdaş metinler yayımlayan bir dergide çalışıyordu. Çeviri yapıyor ama aynı zamanda okuyor, seçiyor, önerilerde bulunuyordu.</p>

  <p>"Hafta sonu Vladimir'e gidebiliriz" diye devam etti. "Arabayla üç saat."</p>

  <p>Nicole'le konuşuyordu: Novgorod, Pskoff, Veliki Rostov, Leningrad. Nicole'ün hareket etmeye ihtiyacı vardı, olsun,</p>

  <p>S.S.C.B.'ye daha çok André'nin hoşuna gitsin diye gelmişti, André seyahatin onun için de güzel geçmesini istiyordu. Sımsıcak duygularla ikisine bakıyordu. Macha'nın Claire'den çok Nicole'le benzerlikleri vardı, Claire, nüfusa kaydettirdikleri çocukları doğar doğmaz, boşanmakta neyse ki onun kadar istekli davranan o salak güzel. André Nicole'le Macha'nın iyi anlaşmasından memnundu: dünyada en sevdiği iki insan (az da olsa Philippe'e karşı duyduğu kıskançlığı yenmeyi bir türlü başaramamıştı. Nicole'le oğlu arasında çoğu zaman üçüncü kişi durumuna düşüyordu). Nicole. Nicole Macha'dan çok daha önemliydi. Ama Macha'nın yanında, o olmasa asla tanıyamayacağı o hisse kapılıyordu: bir romantizm ve macera hissi. Yeni maceralar yaşamasına hiçbir şey engel değildi. Nicole bir gün yatak zevkleri için kendini fazla yaşlı bulduğunu söylemişti. (Saçmalık, Nicole'ü bugün de eskisi kadar her şeyiyle seviyordu.) Yani Nicole ona özgürlüğünü geri vermişti. Gerçekte ise hâlâ kıskançlık krizlerine kapılabilecek durumdaydı: artık önlerinde tartışmalarla harcayacak kadar yaşayacak zamanları yoktu. Hem sonra, jimnastiğe ve sıkı bir kontrole rağmen vücudu hoşuna gitmiyordu, bir kadına sunulacak matah bir şey değildi. Cinsel zevklerden uzak durmak ona üzüntü vermiyordu (ilgisinin azalışını yaşlılığın belirtisi olarak görüp bir refleksle tepki göstermesi dışında). Ama düşündükçe keyfi kaçardı: "Artık bitti. Bundan sonra hayatın bana sunacağı hiçbir sürpriz kalmadı." Ve sonra Macha ortaya çıkmıştı.</p>

  <p>"Kocan seni ondan çalıyoruz diye kızmayacak mı?" diye sordu André.</p>

  <p>"Yuri hiç kızmaz" dedi Macha keyifle.</p>

  <p>Praga'daki sohbetlerinden anlaşıldığı kadarıyla Macha Yuri'ye karşı aşktan çok dostluk besliyordu; ama ne olursa olsun Yuri'nin öyle ya da böyle ona uygun biri çıkmış olması bir şanstı: Macha annesinin ve üvey babasının içinde bulunduğu ortamlardan ve genel olarak kapitalist dünyadan tiksinerek, kafasına esmiş, S.S.C.B.'de kalabilmek için evlenmişti. Bu ülke onun ülkesi olmuştu: André'nin gözünde sahip olduğu itibar da kısmen buradan geliyordu.</p>

  <p>"Kültürel planda bu yıl durum nasıl?"</p>

  <p>"Her zamanki gibi, mücadele veriliyor" dedi Macha.</p>

  <p>Macha liberal dediği, akademizmle, dogmatizmle, Stalinci kalıntılarla mücadele eden tarafta yer alıyordu.</p>

  <p>"Peki kazanıyor musunuz?"</p>

  <p>"Bazen. Söylentilere bakılırsa, bazı bilim insanları yere göğe konulmayan doğanın diyalektiği fikrini didik didik etmeye hazırlanıyormuş; bu çok büyük bir zafer olurdu."</p>

  <p>"Bir şeyler için mücadele etmek zorunda olmak güzel bir şey" dedi André.</p>

  <p>"Sen de mücadele ediyorsun" dedi Nicole hararetle.</p>

  <p>"Hayır. Cezayir savaşından beri etmiyorum. İşe yaramaya çalışıyorum, aynı şey değil. Üstüne üstlük, çabalar nerdeyse daima boşa gidiyor."</p>

  <p>62'den beri dünya üzerindeki bütün nirengi noktalarını kaybetmişti, belki de bu yüzden o kadar koşuşup duruyordu: çünkü artık etkin olamıyordu. İktidarsızlığı -bütün Fransız solunun iktidarsızlığı- bazen neşesini kaçırıyordu. En çok da uykudan uyanırken: o zaman yataktan kalkmak yerine yorganına sarılıyor, çarşafı başının üstüne çekiyor, ancak acil bir randevuyu hatırlayınca yataktan fırlıyordu.</p>

  <p>"O zaman neden yapıyorsun?" dedi Macha.</p>

  <p>"Yapmamak için hiçbir neden göremiyorum."</p>

  <p>"Kendin için çalışabilirsin. Üç yıl önce bahsettiğin şu makaleler hani..."</p>

  <p>"Onları yazmadım. Nicole sana benim tembelin teki olduğumu söylesin."</p>

  <p>"Yoo" dedi Nicole. "Nasıl yaşamak istiyorsan öyle yaşıyorsun. Neden kendini zorlayacaksın ki?"</p>

  <p>Böyle mi düşünüyordu? Nicole onu eskisi gibi hırpalamıyordu ama herhalde pes etmişti de ondan. Kocası yüzünden biraz hayal kırıklığına uğramamış olsa, oğlunun tezine bu kadar önem vermezdi. Ne kötü.</p>

  <p>"Yine de yazık" dedi Macha.</p>

  <p>André'nin içinde bir yankı tekrarladı: yazık. Nicole'ün esef duygularını kabullenmişti. Ama Macha'ya hiçbir şey yapmamış yaşlı bir emekliden başka bir imaj sunmak isterdi. Bazı çağdaş olaylar hakkında, Nicole'ün ilginç bulduğu fikirleri vardı. Bu fikirleri derinleştireceğine dair kendi kendine defalarca söz vermişti. Ancak, şimdiki zaman onu fazlasıyla meşgul ediyordu: André bugünün dünyasını anlamayı tamamlamadan geçmişe dönmek istemiyordu; ama günceli takip etmek ne kadar da çok zaman alıyordu! Yine de bir gün gelecek, bugünü keşfetme işi tamamlanacak diye düşünmüştü, işte o zaman, heyecan ve coşku içinde taslak halinde belirmiş ve -geçici olarak- bir kenara atılmış projelere devam edecekti. O gün gelmemişti, gelmeyecekti. Bunu bugün fark ediyordu: bu iş, sonu gelmeyecek bir işti. Yıldan yıla bilgisi arttığı halde, kendini daha da cahilleşmiş buluyordu. Etrafındaki anlaşılmazlıklar, zorluklar, çelişkiler çoğaldıkça çoğalıyordu. Çin ona 1950'dekinden de beter nüfuz edilemezmiş gibi geliyordu.</p>

  <p>S.S.C.B.'nin dış politikası onu şaşkına çeviriyordu.</p>

  <p>"Çok geç değil" dedi Macha yüreklendirici bir sesle, onu üzmekten korkuyormuş gibi.</p>

  <p>"Hayır, çok geç değil" dedi André şevkle.</p>

  <p>Çok geçti, o değişemezdi. Aslında Philippe gibi kendini bir disipline zorlamayı bilseydi, hem zamanı üstüne bilgi edinebilir, hem de tarihte belli bir nokta üzerinde derinleşebilirdi. Yalnız şu vardı, çocukluğunda çok fazla baskıya maruz kaldığından, her türlü baskı ve zorlama tüylerini diken diken ediyordu. Okulu kırmanın, firarların -şiddetle cezalandırılan ve bir o kadar da tatlı- tadı damağında kalmıştı. Tembelliği konusunda kendini asla samimi olarak suçlamamıştı: Bu tembellik onun dünyaya açılma, her şeye hazır bulunma, müsait olma iradesinden ileri geliyordu. Macha'nın bakışları karşısında tembelliğini aniden başka bir gözle görmeye başlamıştı: kötü bir huy, bir alışkanlık, silinmez biçimde onu damgalayan bir kusur. Kendisi buna razı olmuştu, tembellik üzerinden akıyordu: ve şimdi istese bile onu alt edemiyordu.</p>

  <p>"Macha'nın sana bağlı olması çok dokunaklı" dedi Nicole, yalnız kaldıklarında.</p>

  <p>"Kendi kendime neden diye soruyorum. Yuri'nin onun için bir destekten çok bir yoldaş olduğunu düşünüyorum. Macha kendisi için bir baba arzu etti. 60'ta Paris'e gelirken beni sevmeye kararlı gelmişti."</p>

  <p>"O kadar da mütevazı olma" dedi Nicole gülerek. "Ben seni karar vermeden sevdim."</p>

  <p>"Gençtim."</p>

  <p>"Sen yaşlanmadın."</p>

  <p>İtiraz etmedi. Nicole André'nin yaşının bilincinde değilmiş gibiydi; André yaş konusunu açmazdı: ama sık sık bunu düşünür, fena halde canı sıkılırdı. Uzun süre -kötü niyetle, pervasızlıkla, kendini kandırarak- kendini bir yetişkin olarak görmeyi reddetmişti. Şu profesör, şu aile babası, şu ellilik adam, gerçekten de o değildi. Ama şimdi hayat üzerine kapanıyordu; artık ne geçmiş ne de gelecek ona kendisini kanıtlayacak bir fırsat sunabilirdi. Altmış küsur yaşındaydı, hiçbir şey yapmamış emekli ihtiyarın tekiydi. Artık fark etmiyordu. Ona şöyle bir değip geçen pişmanlık hissi çoktan dağılmıştı. Sorbonne'da profesör, tanınmış bir tarihçi olarak, arkasında bıraktığı o kaderin ağırlığıyla kendini yeniden bulacak ve bu kader ona o kadar da hafif gelmeyecekti. Asıl kötü olan, kendini tanımlanmış, çerçevelenmiş, olup bitmiş olarak bulmak, gelip geçici anların birbirine eklenmesiyle etrafınızda sizi kapana kıstıran bir kabuğun oluşması. Nicole'ü öptü ve yatağa girdi. Rüyalar: en azından onlar kalmıştı. Yanağını yastığa dayadı. Uykuya daldığını hissetmek hoşuna gidiyordu. Rüyaları onu hiçbir kitabın, hiçbir filmin yapamayacağı kadar derinden yabancılaştırıyordu. Anlamsızlıkları onu büyülüyordu. Ağzındaki bütün dişlerin döküldüğünü gördüğü o iğrenç kâbuslar hariç, rüyalarında yaşı yoktu, zamandan kaçıyordu. Kuşkusuz bu rüyalar kendi kişisel tarihinde cereyan ediyor, geçmişinde gelişip serpiliyordu: ama ona gizemli gelen bir şekilde; rüyalar geleceğe doğru uzayıp devam etmiyor, o da onları unutuyordu: katıksız bir şimdiki zaman. Rüyalar geceden geceye siliniyor, tek tek su yüzüne çıkıyor, üst üste yığılmıyordu: sonsuz bir yenilenme.</p>
</body>
</html>
