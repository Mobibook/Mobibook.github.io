<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h2>*</h2>

  <p>Yuri ile Nicole öğle yemeğinden hemen sonra çıkmışlardı. André Rusça çalışmak için Macha'yla kalmıştı. Elini votka sürahisine doğru uzattı:</p>

  <p>"Bugün yeterince çalıştık."</p>

  <p>Sonra esefle ekledi: "Hafızam zayıflamış."</p>

  <p>"Hiç de değil; gayet iyi başarıyorsun."</p>

  <p>"Öğrendiğimi aklımda tutamıyorum. Öğrendiğim an unutuyorum."</p>

  <p>Viskisinden bir yudum aldı, Macha onaylamaz bir ifadeyle başını salladı:</p>

  <p>"Bu tarz içmeye asla alışamayacağım."</p>

  <p>Macha bardağını bir dikişte boşalttı.</p>

  <p>"Bir dil öğrenmek için doğrusu bir ay çok az" dedi André.</p>

  <p>"Neden bir ay? Paris'te yapacak çok önemli bir şeyiniz mi var?"</p>

  <p>- "Yok."</p>

  <p>"O halde biraz daha kalın."</p>

  <p>"Neden olmasın? Bu akşam Nicole'le konuşurum."</p>

  <p>Moskova bu güzel yaz günlerinde cıvıl cıvıldı. İnsanlar içleri kvass<a href="../Text/Dipnotlar.xhtml#bookmark8" id="footnote8"><sup>8</sup></a> ve bira dolu tanklı arabaların etrafında toplanmışlardı; bir köpeğe iyi kötü soğuk su, üç köpeğe hafif meyve tadında gazoz akıtan otomatların etrafı kuşatılmıştı; yüzlerde keyifli bir hal vardı.</p>

  <p>André'nin tasavvur edebildiğinden çok daha az disiplinliydiler: kırmızı ışıkta yeşil yanıyormuşçasına sakin sakin karşıdan karşıya geçiyorlardı. Yemekte Yuri'yle yaptığı konuşma akima geldi.</p>

  <p>"Yuri beni ikna edemedi" dedi.</p>

  <p><span style="text-indent: 0em;">"Oysa, seni temin ederim o haklı" dedi Macha.</span><br /></p>

  <p>Geçenlerde Renault ile imzalanan anlaşmalar hakkında konuşmuşlar, André, S.S.C.B.'nin karayolu ağlarını ve toplu taşımayı iyileştirmek yerine 600.000 adet binek arabası imal etmeyi planlamasına şaşırmıştı. Yuri, toplu taşıma sisteminin zaten iyi işlediğini söylemişti; ayrıca, halk henüz ihtiyaç hissetmiyorken yollar inşa etmek yanlış bir politika olurdu: İnsanlar araba sahibi olunca, kendiliklerinden yol isteyeceklerdi. Sosyalist rejimde de yurttaşların özel hayatlarında onları tatmin edecek birkaç şeye hakları var. Hükümet tüketim ürünlerini geliştirmek için hummalı bir gayret içindeydi: Bu yüzden hükümeti kutlamak lazımdı.</p>

  <p>"Sen özel mülkiyete gitgide daha fazla ayrıcalık tanıyarak sosyalizmin kurulabileceğine inanıyor musun?"</p>

  <p>"Ben sosyalizmin insanlar için yapıldığını düşünüyorum, tersini değil" dedi Macha. "Onlara kısa vadede yararlı olacak şeyleri de biraz dikkate almak lazım."</p>

  <p>"Evet, elbette."</p>

  <p>Tam olarak ne hayal etmişti? Burada insanların çıkarlarının farklı olduğunu mu? Maddi şeylere daha az değer verdiklerini mi? Sosyalizm idealinin onlarda capcanlı yaşadığını ve geri kalan her şeyin yerini tuttuğunu mu?</p>

  <p>"Çinliler bizi yozlaşmakla suçluyor, saçmalık bu; kapitalizme dönmek söz konusu olamaz. Ama şöyle bir düşün, bu halk fedakârlıktan başka bir şey yaşamadı: Savaş sırasında; ülkenin yeniden inşa edildiği dönem boyunca. Bugün bile hâlâ şımartılmış değiliz. Bize sonsuza kadar bu katı rejimi dayatamazsınız."</p>

  <p>"Öyle aman aman bir katılık gözüme çarpmadı benim. Benim çocukluğum Vassili'ninkinden çok daha zor geçti. Annemin hayatı da kolay değildi. Annem mutlu -yani insan seksen üç yaşında ne kadar mutlu olabilirse- ama çok az şeye ihtiyacı olduğu için.</p>

  <p>"Neden böyle söylüyorsun: insan seksen üç yaşında ne kadar mutlu olabilirse diyorsun? Arkasında dolu dolu uzun bir hayat bıraktığını hissetmek insana büyük tatmin duygusu vermeli."</p>

  <p>Macha konuyu bilhassa değiştiriyordu. André'yle kendi ülkesi gibi gördüğü bu ülke hakkında konuşmayı: onun <span style="text-indent: 0em;">S.S.C.B.'ye eleştiriler yöneltmesini ya da övgüler düzmesini sevmiyordu. Hafiften sabrı taşarak ona çıkışıyordu.</span></p>

  <p>"Fazla soyutsun" diyordu sık sık.</p>

  <p>André konudan vazgeçti.</p>

  <p>"Seksen üç yaşındaki insanın bir geleceği yoktur; bu da şimdiki zamanın bütün güzelliğini alır götürür."</p>

  <p>"Ben o yaşa gelince, sanırım günlerimi kendime kendi hikâyemi anlatmakla geçirirdim. Ne kadar müthiş bir şey: Geride bırakılan seksen üç yıl! Neler görmüştür!"</p>

  <p>"Ben de az şey görmedim. Peki elimde ne kaldı?"</p>

  <p>"Ama muazzam şeyler! Dün bana anlattıkların, Kızıl Şahinler'e<a href="../Text/Dipnotlar.xhtml#bookmark9" id="footnote9"><sup>9</sup></a> katılışın, Avignon seçimlerindeki kavgalar..."</p>

  <p>"Anlatıyorum; hatırlamıyorum."</p>

  <p>Sık sık, geçmiş bir manzara olsa da, insan içinde keyfince dolaşabilse, zikzaklarını ve kuytularını yavaş yavaş keşfedebilse ne güzel olurdu diye düşünürdü. Ama hayır. Okullu bir çocuğun dersini iyi öğrenip ezberlemesi gibi isimleri, tarihleri ezberden söylebiliyordu; belli bir bilgisi vardı; ve zihninde orası burası kırpılmış, solmuş, eski bir tarih kitabı kadar donup kalmış imgeler; bu imgeler beyaz bir fon üstünde keyiflerince beliriveriyordu.</p>

  <p>"Yine de, insan yaşlandıkça zenginleşiyor" dedi Macha. "Ben kendimi yirmi yaşında olduğumdan daha zengin hissediyorum. Sen öyle hissetmiyor musun?"</p>

  <p>"Azıcık daha fazla; ve çok daha eksik."</p>

  <p>"Ne kaybettin?"</p>

  <p>"Gençliğimi."</p>

  <p>André kendine bir kadeh votka koydu. Üçüncü müydü? Dördüncü müydü?</p>

  <p>"Ben genç olmaktan nefret ettim" dedi Macha.</p>

  <p>André bir parça vicdan azabına kapılarak dikkatle ona baktı. Ona hayat vermiş, sonra da onu sersem bir anneyle bir elçinin ellerine terk etmişti.</p>

  <p>"Gerçek bir babaya sahip olmamanın eksikliğini mi çektin?"</p>

  <p>Macha tereddüt etti: "Bilinçli olarak değil. Aklımda sadece gelecek vardı. Çevremden kaçıp kurtulmak. Evliliğimin başarılı olması. Vassili'yi iyi yetiştirmek. Kendimi yararlı kılmak. Ama sonra, olgunlaşmaya başlayınca, nasıl söylesem, köklerime ihtiyaç duydum. Geçmiş önem kazandı: yani Fransa. Ve sen."</p>

  <p>Macha güven duygusuyla ona bakıyordu, André ise sadece geçmiş yüzünden değil, bugün ona baba olarak daha parlak birini sunmak istediği için de kendini suçlu hissediyordu.</p>

  <p>"Posası çıkmış başarısız birinden başka bir şey olmamam seni hayal kırıklığına uğratmıyor mu?"</p>

  <p>"Bu da nerden çıktı! Bir kere önünde hâlâ zamanın var."</p>

  <p>"Hayır. Doğruya doğru, asla bir şey yapamayacağım. Belki mecbur kalıp Paris'ten ayrılırsam. Ama o zaman da Nicole başka bir yerde yaşamaya tahammül edemez. Philippe'ten uzak da kalamaz."</p>

  <p>Bir kez Nicole'e şakayla karışık bu konuyu açmıştı. Nicole de şakayla karşılık vermişti: "Benim gibi sen de can sıkıntısından patlardın." Hayır. André sık sık bunun hayalini kurardı. Annesinin varlığı hissedilmezdi, onları rahatsız etmezdi. André bahçeyle uğraşır, Gard ırmağının yeşil sularında alabalık avlar, Nicole'le makiliklerde yürür, okur, tembellik eder, belki de çalışırdı. Belki. Ama her halükârda tek şansı buydu. Paris'teyse asla.</p>

  <p>"Sonuçta çok da önemli değil" dedi Macha. "Ben de Nicole gibi düşünüyorum: İnsan nasıl istiyorsa öyle yaşamalı."</p>

  <p>"Ben onun gerçekten böyle düşündüğünden emin değilim. Hem sen bile dedin: çok yazık!"</p>

  <p>"Öylesine söyledim."</p>

  <p>Macha üzerine eğilip onu öptü.</p>

  <p>"Seni olduğun gibi seviyorum ben."</p>

  <p>"Peki ben nasılmışım?"</p>

  <p>Macha gülümsedi: "İltifat mı istiyorsun? Tamam o zaman! 60'ta beni en etkileyen şey -ve hâlâ da öyle- başkalarına kendini verirken, kendin için de var olabilmendi. Sonra her şeye karşı olan ilgin, dikkatin: Senin yanında her şey önemli oluyor. Üstelik neşeli birisin. Yemin ederim, genç kalmışsın: Tanıdığım herkesten daha genç. Hiçbir şey kaybetmemişsin."</p>

  <p>"Şu halimle hoşuna gidiyorsam."</p>

  <p>André de gülümsüyordu ama bir şeyler kaybettiğini çok iyi biliyordu; o alevi, İtalyanların çok şirin bir isimle stamina dedikleri o can suyunu. Bardağını boşalttı. Alkolün neşe verici sıcaklığını kuşkusuz bunun için istiyordu. Nicole, çok fazla diyordu. Ama bu yaşta başka neyimiz kaldı? Diş etine dokundu. Pek hissedilmiyordu. Yine de biraz vardı. Eğer dişçi köprüyü tutan dişi kurtarmayı başaramazsa, takma dişten başka çare kalmıyordu: ne korkunç! Artık kendini beğendirme arzusu kalmamıştı: ama en azından ona bakınca bir zamanlar beğenilen biri olduğu hayal edilebilsindi. Cinselliği tamamen bitmiş bir varlık olmamalı. Yetişkin olmaya daha yeni yeni alışmaya başlamışken, kocamış ihtiyarlığa fırlatılıp atılacaktı. Hayır!</p>

  <p>"Nicole de yaşlanmaktan rahatsız mı?"</p>

  <p>"Sanırım benim kadar değil."</p>

  <p>"Rostov'a gidemedik diye hayal kırıklığına mı uğradı?"</p>

  <p>"Biraz."</p>

  <p>İçinden sevgiyle, "ah şu dizginlenemez Nicole" dedi. Yirmi yaşındaki kadar enerjik ve o kadar doymak bilmez. O olmasa André Moskova sokaklarında sürtmekle yetinirdi, kırık dökük Rusçasıyla gevezelik eder, banklarda otururdu. Belki o şekilde şehrin atmosferine daha iyi nüfuz ederdi. Ama bunu söylese, Nicole'ü üzmüş olurdu ve dünyada bunu yapmak istemezdi.</p>

  <p>"Saat beş! Nicole bizi saat beşte bekliyor" dedi Macha. "Acele edelim."</p>

  <p>Daireden rüzgâr gibi çıktılar.</p>
</body>
</html>
