<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 title="18"></h1>

  <p class="ilk">Mari hiçbir zaman kendini öldürmeyi düşünmemişti. Tam tersine, beş yıl önce, bugün gittiği sinemada El Salvador'la ilgili, oradaki yoksulluğu anlatan bir filmi dehşetle izlemiş, kendi yaşamının ne kadar önemli olduğunu düşünmüştü. O sırada -çocukları yetişmiş, kendi mesleklerinde ilerliyorlardı- sıkıcı, bitmek bilmeyen avukatlık mesleğini bırakıp, yaşamının geri kalanını insanlara yardım eden bir örgüte adamaya karar vermişti. İç savaş söylentileri dolaşıyordu ortalıkta, ama Mari bunlara inanmıyordu. Yirminci yüzyılın sonunda Avrupa Topluluğu'nun, kapılarının hemen dışında yeni bir savaşa izin vermesi imkânsız görünüyordu.</p>

  <p>Öte yandan, dünyanın öteki ucunda trajediden geçilmiyordu, bunlardan biri de El Salvador’dakiydi; sokaklarda aç çocuklar yaşıyor, fahişelik yapmak zorunda kalıyorlardı.</p>

  <p>“Korkunç bir şey,” dedi yanında oturan kocasına.</p>

  <p>Adam kafasını salladı.</p>

  <p>Mari uzun süredir kararını ertelemekteydi, ama belki de kocasıyla konuşma ânı gelmişti şimdi. Yaşamın sağlayacağı bütün iyi şeylere sahiptiler. Yuva, iş, iyi yetişmiş çocuklar, yeterince refah, ilgi alanları, kültür. Artık başkaları için de bir şeyler yapmanın vakti değil miydi? Mari’nin Kızılhaç’ta tanıdıkları vardı, dünyanın pek çok yerinde gönüllülere çok fazla gereksinimleri olduğunu biliyordu.</p>

  <p>Bürokrasiyle, davalarla uğraşmaktan bıkıp usanmıştı, üstelik yaşamlarının büyük bir kısmını kendi yaratmadıkları sorunlarla boğuşmakla geçirmek zorunda kalan insanlara gerçek bir yardımı da dokunmuyordu. Kızılhaç ile çalışacak olsa, yaptıklarının sonuçlarını hemen görebilecekti.</p>

  <p>Sinemadan çıktıklarında kocasını bir kahve içmeye davet etmeye, konuyu tartışmaya açmaya karar verdi.</p>

  <p>Tam o sırada, resmi bir Salvador görevlisi belirerek, kimbilir kaçıncı haksızlığı haklı gösterecek sıkıcı bir konuşma tutturmuştu ki, Mari birden kalbinin çok hızlı atmaya başladığını fark etti.</p>

  <p>“Önemli bir şey değil,” dedi kendi kendine. Sinemanın havasız olmasındandı herhalde, birazdan geçmezse antreye çıkıp temiz hava alabilirdi.</p>

  <p>Ama olay kendi hızıyla gelişti: kalbi daha hızlı, daha da hızlı çarpmaya koyuldu, her yanını soğuk terler bastı.</p>

  <p>Birden korktu, dikkatini film üzerinde yoğunlaştırıp kafasından her türlü olumsuz düşünceyi uzaklaştırmaya çalıştı, ama perdede olup bitenleri izleyemediğini kavradı. İmajları, altyazıları görebiliyordu, ama sanki tümüyle farklı bir gerçekliğin içine girmişti, çevresindeki her şey tuhaf ve dengesiz, çığrından çıkmış gibiydi, hiç tanımadığı bir dünyanın ortasındaydı sanki.</p>

  <p>Kocasına, “Fena oluyorum,” dedi.</p>

  <p>Bu sözleri söylemeyi elinden geldiğince ertelemişti, çünkü bir şeylerin iyi gitmediğini kabullenmek istemiyordu. Ama artık dayanamamıştı.</p>

  <p>“Çıkalım,” dedi adam.</p>

  <p>Karısına yardımcı olmak için elini tuttuğunda, buz gibi olduğunu fark etti.</p>

  <p>“Dışarı kadar yürüyecek halim yok. N’olur söyle neler oluyor?”</p>

  <p>Kocası da korkmuştu. Mari’nin yüzü boncuk boncuk terlemiş, gözlerinde tuhaf bir ışık belirmişti.</p>

  <p>“Sakin ol, çıkıp bir doktor bulayım.”</p>

  <p>Kadın çaresizlik içindeydi. Kocası son derece akla yakın bir şey söylemişti, ama her şey -sinema, yarı karanlık, yarı yana oturup gözlerini parlak perdeye dikmiş olan insanlar- hepsi, hepsi müthiş bir tehdit oluşturuyor gibiydiler. Yaşadığından kesinlikle emindi, hatta çevresindeki yaşama sanki katı bir şeye dokunurcasına dokunabiliyordu. Ömründe başına böyle bir şey gelmemişti.</p>

  <p>“Beni burada yalnız bırakma, kesinlikle. Kalkıp seninle çıkarım, ama yavaş, çok yavaş.”</p>

  <p>İkisi de, sırada oturanlardan ayrı ayrı özürler dileyerek koridora çıktılar, salonun arkasında olan çıkış kapısına doğru yürümeye başladılar. Mari'nin kalbi artık deliler gibi atmaktaydı ve sinemadan sağ çıkamayacağına emindi. Yaptığı her şeyin, en ufak bir hareketin bile -bir ayağını ötekinin önüne atmak, “özür dilerim” demek, kocasının koluna asılmak, soluk alıp vermek gibi- sanki bilerek, sanki önceden karar vererek yapıyormuş gibi korkunç bir duygu içindeydi.</p>

  <p>Ömründe hiç bu kadar korkmamıştı.</p>

  <p>“Burada, bu sinemada öleceğim.”</p>

  <p>Başına gelenin ne olduğunu bildiğini sanıyordu; yıllar önce bir arkadaşı, aynı şekilde, sinemada Ölmüştü; beyin anevrizmasından.<sup><a href="../Text/notlar.xhtml#not_2" id="notg2">[2]</a></sup></p>

  <p>Beyin anevrizmaları saatli bomba gibiydiler. Atardamarların çeperlerinde minik varislerdi bunlar-eskimiş araba lastiklerinde oluşan baloncuklar gibi- ve hayat boyu oldukları yerde durabilirlerdi. Bir insanda anevrizma var mı yok mu, ancak rastlantı sonucu -örneği başka bir nedenle yapılan beyin taraması dolayısıyla- ya da baloncuk patladığı anda anlaşılabilirdi. Bu patlamanın yol açtığı kanama anî bir komaya, kısa süre sonra da ölüme neden olurdu.</p>

  <p>Karanlık sinema salonunun çıkışına doğru yürürken yitirdiği arkadaşını düşündü Mark. Üstelik anevrizma onun algılamalarını da tuhaf biçimde etkilemekteydi. Sanki başka bir gezegende bulunuyormuş her gün gördüğü birtakım şeyleri sanki ilk kez görüyormuş gibiydi.</p>

  <p>Hepsinden kötüsü de, hiçbir nedeni, açıklaması olmayan aşırı korku duygusuydu, o gezegende yapayalnız olma bilincinin getirdiği panik. Ölüm.</p>

  <p>“Düşünmemeliyim, hiçbir şey düşünmemeliyim, her şeyin normal olduğuna inanırsam her şey düzelecek.”</p>

  <p>Birkaç saniye doğal davranmaya çalıştı, tuhaf duyguları azalır gibi oldu. Çarpıntıyı ilk hissetmesiyle, kocasının kolunda çıkış kapısına varması arasında geçen iki dakika, hayatının en dehşet verici dakikalarıydı.</p>

  <p>Ancak, aydınlık fuayeye çıktıklarında her şey <span style="font-style:italic;">yeniden</span> başlayıverdi. Renkler öylesine çığırtkan, sokaktan gelen, her yanından birden saldırıya geçen sesler öylesine cırtlaktı ki... Her şey tümüyle gerçekdışı bir havadaydı. Bazı ayrıntıları hayatında ilk kez fark ediyordu; örneğin, bir yere baktığımızda yalnızca gözümüzü diktiğimiz küçük bir alanın açık seçik, geri kalan her şeyin bulanık görünmesi gibi.</p>

  <p>Başka şeyler de vardı. Çevresinde gördüğü her şeyin, beynindeki elektrik itkilerinin yarattığı, göz adı verilen jelatinimsi bir organdan geçen ışık demetleri sayesinde ortaya çıkan bir sahne olduğunu da biliyordu.</p>

  <p>Düşünmekten vazgeçmeliydi. Yoksa delirecekti.</p>

  <p>Bu arada anevrizma korkusu geçmişti; sinemadan çıkmayı başarmıştı ve hâlâ hayattaydı. Oysa yıllar önce ölen arkadaşının koltuğundan kalkacak vakti bile olmamıştı.</p>

  <p>Karısının kül rengi yüzünü, bembeyaz dudaklarını gören adam, “Hemen cankurtaran çağırıyorum,” dedi.</p>

  <p>“Taksi çağır,” dedi kadın. Ağzından çıkan sesleri duyuyor, ses tellerinin her bir titreşimini fark ediyordu.</p>

  <p>Hastaneye gitmek demek, hasta olduğunu kabullenmek demekti, Mari ise her şeyi normale döndürmek için elinden geleni yapmaya kararlıydı.</p>

  <p>Fuayeyi geçip dışarı çıktılar, buz gibi havanın olumlu etkisi oldu galiba; Mari kendini biraz olsun kontrol edebildiğini hissetti, gene de açıklayamadığı dehşet ve panik duyguları sürüyordu. Kocası çaresizlik içinde taksi arıyordu, o saatte kolay bir şey değildi taksi bulmak. Mari kaldırımın kıyısına oturdu, çevresine bakmamaya çalıştı: Oynayan çocuklar, geçen otobüsler, yakındaki bir lunaparktan gelen müzik sesi, hepsi gerçeküstü, yabancı, korkutucuydu.</p>

  <p>Sonunda bir taksi göründü.</p>

  <p>“Hastaneye,” dedi kocası, onun binmesine yardım ederken.</p>

  <p>“Eve gidelim, n’olur,” dedi kadın. Farklı bir yere gitmek istemiyordu, alıştığı, iyi tanıdığını, bildik bir ortama gereksinmesi vardı, içindeki dayanılmaz korkuyu azaltmak için.</p>

  <p>Taksi eve yaklaşırken, kalbinin çarpıntısı azaldı, ateşi normale dönmeye başladı.</p>

  <p>“Çok daha iyiyim şimdi,” dedi kocasına. “Yediğim bir şey dokunmuş olmalı.”</p>

  <p>Eve vardıklarında dünya ve içindeki her şey aynı eskisi gibi, ta çocukluğundan beri olduğu gibiydi yeniden. Kocasının telefona yöneldiğini görünce ne yaptığını sordu.</p>

  <p>“Doktor çağıracağım.”</p>

  <p>Yanakları renklenmiş, kalbi normal atmaya başlamıştı ve o akla uzak korku da yok olmuştu.</p>

  <p>O gece çok derin bir uyku çekti Mari; sabah kalktığında, sinemadan önce içtiği kahvenin içine birinin bir şeyler kattığından emindi. Çok tehlikeli bir şaka yapılmıştı. Öğleden sonra savcılığa telefon etmeye, sonra da söz konusu bara gidip sorumlu kişiyi bulmaya kararlıydı.</p>

  <p>İşine gitti, birtakım dava dosyalarını inceledi, kendini sürekli meşgul tutmaya çalıştı; bir gün önce başından geçenler ne de olsa bir korku kırıntısı bırakmıştı içinde; böyle bir şeyin bir daha hiç olmayacağını kendi kendine kanıtlaması gerekiyordu.</p>

  <p>El Salvador hakkındaki filmi meslektaşlarından biriyle tartıştı, laf arasında her gün hep aynı şeyleri yapmaktan bıktığını söyledi.</p>

  <p>“Belki de emekli olma vaktim geldi.”</p>

  <p>Meslektaşı, “En iyi avukatlarımızdan birisin,” dedi. “Üstelik, yaşlanmanın avantaj sayıldığı ender mesleklerden biridir hukuk. Şöyle uzunca bir tatil yapsan? Enerji toplamış olarak dönersin.”</p>

  <p>“Yaşamımı bütünüyle değiştirmek istiyorum. Bir serüven yaşamak, başkalarına yardımcı olmak, daha önce hiç yapmadığım şeyler yapmak istiyorum.”</p>

  <p>Konuşma burada sona erdi. Mari, kent meydanına indi, her zaman gittiği lokantadan daha pahalı bir restoranda öğle yemeğini yedi, büroya erken döndü. İçine kapanma süreci işte o anda başladı.</p>

  <p>Öteki çalışanlar henüz dönmemişlerdi. Mari, masasının üstünde bekleyen dosyaları gözden geçirmek üzere oturdu. Çekmecesini açıp her zaman aynı yerde bulundurduğu kurşunkaleme uzandı, bulamadı. Bir an, kalemi gereken yere koymamış olmanın gene tuhaf davranmakta olduğunun bir göstergesi olduğunu düşündü.</p>

  <p>Kalp çarpıntısının başlaması için bu düşünce yeterliydi, bir gece öncesinin dehşet duyguları olduğu gibi geri geldi.</p>

  <p>Mari donmuşçasına yerinden kıpırdayamıyordu. Kepenk aralıklarından içeri dolan güneş, çevresindeki her şeyi parlatıyor, saldırganlaştırıyordu; gene aynı duygu, ölmek üzere olduğu duygusu kapladı içini. Her şey ne kadar tuhaf, yabancıydı; bu büroda ne işi vardı?</p>

  <p>“Sana inanmıyorum, ama Tanrım, n’olur bana yardım et.”</p>

  <p>Gene soğuk terler dökmeye başladı ve korkusunun kontrolünden çıktığını hissetti. O sırada biri içeri girecek olsa, gözlerindeki dehşeti görecek, her şey mahvolacaktı.</p>

  <p>“Soğuk hava.”</p>

  <p>Bir gece önce soğuk hava iyi gelmişti, ama şu anda sokağa kadar nasıl gidecekti? Her hareketinin her ayrıntısını bilinçli olarak izliyordu bir kez daha -soluk alıp verişini (soluk alıp vermek için özel bir çaba göstermezse bedeninin bunu kendi başına yapmayacağından korkuyordu), başını bir yandan öte yana çevirişini- imajlar bir televizyon kamerasının hırıltısı eşliğinde birbirlerini izliyor gibiydiler - kalbinin gittikçe hızlanan atışı, tüm gövdesini yapışkan, soğuk bir terin kaplayışı?..</p>

  <p>Sonra dehşet, en küçük bir kıpırtıyı, bir tek adım atmasını, sandalyesinden kalkmasını engelleyen o anlamsız, açıklanamaz korku.</p>

  <p>“Geçecek.”</p>

  <p>Geçen kez geçmişti, evet, ama şu anda işyerindeydi, ne yapabilirdi? Duvardaki saatte baktı, son derece saçma bir mekanizma olduğunu kavradı birden: Aynı eksen üzerinde dönüp dönen iki iğnemsi şey, kimsenin doğru dürüst açıklayamadığı bir biçimde zamanın ilerleyişini ölçüyorlar. Neden on iki sayı var, neden bütün öteki ölçüler gibi on değil?</p>

  <p>“Böyle şeyler düşünmemeliyim. Aklımı kaçıracağım.”</p>

  <p>Aklını kaçırmak. Bu başına gelenleri tanımlamak için en doğru sözcükler bunlardı belki de. Tüm iradesini toparlayarak ayağa kalktı, tuvaletlere doğru yürüdü. Neyse ki büroda hâlâ kimse yoktu, tuvalete kadar saatlerce sürdüğünü sandığı yolculuğa tanık olan yoktu. Yüzüne su çarptı, o tuhaf duygu azaldı, ama korku yerli yerinde duruyordu.</p>

  <p>“Geçecek,” dedi kendi kendine. “Dün geçti ya.”</p>

  <p>Bir gün önce krizin yarım saat kadar sürdüğünü hatırladı. Tuvalet kabinlerinden birine girdi, kapıyı kilitledi, oturdu, başını dizlerinin arasına yerleştirdi. Ama o pozisyonda kalp çarpıntısının arttığını, en azından vuruşların sesinin kulağına daha yakından geldiğini fark ederek tekrar doğrulup dik oturdu.</p>

  <p>“Geçecek.”</p>

  <p>Orada öylece oturup kaldı, kim olduğunu, neyin ne olduğunu artık ayırt edemediğini, kendini tümüyle yitirdiğini düşünüyordu. Tuvalete gelen insanların seslerini, açılıp kapanan muslukları, gündelik konularda yapılan saçma sapan konuşmaları işitiyordu. İçinde bulunduğu kabinin kapısını zorladı birkaç kişi, ama Mari ağzının içinde bir şeyler mırıldandı, kimse de ısrarcı olmadı. Sifonlar çekildiğinde algıladığı ses, korkunç bir doğal afetin, tüm binayı ve içindekileri cehenneme kadar sürükleyecek bir tufanın gümbürtüsünü andırıyordu.</p>

  <p>Neyse ki, tahmin ettiği gibi, korku geçti, kalp atışları normale döndü. Sekreterinin yokluğunu fark etmeyecek kadar salak olduğuna şükretti, yoksa büroda çalışanların yarısı kapısına dayanıp iyi olup olmadığını sorarlardı.</p>

  <p>Kontrolünü iyice kazandığından emin olduktan sonra kabinin kapısını açtı, yüzüne yeniden uzun uzun su çarptı, bürosuna geri döndü.</p>

  <p>Stajyerlerden biri. “Yüzünüzde hiç makyaj kalmamış.” dedi. “Bende var, vereyim mi?”</p>

  <p>Mari, yanıt vermeye gerek görmedi, kendi küçük odasına girdi, çantasını, özel birtakım eşyalarını aldı, sekreterine eve gideceğini söyledi.</p>

  <p>“Ama bir sürü randevunuz var,” diye itiraz etti kız. “Senin işin emir vermek değil, emir almak. Dediklerimi iyice dinle ve yap. Randevuları iptal et.”</p>

  <p>Sekreter kız, üç yıldır birlikte çalıştığı ve kendisine hiçbir zaman kaba davranmamış olan bu kadına şaşkınlıkla baktı. Çok kötü bir durum söz konusuydu anlaşılan ya da biri ona kocasının şu anda sevgilisiyle birlikte olduğunu haber vermişti de kadın onları suçüstü yakalamak üzere acele ediyordu.</p>

  <p>“O iyi bir avukat, ne yaptığını biliyordur mutlaka,” dedi kız içinden. Ertesi gün geldiğinde özür bile dileyecekti kuşkusuz.</p>

  <p>Ertesi gün diye bir şey olmadı. O gece Mari, kocasıyla uzun uzun konuştu, başından geçen tüm belirtileri bir bir anlattı. Birlikte düşündüler, şu sonuca vardılar: Çarpıntıların, soğuk ter dökmelerin, gerçekdışına kayma duygularının, çaresizlik ve kontrol kaybının bir sözcükle özetlenebileceği sonucuna vardılar: korku. Karı-koca baş başa verip bunun nedenini bulmaya çalıştılar. Adam, beyin tümöründen kuşkulandı, ama bir şey demedi. Kadın, kötü bir olayın Önsezgisi olabileceğini düşünüyordu, ama o da bir şey demedi. Ortak bir alan bulmaya çalıştılar, olgun, mantıklı, aklı başında insanlar gibi.</p>

  <p>“Birtakım testler yaptırsak iyi olur belki.”</p>

  <p>Mari bir şartla kabul etti bunu, hiç kimseye, çocuklara bile haber verilmeyecekti.</p>

  <p>Ertesi gün bir aylık ücretsiz izin aldı. Kocası onu Avusturya'ya götürmek istedi. Orada görünebileceği birçok ünlü beyin uzmanı vardı. Ancak Mari evden çıkmayı reddediyordu, krizler sıklaşmış, daha uzun sürmeye başlamıştı.</p>

  <p>Mari bir dolu yatıştırıcı aldıktan sonra ikisi birlikte Lyubliyana’daki hastaneye kadar gitmeyi başardılar. Sayısız testlerden sonra kadının herhangi bir bozukluğu olmadığı ortaya çıktı - anevrizma bile bulunamadı, bu da Mari’ye hayat boyunca bir teselli kaynağı oldu.</p>

  <p>Öte yandan panik atakları devam ediyordu. Alışverişi, yemekleri kocası yapıyor, Mari ise akla uzak bir titizlikle her gün evi tepeden tırnağa temizliyordu, sırf kafasını her türlü düşünceden arındırmak için. Derken, bulabildiği bütün psikiyatri kitaplarını okumaya koyuldu, ama hiçbirinin sonunu getiremiyordu, çünkü tanımlanan tüm hastalıklarda kendi rahatsızlığının belirtilerini görüyordu.</p>

  <p>Hepsinden kötüsü, iyice sıklaşan ataklara artık alışmış olması gerekirken, her seferinde aynı yoğun korkuyu, gerçeklikten uzaklaşma duygusunu, aynı özdenetim kaybını yaşıyor olmasıydı. Ayrıca kocasına karşı da suçlu hissediyordu kendisini: Adamcağız her gün işe gidip gelmenin yanı sıra tûm ev işlerini de -temizlik hariç- yüklenmişti.</p>

  <p>Zaman geçiyor, ama durumda bir değişme olmuyor, çözüm yolu gözükmüyordu; bu da Mari’yi fazlasıyla sinirlendiriyordu. Artık en ufak şeyler yüzünden öfkeleniyor, avaz kıyamet bağırıyor, sonra da isterik bir ağlama tutturuyordu.</p>

  <p>Otuz günlük izni sona erince, bürodaki meslektaşlarından biri onu görmeye geldi. Daha önce, hemen her gün telefon etmişti, ama Mari ya telefonu açmamış ya da kocasına meşgul olduğunu bildirmesini söylemişti. Adam bu kez kapıya kadar gelmiş, Mari açıncaya kadar zile basıp durmuştu.</p>

  <p>O sabahı sakin geçirmişti Man. Çay yaptı, büroda olup bitenler hakkında konuştular, adam ne zaman işe döneceğini sordu.</p>

  <p>“Hiçbir zaman.”</p>

  <p>Bir <span style="font-style:italic;">ay</span> önce El Salvador hakkında yaptıkları konuşmayı hatırladı adam.</p>

  <p>“Her zaman çok çalıştın, ne yapacağına karar vermek en doğal hakkındır,” dedi, sesinde herhangi bir sitem olmaksızın. “Bana sorarsan bu gibi durumlarda en iyi terapi çalışmaktır. Yolculuğa çık, dünyayı gör, nereye istersen oralara git, ama unutma, kapımız sana her zaman açıktır, ne zaman istersen dönebilirsin.”</p>

  <p>Bu sözleri duyan Mari, hıçkırıklara boğuldu. Bu günlerde sık sık ve büyük bir kolaylıkla gözyaşı döküyordu.</p>

  <p>Meslektaşı onun sakinleşmesini bekledi İyi bir avukat olduğundan, hiçbir şey sormadı; yanıtları sorgulamayla değil sessiz kalmakla alacağını biliyordu.</p>

  <p>Öyle de oldu. Mari ona her şeyi anlattı, sinemada gelen ilk krizden başlayarak, kendisini onca destek olmuş kocasına nasıl saldırdığına kadar.</p>

  <p>“Çıldırdım ben,” dedi.</p>

  <p>Adam, çokbilmiş bir havayla, ama gene de sesinde gerçek bir şefkatle, “Olabilir,” dedi. “O zaman iki seçeneğin var: Ya tedavi olacaksın ya da rahatsızlığın sürecek.”</p>

  <p>“Bu başıma gelenin tedavisi yok. Kafam hâlâ çok iyi çalışıyor, aklım başımda, bu durumun bu kadar uzun sürmesinden dolayı çok kaygılıyım. Deliliğin klasik belirtilerinden hiçbiri yok bende. Gerçeklikten kopmak, kontrolsüz saldırganlık, apati gibi sıkıntılarım yok. Yalnızca korku var.”</p>

  <p>“Bütün deliler aynı şeyi söylerler, normal olduklarını iddia ederler.”</p>

  <p>Bu lafa ikisi de güldüler, Mari birer çay daha koydu. Havadan sudan, Slovenya’nın bağımsızlığının başarısından. Hırvatistan ile Yugoslavya arasındaki gerginlikten söz ettiler. Mari bütün gün televizyon seyrettiğinden her konuda pek bilgiliydi.</p>

  <p>Tam kapıdan çıkacakken konuya yeniden arkadaşı:</p>

  <p>“Kentimizde yeni bir hastane açıldı,” dedi. “Arkasında yabancı sermaye varmış. Birinci sınıf tedavi koşulları.”</p>

  <p>“İyi, ama ne tedavisi?”</p>

  <p>“Çeşitli dengesizlikler, diyebiliriz. Aşırı ve nedensiz korku kesinlikle bir dengesizlik sayılır.”</p>

  <p>Mari, konu üstünde düşünmeye söz verdi, ama gene de gerçek bir karara varmadı. Panik atakları bir ay daha sürdü, sonunda yalnızca kişisel yaşamının değil, evliliğinin de yıkılma noktasına geldiğini kavradı. Gene bir sürü yatıştırıcı hap aldıktan sonra, altmış günde ikinci kez evinden dışarı adım atmayı başardı.</p>

  <p>Taksiyle yeni hastaneye doğru yol alırken, şoför birini ziyaret etmeye mi gittiğini sordu.</p>

  <p>“Dediklerine göre çok rahat bir yermiş, ama iyice zırdelileri alıyorlarmış, tedavi için elektrik şoku kullanıyorlarmış.”</p>

  <p>“Birini ziyarete gidiyorum, evet,” dedi Mari.</p>

  <p>Mari’nin iki aydan beri çektiği acıların sona ermesi için bir saatlik bir görüşme yetti. Hastanenin yöneticisi -Dr. Igor adlı, uzun boylu, boyalı saçlı bir bey-psikiyatri dünyasında daha yeni yeni tanımlanmaya başlanmış olan bu rahatsızlığa “panik bozukluk” diyordu.</p>

  <p>“Hastalığın yeni olduğu anlamına gelmiyor bu,” diye tane tane konuşarak açıklamasını sürdürdü. “İşin aslı, belirtileri gösteren insanlar bunu saklama eğilimindeler, deli damgası yememek için. Oysa kimyasal bir dengesizlikten başka bir şey değil, tıpkı depresyon gibi.”</p>

  <p>Dr. Igor, bir reçete yazdı, Mari'ye, evine dönmesini söyledi.</p>

  <p>Oysa kadın, “Şimdi eve dönmek istemiyorum,” dedi. “Bütün bu anlattıklarınızdan sonra bile yeniden sokağa çıkmaya cesaretim yok. Evliliğim bir cehenneme dönüşmüş durumda. Bunca ay bana baktıktan sonra biraz dinlenmek, toparlanmak için kocamın da zamana gereksinmesi var.”</p>

  <p>Bu gibi durumlarda hep olduğu gibi -çünkü hissedarlar hastanenin her zaman dolu olmasından yanaydılar- Dr. Igor onu yataklı hasta olarak kabul etti, ancak bunun gerekli olmadığını da büyük bir açıklıkla belirtti.</p>

  <p>Mari gerekli ilaçlarla birlikte uygun bir psikiyatrik tedaviye de tabi tutuldu, belirtiler azaldı, azaldı, sonunda tümüyle yok oldu.</p>

  <p>Ancak, bu arada hastaneye yattığı, küçük bir kent olan Lyubliyana’da duyulmuştu. Yıllanmış dostu, kendisiyle iyi ve kötü pek çok anıyı paylaşan meslektaşı, onu Villete’te ziyaret etti. Öğüdünü dinlemek cesaretini gösterdiği için onu kutladıktan sonra, ziyaretinin asıl nedenini açıkladı.</p>

  <p>“Belki de emekliye ayrılma vaktin geldi gerçekten de.”</p>

  <p>Mari bu sözlerin gerisinde ne olduğunu çok iyi biliyordu: Akıl hastanesinde yatmış bir avukata kimse davasını emanet edemezdi.</p>

  <p>“Çalışmanın en iyi terapi olduğunu sen söylemiştin. İşe geri dönmem gerek, hiç değilse kısa bir süre için.”</p>

  <p>“Tedavi ol diyen de sendin. O sırada emekliye ayrılmayı düşündüğümde, mesleğimin doruğunda, kendime özgürce karar vermiş, daha iyi bir yol seçmiş olarak ayrılacaktım. Ama şimdi, yenilgiye uğramış biri olarak işi bırakmak istemiyorum. Hiç değilse bırak kendime olan saygımı yeniden kazanayım, kısa sürede emekliliğimi isterim o zaman.”</p>

  <p>“Sana tedavi olmanı söyledim, evet Ama hastaneye yat demedim. Bu çok farklı.”</p>

  <p>“Bu bir ölüm kalım sorunuydu. Sokağa çıkmaya korkuyordum. Evliliğim tehlikeye girmişti.”</p>

  <p>Boşa konuştuğunu biliyordu. Söyleyebileceği hiçbir şey adamın fikrini değiştirmeyecekti; ne de olsa avukatlık bürosunun prestiji söz konusuydu. Gene de bir kez daha denedi.</p>

  <p>“Burada, içeride yani, iki tür insanla karşılaştım. Hiçbir zaman toplum içine dönme şansı olmayanlar var, bir de tümden iyileşmiş, ama yaşamın sorumluluklarıyla didişmek istemedikleri için deli numarası yapanlar. Bense eski halime dönmek istiyorum, buna ihtiyacım var. Kendi kararlarımı kendim verme yetisine yeniden kavuştuğuma inanmam gerek. Başkalarının verdiği kararların uygulayıcısı durumuna düşmek istemiyorum.”</p>

  <p>“Hayatta pek çok hata yapmaya izin vardır,” dedi meslektaşı, “hayatımızı mahvedecek hata hariç.” Konuşmayı sürdürmenin bir anlamı kalmamıştı; adamın düşüncesine göre Mari o ölümcül hatayı yapmış bulunuyordu.</p>

  <p>İki gün sonra başka bir avukat ziyaret etti onu ama başka bir bürodan: kendisinin eskiden çalıştığı büronun en önemli rakibinden. Mari sevindi, belki de artık serbest olduğunu işitmişler, ona yeni bir iş önermek için birini göndermişlerdi. Bu durumda toplum içindeki yerine kavuşabilecekti.</p>

  <p>Avukat, oturma salonuna geldi, kadının karşısına oturdu, gülümsedi, sağlığını sordu, evrak çantasından birtakım kâğıtlar çıkardı.</p>

  <p>“Eşinizi temsilen buradayım,” dedi. “Bir boşanma başvurusu getirdim. Tabii ki burada kaldığınız sürece eşiniz tüm hastane masraflarınızı ödemeyi sürdürecek.”</p>

  <p>Bu kez Mari herhangi bir tartışmaya girişmedi bile. Önüne uzatılan bütün kâğıtları imzaladı; oysa bir hukukçu olarak bildiği ve yıllar yılı uyguladığı yasalara göre istese ömrü billah uzatabilirdi davayı. Sonra, doğruca Dr. Igor’a çıktı ve belirtilerinin yeniden başladığını bildirdi.</p>

  <p>Dr. Igor onun yalan söylediğini biliyordu, gene de hastanede kalma süresini tarih belirlemeksizin uzatan raporu yazdı.</p>
</body>
</html>
