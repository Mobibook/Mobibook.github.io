<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 title="27"></h1>

  <p class="ilk">Eduard ile Veronika, Lyubliyana’daki en pahalı lokantaya gittiler, en güzel yemekleri ısmarladılar, üç şişe 1988 (yüzyılın en iyi rekoltelerinden biridir) tarihli şarap içerek sarhoş oldular. Yemek sırasında ne Villete’ten, ne geçmişten, ne de gelecekten söz ettiler.</p>

  <p>“O yılan hikâyesi hoşuma gitti,” dedi delikanlı, kızın kadehini kimbilir kaçıncı kez doldururken. “Ama anneannen çok yaşlı olduğundan, doğru yorumlamamış gibime geliyor.”</p>

  <p>“Anneanneme saygı göster, rica ederim!” diye bir sarhoş narası koyverdi Veronika. Lokantadaki herkes dönüp ona baktı.</p>

  <p>Eduard, ayağa fırlayarak kadehini kaldırdı, “Bu genç bayanın anneannesinin şerefine!” dedi. “Karşımda oturan bu deli bayanın anneannesinin şerefine içiyorum. Allah bilir Villete’ten yeni kaçmıştır.”</p>

  <p>Herkes gözlerini kendi tabağına çevirip hiçbir şey olmamış gibi davranmaya baktı.</p>

  <p>“Anneannemin şerefine içelim,” diye üsteledi Veronika.</p>

  <p>Lokantanın sahibi masalarına geldi.</p>

  <p>“Lütfen davranışlarınıza dikkat ediniz.”</p>

  <p>Birkaç saniye sessiz kaldılar, ama çok geçmeden yeniden başladılar yüksek sesle konuşmaya, saçma sapan laflar etmeye, uygunsuz davranmaya. Lokanta sahibi bir kez daha masalarına gelerek hemen mekânı terk etmelerini, hesap ödemek için oyalanmalarına gerek olmadığını bildirdi.</p>

  <p>“Şu akıl almaz pahalı şarabın parası ödememekle yapacağımız tasarrufu düşün.” dedi Eduard. “Beyefendi fikrini değiştirmeden kalk gidelim.”</p>

  <p>Beyefendi fikrini değiştirmeye niyetli görünmüyordu. Veronika'nın sandalyesini geri çekmişti bile, onları biran önce dışarı yollamanın en nazik yolunu seçerek.</p>

  <p>Kentin merkezindeki küçük meydanın ortasına doğru yürüdüler. Veronika başını kaldırıp eski odasının pencerelerine baktı ve sarhoşluğu anında geçti. Yakında öleceğini hatırlamıştı.</p>

  <p>“Gel, biraz daha şarap alalım,” dedi Eduard.</p>

  <p>Hemen oracıkta bir bar vardı. Eduard iki şişe şarap aldı, oturup içmeye devam ettiler.</p>

  <p>“Anneannemin yorumunun nesi varmış?” diye sordu Veronika.</p>

  <p>Eduard o kadar sarhoştu ki, lokantada söylediklerini hatırlayabilmek için büyük çaba harcaması gerekti. Sonunda başardı:</p>

  <p>“Anneannenin dediğine göre tablodaki kadın yılanın üstüne basmış, çünkü sevgi, İyi ile Kötü’yü kontrol etmeliymiş. Güzel, romantik bir yaklaşım, ama aslıyla ilgisi yok. O imgeyi ben de gördüm, hem de kaç kez. Yapmayı hayal ettiğim 'Cennet Görüntüleri’nden biri de oydu. Meryem Ana'nın sık sık böyle resmedilmesinin nedenini merak ederdim hep.”</p>

  <p>“Peki, neymiş nedeni?”</p>

  <p>“Çünkü Bakire Ana eşittir dişi enerjisi ve bu, aklı temsil eden yılandan daha üstün. Dr. Igor’un hep taktığı o yüzüğe dikkat ettiysen, hekimlik simgesi taşıdığını görürsün: bir sopaya dolanmış iki yılan. Sevgi, akıldan üstündür, tıpkı Bakire Ana'nın yılandan üstün olduğu gibi. Meryem için her şey bir Esin. Kim iyiymiş, ne kötüymüş onları yargılamakla uğraşacak değil.”</p>

  <p>“Bir şey daha var, biliyor musun? Bakire Meryem, insanların, hakkında neler düşüneceğine hiç aldırmamış,” dedi Veronika. “Yani, Tanrı’dan gebe kalmak hikâyesine başkalarını inandırmak hiç de kolay değil. O da herhangi bir açıklamaya girişmemiş zaten. Böyle böyle oldu demiş, o kadar. Başkaları onun hakkında ne demişlerdir acaba?”</p>

  <p>“Çok kolay. Deli demişlerdir.”</p>

  <p>İkisi de kahkahalara boğuldular. Veronika kadehini kaldırdı.</p>

  <p>“Kutlarım! Şu ‘Cennet Görüntülerinden söz edip duracağına yapmaya başlasana artık."</p>

  <p>"Seninle başlayacağım.” dedi Eduard.</p>

  <p>Küçük meydanın yanı başında küçük bir tepe vardı, küçük tepenin tepesinde de küçük bir şato. Veronika ile Eduard dik yokuşu tırmanırken ya söyleniyor ya gülüyor ya buz üstünde kayıyor, yorgunluktan yakınıyorlardı.</p>

  <p>Şatonun hemen yanında dev bir sarı vinç durur. Lyubliyana'ya ilk kez gelenler bu vinci görünce şatonun restore edilmekte olduğunu, işlerin yakında biteceğini sanırlar. Oysa Lyubliyana sakinleri o vincin yıllardır orada durduğuna tanıktırlar, gerçi kimse nedenini bilmez, o başka. İlkokul öğrencilerine şatonun resmini yapma ödevi verildiğinde kesinlikle bu vinci de çizdiklerini anlattı Veronika.</p>

  <p>“Üstelik, vincin durumu şatonunkinden çok daha iyi.”</p>

  <p>Eduard güldü.</p>

  <p>“Şimdiye kadar ölmüş olman gerekirdi,” dedi. Hâlâ alkolün etkisi altındaydı, ama sesinde bir korku kıpırtısı da vardı. “Bu kadar dik bir yokuşa kalbinin dayanması için...”</p>

  <p>Veronika onu bitmeyecekmiş gibi uzun bir öpücükle susturdu.</p>

  <p>“Yüzüme bak,” dedi sonra. “Ruhunun gözleriyle hatırla beni ki bir gün resmimi yapabilesin. İstersen başlangıç noktan yüzüm olsun, ama kesinlikle yeniden resme dön. Bu benim son isteğim. Tanrı’ya inanır mısın?”</p>

  <p>“İnanırım.”</p>

  <p>“O zaman inandığın Tanrı adına yemin et, benim resmimi yapacağına.”</p>

  <p>“Yemin ediyorum.”</p>

  <p>“Ve benimkinden sonra da resim yapmaya devam edeceğine.”</p>

  <p>“Buna yemin edebilir miyim, bilmem.”</p>

  <p>“Edebilirsin, etmelisin. Daha da ileri gidiyorum: Yaşamıma bir anlam kazandırdığın için sana teşekkür ediyorum. Bütün bu başıma gelenleri yaşamak için gelmişim bu dünyaya: İntihar girişimi, kalbimi yıpratmam, seninle tanışmam, bu şatoya gelmemiz, hepsi yüzümü ruhuna nakşetmek içindi. Bu dünyaya bir tek nedenle gelmişim, anlıyorum, şeni resme, çıktığın yola yeniden döndürmek için. Yaşamımı boşa harcamadığımı bilmek istiyorum.”</p>

  <p>“Çok mu erken, çok mu geç bilmiyorum, ama ben de sana söylemek istiyorum: Seni seviyorum. İstersen inanma, belki de benim budalalığımdır, öyle bir fantezidir.”</p>

  <p>Veronika kollarını ona doladı ve inanmadığı Tanrı’ ya kendisini o an alması için yakardı.</p>

  <p>Gözlerini kapadı, Eduard’ın da kapadığını hissetti. Ve derin, düşsüz bir uykuya daldı. Ölüm ne tatlıydı, şarap kokuyor ve başını okşuyordu.</p>
</body>
</html>
