<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 title="23"></h1>

  <p class="ilk">O ülkenin kokusunu duyuyordu Eduard. Kurak mevsimdi; burnuna toz kokusu doluyor, bu da ona büyük keyif veriyordu, çünkü toprak kokusu yaşadığını duyuruyordu ona. İthal malı bir bisiklete binmişti, on yedi yaşındaydı, Brasilia’daki bütün diplomat çocuklarının gittiği Amerikan Koleji’ni yeni bitirmişti.</p>

  <p>Brasilia'yı hiç sevmiyordu, ama Brezilyalılara bayılıyordu. İki yıl önce babası buraya Yugoslavya Büyükelçisi olarak atandığında, ülkenin iç savaşla bölüneceği kimsenin aklının ucundan bile geçmiyordu. Gene Miloseviç iktidardaydı, insanlar farklılıklarını bilerek, ama etnik çatışmalardan uzak durup bir uyum sağlamak çabasındaydılar.</p>

  <p>Babası Brezilya’ya atandığında Eduard uçsuz bucaksız plajlar, karnavallar, futbol ve müzik hayalleri kurmuştu; ne yazık ki ülkenin başkentinde oturmak zorundaydılar: Kıyıdan uzak, yalnızca politikacıları, bürokratları ve diplomatları barındırmak için kurulmuş bir kentti burası. Ve tabii, diplomat çocukları, bunların arasında ne yapacaklarını bilmez durumdaydılar.</p>

  <p>Eduard orada yaşamaktan nefret ediyordu. Ders çalışmaktan başka hemen hiçbir şey yapmıyor, okul arkadaşlarıyla ilişki kurmaya çalışsa da beceremiyor, arabalara, son moda spor ayakkabılara, imzalı markalara ilgi duymaya çalışsa da başaramıyordu.</p>

  <p>Arada bir partilere katılıyordu: Erkekler salonun bir tarafında kafa çekerlerken, kızlar salonun öteki tarafında sanki aldırmıyormuş gibi yaparlardı. Uyuşturucu boldu. Hemen her çeşidini denemişti Eduard, ama hiçbiri sarmamıştı; ya çok fazla ajite oluyor ya da uykusu geliyordu, çevresinde olan bitenle ilgisi hemen kesiliveriyordu.</p>

  <p>Ailesi kaygılanıyordu. Onu babasının mesleğine hazırlamak zorundaydılar. Gerçi, Eduard'da gereken yetilerin hemen hepsi vardı, okumayı seviyordu, iyi bir sanat anlayışı vardı, çok kolay dil öğreniyor, politikayla ilgileniyordu, ama bir diplomat için en önemli niteliği eksikti: İnsanlarla konuşmakta zorlanıyordu.</p>

  <p>Ana-babası onu partilere götürüyorlar, bol harçlık veriyorlar, arkadaşlarını eve davet edebileceğini sık sık söylüyorlardı, ama çocuk çok ender olarak birini getiriyordu. Bir seferinde annesi neden hiçbir arkadaşını öğle ya da akşam yemeğine getirmediğini sormuş, şu yanıtı almıştı:</p>

  <p>“Bütün spor ayakkabı modellerini biliyorum, kolay yatan kızların adlarını da biliyorum, başka konuşacak konu da yok.”</p>

  <p>Derken Brezilyalı bir kız çıktı piyasaya. Oğulları bu kızla gezmeye, geceleri geç gelmeye başladığında Büyükelçi ile karısı biraz rahatladılar. Kimin nesi olduğunu kimse bilmiyordu, ama bir akşam Eduard onu yemeğe getirdi. Besbelli iyi terbiye görmüş bir kızdı, ana-babanın içi iyice rahat etti; oğlan sonunda insan ilişkileri konusunda ilerleme göstermeye başlamıştı. Üstelik, her ikisinin de başka bir konuda içlerine su serpilmişti -tabii bunu birbirlerine açmadılar- kızla ilgilendiğine göre Eduard eşcinsel değildi.</p>

  <p>Maria’ya (kızın adı buydu) çok iyi, sanki müstakbel gelinmiş gibi davranıyorlardı; tabii her ikisi de iki yıl sonra başka bir ülkeye gönderileceklerini çok iyi biliyorlardı ve oğullarını böyle egzotik bir ülke yurttaşıyla evlendirmeye hiç niyetleri yoktu. Onların planlarına göre Eduard. Fransa ya da Almanya'da iyi aileden bir kızla tanışacak, babasının oğluna hazırladığı parlak diplomatik kariyerde ilerlemesine yardımcı olacak biriyse onunla evlendirilecekti.</p>

  <p>Oysa Eduard bu kıza her gün biraz daha âşık oluyor gibiydi. Annesi kaygılanıyordu, konuyu kocasına açtı.</p>

  <p>Büyükelçi şöyle dedi: “Diplomasi, karşındakini beklemede tutma sanatıdır. İlk aşklar belki hiç unutulmaz, ama mutlaka sona erer.”</p>

  <p>Ancak. Eduard iyice değişmiş görünüyordu. Eve tuhaf tuhaf kitaplar getirmeye başladı, odasında bir piramit yaptı; Maria ile birlikte her akşam tütsüler yakıyor, duvara astıkları tuhaf bir resme saatler boyu gözlerini ayırmadan bakıyorlardı. Okulda Eduard’ın notları düşmeye başlamıştı.</p>

  <p>Annesi Portekizce bilmiyordu, ama kitapların kapak resimlerinden bir şeyler anlıyordu: haçlar, ateşe verilmiş yerler, asılmış cadılar, egzotik birtakım simgeler.</p>

  <p>“Oğlumuz tehlikeli birtakım şeyler okuyor." “tehlikeli mi? Asıl tehlike Balkanlar'da,” dedi Büyükelçi. “Slovenya'nın bağımsızlık heveslerine kapıldığı söylentileri var, bir savaş bile çıkabilir.”</p>

  <p>Annenin politikaya aldırdığı yoktu, aklı fikri oğlundaydı.</p>

  <p>“Deliler gibi tütsü yakıyor, her gün. sabah akşam...”</p>

  <p>“Marihuana kokusunu silmek için,” dedi Büyükelçi. “Oğlumuz çok iyi bir eğitim aldı, o kokulu çöplerin sayesinde ruhlarla ilişkiye gireceğini aklına getirmeyecek kadar akıllıdır.”</p>

  <p>“Neee? Daha da kötüsü, uyuşturucu mu alıyor oğlum?”</p>

  <p>“Olur böyle şeyler. Gençliğimde ben de marihuana içmiştim. Yakında bıkar; ben bıkmıştım.”</p>

  <p>Kadıncağız rahatladı, hatta gururlandı. Kocası görmüş geçirmiş bir adamdı. Uyuşturucu dünyasına bile girmiş, yara almadan çıkmıştı. Böylesine güçlü biri herhangi bir durumda kontrolünü kaybetmezdi.</p>

  <p>Günün birinde Eduard bisiklet istediğini söyledi.</p>

  <p>“Mercedes arabamız, hem de şoförümüz var. Bisikleti ne yapacaksın?”</p>

  <p>“Doğa ile daha yakın ilişki içinde olacağım. Maria ile birlikte on günlük bir yolculuğa çıkacağız,” dedi çocuk. “Büyük kristal birikimleri olan bir yer var, oraya gideceğiz. Maria orada müthiş pozitif enerji olduğunu söylüyor.”</p>

  <p>Anne de baba da komünist rejim altında yetişmişlerdi: Kristal dediğin belirti atomlardan oluşmuş bir mineraldi ve olumlu ya da olumsuz herhangi bir enerji kaynağı değildi bildikleri kadarıyla. Biraz araştırma yaptılar, "kristal titreşimleri” üstüne birtakım düşüncelerin son moda olduğunu öğrendiler.</p>

  <p>Oğulları resmi toplantılarda bu gibi şeyler hakkında fikirlerini açıklamaya kalkacak olursa, birtakım insanların önünde gülünç duruma düşebilirdi. Büyükelçi, ilk kez durumun ciddiyet kazanmaya başladığını kabul etti. Brasilia, dedikoduların canlı ve heyecanlı tutulduğu bir kentti; elçilikteki rakipleri Eduard'ın bu tür ilkel inançlara kapıldığını duyacak olsalar, çocuğun bunları ana-babadan öğrendiğini sanabilirlerdi. Oysa diplomasi, bekleme sanatı olmanın yanı sıra, koşullar ne olursa olsun, normallik görünümünün mutlaka sürdürülmesi sanatıydı.</p>

  <p>“Bu böyle süremez, oğlum,” dedi baba. “Yugoslavya Dışişlerinde çok yakın dostlarım var. Seninse önünde parlak bir diploması kariyerin var, ama gerçeklerle yüzleşmeyi öğrenmek zorundasın.”</p>

  <p>Eduard evden çıktı ve o gece dönmedi. Ana-babası Maria’nın evini, kentteki tüm hastane ve morgları aradılar, ama boşuna. Annenin kocasına olan güveni sarsıldı; yabancılarla pazarlıklar yürütmekte ne kadar başarılı olursa olsun, aile reisi olarak pek yetenekli değildi galiba.</p>

  <p>Eduard ertesi gün aç ve uykusuz geri geldi Bir şeyler yedi, odasına gitti, tütsü çöplerini yaktı, mantralarını<sup><a href="../Text/notlar.xhtml#not_3" id="notg3">[3]</a></sup> söyledi, yattı, ertesi sabaha kadar uyudu. Uyandığında onu yepyeni bir bisiklet bekliyordu.</p>

  <p>“Git, kristal mi göreceksin, ne göreceksen gör,” dedi annesi. “Ben babanı idare ederim.”</p>

  <p>Öğleden sonra, kurak kentin tozlu sokaklarında, mutluluktan uçan bir Eduard, Maria'nın evine doğru pedal çeviriyordu. Kent o kadar iyi planlanmıştı ki (mimarın fikrine göre) ya da öyle kötü planlanmıştı ki (Eduard'ın fikrine göre) hemen hemen hiç köşe yoklu. Dümdüz ve geniş bir caddede son hızla ilerliyor, gökyüzündeki yağmursuz bulutlara bakıyordu. Derken gerçekten uçmaya başladığını, gökyüzüne yaklaştığını hissetti, ama bir saniye sonra aynı hızla yere düşerek asfalta çakıldı: GÜMM!</p>

  <p>“Kaza geçiriyorum.”</p>

  <p>Yüzü asfalta yapışmış gibiydi, sırtüstü dönmeye çalıştı ve gövdesini kontrol edemediğini fark etti. Arabaların fren seslerini, korkmuş insan seslerini duyuyordu. Biri yanına yaklaştı, ona dokundu, derken bir başkası bağırdı: “Kıpırdatmayın, yerinden kımıldarsa ömür boyu sakat kalabilir!”</p>

  <p>Saniyeler çok ağır geçiyordu, Eduard korkmaya başladı. Ana-babasının tersine Tanrı’ya ve ölümden sonraki yaşama inanıyordu, gene de daha on yedi yaşındayken. yabancı bir ülkede, burnu asfalta gömülü ölmek ona çok büyük bir haksızlıkmış gibi geldi.</p>

  <p>“İyi misiniz?” dedi biri.</p>

  <p>Hayır, iyi değildi, yerinden kıpırdayamıyordu, ama konuşamıyordu da. İşin en kötü yanı, bilincinin yerinde olmasıydı, başına gelenin ne olduğunu çok iyi anlamıştı. Neden bayılmamıştı ki? Tam da Tanrı'ya yakınlaşmak için onca çaba harcadığı sırada, Tanrı ona acımıyordu.</p>

  <p>“Doktorlar geliyor,” diye fısıldadı biri kulağına, bir elini de sıkı sıkı tutarak. “Beni işitebiliyor musun, bilmiyorum ama sakin ol. Ciddi bir şey yok.”</p>

  <p>Evet, işitebiliyordu ve onunla konuşan kişinin -bir erkek- konuşmayı sürdürmesini, ciddi bir şey olmadığını yinelemesini istiyordu. Ama tabii, ancak en ciddi durumlarda söylenirdi bu söz. Maria'yı düşündü, dağlarında pozitif enerjiyle yüklü kristaller bulunan o beldeyi düşündü... Brasilia’nın tam tersi olmalıydı orası; burada, yaptığı meditasyonlarda ömründe karşılaşmadığı oranda yoğun bir negatiflik vardı çünkü.</p>

  <p>Saniyeler dakikalara dönüşüyor, çevresindeki insanlar çoğalıyordu ve ilk kez acı duymaya başladı. Başının ortasından başlayıp tüm gövdesine dağılan keskin bir sancı...</p>

  <p>“Geldiler,” dedi elini tutan adam. “Yarın gene bisiklet üstünde olacaksın.”</p>

  <p>Oysa, ertesi gün Eduard hastanede yatıyor, her iki bacağı ve tek kolu alçıya alınmış bulunuyordu. En az bir ay kalması gerekecekti. Bu arada hiç durmadan ağlayan annesini, babasının telaşlı telefon konuşmalarını, hekimin her beş dakikada bir tekrarladığı “Kritik yirmi dört saat geçmiştir, beyinde hasar yoktur,” gibisinden sözlerini dinlemek zorundaydı.</p>

  <p>Aile Amerikan Büyükelçiliği’yle temas kurdu. Onlar hiçbir zaman devlet hastanelerine güvenmediklerinden, kendi diplomatları için özel acil servisleri, bir Amerikalı'yı bile tedavi edecek güçte olduğunu kabul ettikleri Brezilyalı doktorların listesine sahiptiler. Arada bir “iyi komşuluk politikası" çerçevesinde başka ülkelerin diplomatlarını da bu hizmetlerden yararlandırırlardı.</p>

  <p>Amerikalılar kendi alengirli alet edevatlarıyla geldiler, bir sürü test de onlar yaptılar ve her zaman vardıktan sonuca vardılar: Devlet hastanesinin hekimleri yaraları doğru tespit etmiş, gerekli önlemleri almış, doğru tedaviyi uygulamaktaydılar.</p>

  <p>Devlet hastanesinin hekimleri iyi olabilirdi, ama Brezilya televizyonunun programları dünyanın her yerinde olduğu gibi berbattı, Eduard’ın ise oyalanacak pek bir şeyi yoktu. Maria’nın ziyaretlerinin arası açıldıkça açıldı; belki de birlikte kristal dağlara gidebileceği başka birini bulmuştu.</p>

  <p>Sevgilisinin tutarsız davranışlarının aksine anne-babası onu her gün ziyaret ediyorlardı, ama evden istediği Portekizce kitapları getirmemekte direniyorlar, bahane olarak babasının yakında başka bir göreve atanacağını, artık Portekizce öğrenmesine gerek kalmadığını öne sürüyorlardı. Bu yüzden Eduard öteki hastalarla konuşmakla, hemşirelerle futbol sonuçlarını tartışmakla, eline geçirdiği her dergiyi başından sonuna okumakla yetinmek zorundaydı.</p>

  <p>Derken bir gün, hemşirelerden biri kendisine armağan edilen, ama çok kalın olduğu için okuyamayacağını düşündüğü bir kitap getirdi. O kitap Eduard'ın hayatının yönünü değiştirdi. Onu yıllarca kendi yaşındaki gençlerin yaşamından çok çok uzaklaştıracak, sonu Villete'e ve gerçeklikten kopuşa varacak bir yola sürükleyen bu kitap olacaktı.</p>

  <p>Kitap, derin düşünceleri, sezgileri, esinleri olan dünyayı sarsmış, dünya cenneti üstüne özgün görüşleri olan, yaşamlarını, düşüncelerini öbür insanlarla paylaşmaya adamış insanlar hakkındaydı İsa Peygamber de vardı bu insanların arasında, insanın maymundan türediğini savunan Darwin de; sonra düşlerin önemini keşfeden Freud; kraliçenin mücevherlerini rehine koyarak yeni dünyalar keşfetmeye giden Kristof <span style="font-style:italic;">Kolomb</span> herkesin eşit fırsatlara sahip olması gerektiğine inanan Marx...</p>

  <p>Sonra azizler de vardı; Örneğin, Ignatius Loyola -pek çok kadınla düşüp kalktıktan, pek çok savaşta sayısız düşmanı öldürüp Pamplona'da yaralandıktan sonra tedavi edildiği yerde yepyeni bir dünya görüşü kazanarak ermişler katına yükselen Basklı bir asker?.. Tanrı'ya ulaşmanın yollarını ararken bir gün, bir koridorda yürüdüğü sırada duvardaki bir tabloya bakmak için durduğunda, yani hiç beklemediği bir sırada yolu bulan Avilalı Teresa... Yaşadığı hayattan bıktığı için çölde inzivaya çekilen, orada on yıl boyunca şeytanlarla ve akla gelebilecek her türlü günah çağrısıyla boğuşan Anthony... Kendisi gibi bir genç olan, kuşlarla konuşmayı aklına koyduğu için ailenin her türlü imkân ve isteğine sırt çeviren Assisili Francis...</p>

  <p>Yapacak başka işi olmadığı için kalın kitabı hemen okumaya başlamıştı. Gece yarısı bir hemşire geldi ve bir isteği olup olmadığını sordu, koca hastanede ışığı yanan tek oda Eduard’ınkiydi çünkü. Çocuk, okuduğu kitaptan başını bile kaldırmaksızın, eliyle “hayır" işareti yaparak gönderdi onu.</p>

  <p>Dünyayı sarsan insanlar sıradan erkekler ve kadınlardı. tıpkı kendisi, babası, kaybetmekte olduğu sevgilisi gibi. Günlük yaşamlarında bütün insanların yaşadığı sorunlarla, kuşkularla, kaygılarla boğuşmuşlardı. Din ile, Tanrı ile, kafalarını geliştirmek ya da daha üstün bir bilinç düzeyine ulaşmak gibi şeylerle özel bir ilgileri de yoktu. Kitabın en ilginç yanı şuydu: Bu insanların her birinin, yaşamlarının belli bir döneminde büyülü bir an yaşadıklarını, o andan sonra kendi cennet arayışlarına daldıklarını anlatıyordu.</p>

  <p>Bu insanlar yaşamlarının Öyle ya da böyle geçmesine izin vermemişler, isteklerine ulaşabilmek için dilenmeyi ya da krallara yalvarmayı göze almışlar, ister diplomasi, ister şiddet kullanmışlar, yasaları hiçe saymış, iktidar güçlerine karşı gelmişler, ama hiçbir zaman ülkülerinden vazgeçmemişler, her türlü zorluk karşısında direnmeyi, çıkış yolu bulmayı başarmışlardı.</p>

  <p>Ertesi gün, Eduard kendisine kitabı getiren hemşireye altın saatini vererek satmasını, parasıyla aynı konuda ne kadar kitap bulabilirse almasını söyledi. Ama başka bu tür kitap yokmuş. Bunun üzerine kitapta sözü geçen kişilerden bazılarının biyografilerini okumayı denedi, ama anlayış ve anlatım farkı vardı. Biyografilerde bu kişiler olağan, bildik, sesini duyurmak için herkes gibi çabalaması gereken insanlar gibi değil, daha baştan üstünlükleri belirlenmiş olağanüstü esinleri olan kişiler olarak anlatılıyordu.</p>

  <p>Gene de okudukları Eduard’ı o kadar etkilemişti ki, bir aziz olmayı, geçirdiği kazayı ise yaşamının yönünü değiştiren olay olarak kullanmayı ciddi ciddi düşündü. Ancak, iki kırık bacakla yattığı hastanede herhangi bir büyülü an yaşamadı. Ne onu ruhunun en derinliklerine kadar sarsan bir tablo gördü, ne de Brezilya yaylalarının ortasında ona kilise yapacak arkadaşları vardı; çöller ise hem çok uzaklarda, hem de politik sorunlarla kaynayan yerlerdi. Oysa, yapabileceği bir şey olmalıydı. Evet, resim yapmayı öğrenebilir, o büyük insanların yaşadıkları büyülü anları tüm dünyaya gösterebilirdi.</p>

  <p>Sonunda alçılarını açtılar, elçilik binasına döndüğünde bir elçinin oğluna gösterilebilecek en büyük ilgi, sevgi ve saygıyla karşılandı. Annesine bir resim kursuna devam etmek istediğini bildirdi.</p>

  <p>Kaza dolayısıyla çok vakit kaybettiğini, Amerikan Koleji’ndeki derslerinde çok geri kaldığını söyleyen annesi, arkadaşlarına yetişmek için çok çalışması gerekeceğini hatırlattı. Oysa bu, Eduard’ın umurunda bile değildi; eski okuluna dönüp coğrafya, fen gibi dersler okumaya hiç niyeti yoktu. Ressam olmak istiyordu o. Bir ara boş bulunup bunun nedenini açıkladı:</p>

  <p>“Cennet Görüntüleri’ni resmetmek istiyorum.”</p>

  <p>Annesi bir şey demedi, arkadaşlarına danışarak, kentteki en iyi resim kursu hangisiymiş öğrenmeye söz verdi.</p>

  <p>Büyükelçi o akşam eve geldiğinde karısını yatak odasında gözyaşları içinde buldu.</p>

  <p>“Oğlumuz çıldırmış,” diye hıçkırıyordu. “Kaza beynini etkilemiş.”</p>

  <p>Büyükelçi çok kızgın bir sesle, "imkânsız!” diye karşılık verdi. “Amerikalıların seçtiği doktorlar teşhis koydular ya.”</p>

  <p>Karısı oğlunun söylediklerini aktardı.</p>

  <p>“Canım, gençlik asilikleri bunlar. Sen sabret, her şey eski durumuna dönecek.”</p>

  <p>Bu kez bekleme taktiği hiçbir işe yaramadı, çünkü Eduard yaşama atılmak için sabırsızlanıyordu. Annesinin arkadaşlarından bir haber çıkmasını beklemeden, iki gün sonra, gidip kendi bulduğu bir atölyeye kaydoldu. Renk, biçem, perspektif gibi şeyler öğrenmeye başladı. Ayrıca, hiçbir zaman arabalardan ve marka ayakkabılardan söz etmeyen insanlarla tanıştı.</p>

  <p>“Birtakım sanatçıların arasına düştü,” diyordu annesi, ağlamaklı bir sesle.</p>

  <p>“Çocuğu rahat bırak, yakında bıkar,” diyordu Büyükelçi. “Sevgilisinden, kristallerden, piramitlerden, tütsü ve marihuanadan bıkmadı mı?”</p>

  <p>Oysa zaman geçiyor, Eduard’ın odası her an biraz daha resim atölyesine benziyordu: Her yanda ana-babasının anlayamadığı birtakım tuhaf tablolar vardı: yuvarlaklar, egzotik renk karışımları, ilkel sembollerle karışık dua eden çeşitli insan görüntüleri...</p>

  <p>İki yıl boyunca bir kez olsun eve arkadaş getirmemiş olan yalnız çocuk Eduard, şimdi evi tuhaf tuhaf insanlarla dolduruyordu; hepsinin de saçı başı dağınık, giysileri kötüydü, müziği sonuna kadar açıyorlardı; hem de ne müzik! Durmadan yiyor, sigara ve içki içiyor, temel aile terbiyesi aldıklarına dair en ufak bir iz bırakmıyorlardı. Bir gün Amerikan Koleji'nin müdürü eve telefon etti.</p>

  <p>“Oğlunuzun bir uyuşturucu sorunu olduğunu sanıyorum.” dedi. “Notları ortalamanın çok çok altında, böyle giderse bir dahaki dönem kaydını yapmayacağız.”</p>

  <p>Annesi, doğruca Büyükelçinin bürosuna giderek durumu aktardı.</p>

  <p>“Zamanla her şey normale dönecek diyordun!” diye bağırdı çığlık çığlığa. “Şimdi ne olacak? Oğlun delirdi, uyuşturucu alıyormuş, besbelli beyninde bir hasar var! Sense o toplantıdan bu kokteyle... Hiçbir şeyle ilgilendiğin yok.”</p>

  <p>“Sesini yükseltme,” dedi adam.</p>

  <p>“Yükselteceğim işte, sen harekete geçmezsen, daha da yükselteceğim. Besbelli çocuğun yardıma ihtiyacı var. Tıbbî yardım. Bir şeyler yap!”</p>

  <p>Karısının taşkınlığı yüzünden çalışanların yanında zor duruma düşen, oğlunun resim sevdasının beklediğinden daha uzun sürmesinden kaygılanan Büyükelçi, pratik zekâsını ve mesleki deneyimini kullanarak bir saldırı planı yaptı.</p>

  <p>Önce meslektaşı Amerikan Büyükelçisine telefon açarak, nazik bir lisanla büyükelçiliğin tıbbi olanaklarından bir kez daha yararlanıp yararlanamayacağını sordu ve olumlu yanıt aldı.</p>

  <p>Tercihli hekimlere yeniden başvurarak durumu açıkladı, vaktiyle yapılmış olan testleri yeniden güzden geçirmelerini rica etti. Haklarında dava açılmasından çekinen hekimler <span style="font-style:italic;">ricayı</span> hemen yerine getirdiler ve testlerin hiçbir anormallik belirtisi göstermediğini bir kez daha belirttiler. Ancak, Büyükelçi’nin elinden Amerikan Elçiliği'ni her türlü sorumluluktan kurtaran bir kâğıt almayı da ihmal etmediler.</p>

  <p>Büyükelçi, hemen Eduard’ın yatmış olduğu devlet hastanesine giderek başhekimle görüştü. Oğlu hakkında kuşkularını dile getirerek, rutin bir çekap bahanesiyle çocuktan kan alıp uyuşturucu aramalarını rica etti.</p>

  <p>Kan testi yapıldı. Herhangi bir uyuşturucu izi yoktu.</p>

  <p>Kurduğu stratejinin üçüncü ve son aşamasına geldi sıra: Eduard ile baş başa konuşup neler olduğunu anlamak. Ancak tüm veriler elinde olduğu zaman doğru bir karar verebileceğine inanıyordu.</p>

  <p>Baba ile oğul oturma odasında karşı karşıya oturdular.</p>

  <p>“Annen senin için çok kaygılanıyor,” dedi Büyükelçi. “Okulda notların normalin çok altına düşmüş, kaydının silinmesi tehlikesi var.”</p>

  <p>“Ama sanat okulundaki notlarım yükseliyor, baba.”</p>

  <p>“Sanata olan ilgini çok takdir ediyorum, ama bunun için daha bütün bir hayat var önünde. Şu anda önemli olan ortaöğrenimini başarıyla tamamlamandır. Böylece diplomatik kariyerin için gerekli yolu açacağım sana.”</p>

  <p>Eduard bir şey demeden önce uzun uzun düşündü. Geçirdiği kazayı, okuduğu kitabı, bu kitabın onun gerçek mesleğini bulmasına nasıl yardım ettiğini, kendisini artık hiç arayıp sormayan Maria’yı düşündü. Bir süre daha kararsız kaldı, ama sonunda konuştu:</p>

  <p>“Diplomat olmak istemiyorum. Ressam olmak istiyorum.”</p>

  <p>Babası böyle bir karşılık alacağını önceden bildiğinden, hazırlıklıydı.</p>

  <p>“Canım, tabii ressam olacaksın, ama önce eğitimini tamamla. Sana Belgrad'da, Zagreb'de, Lyubliyana' da, Saraybosna’da, istediğin her yerde sergi açtırırız. Çok geniş çevrem var, biliyorsun, her bakımdan yardımcı olurum sana. Ammaaa, önce eğitimini tamamlayacaksın.”</p>

  <p>“Öyle yaparsam, kolay yolu seçmiş olurum. Herhangi bir fakülteye girer, beni hiç de ilgilendirmeyen bir konuda diploma alırım, böylece iş sahibi de olurum. Resim işi ikinci plana düşer, sonunda gerçekten istediğim yaşamı sürdüremem. Ressam olarak para kazanmanın yolunu bulmam gerek.”</p>

  <p>Büyükelçi sinirlenmeye başlıyordu.</p>

  <p>“Şimdi her şeye sahipsin oğlum, seni seven bir ailen, yuvan, para pul, toplum içinde seçkin bir yer... Ancak, ülkemizin zor günler geçirdiğini sen de biliyorsun, iç savaş söylentileri dolaşıyor. Yarın öbür gün, sana yardım edecek konumda bile olmayabilirim.”</p>

  <p>“Yardıma gerek yok. Bana güvenin yeter. Günün birinde ‘Cennet Görüntüleri' adlı bir dizi resim yapacağım. İnsanların günümüze dek yalnızca yüreklerinde yaşattıkları şeylerin görsel bir tarihi olacak bu.”</p>

  <p>Büyükelçi oğlunun kararlılığını çok beğendiğini söyleyerek konuşmayı bir gülümseme ile sona erdirdi. Oğluna bir ay daha süre tanımaya karar vermişti; ne de olsa diplomasi, sorunlar kendiliğinden çözülünceye dek kararları erteleme sanatıydı aynı zamanda.</p>

  <p>Bir ay geçti, Eduard tüm vaktini resme, tuhaf arkadaşlarına, insanda psikolojik bir bozukluk yaratmak amacıyla yaratıldığı izlenimini uyandıran o müziği dinlemeye harcamayı sürdürdü. Üstüne üstlük, öğretmenlerden biriyle azizlerin varlığı konusunda tartıştığı için Amerikan Koleji’nden düpedüz atılmıştı.</p>

  <p>Artık kararı ertelemek de imkânsızlaştığından, Büyükelçi son bir çaba göstererek oğlunu, erkek erkeğe konuşmaya çağırdı.</p>

  <p>“Bak, Eduard, artık yaşam sorumluluktan yüklenecek yaşa geldin. Bu saçmalığa elimizden geldiğince dayandık, ama artık ressam olmayı falan aklından silip meslek yaşamına yön vermeye başlamalısın.”</p>

  <p>“Ama baba, benim mesleğim zaten ressamlık.”</p>

  <p>“Peki, sana iyi bir eğitim sağlamak için yaptıklarımız ne olacak? Tek çocuğumuzsun, her yaptığımızı senin için, seni sevdiğimiz için yaptık. Eskiden hiç böyle değildin sen. Bütün bu olup bitenlerin geçirdiğin kaza sonucu olduğuna inanmak zorunda kalacağım.”</p>

  <p>“Annemi de, sizi de, dünyada herkesten ve her şeyden çok seviyorum.”</p>

  <p>Büyükelçi boğazını temizledi. Sevgi gibi duyguların böyle açık açık ifade edilmesine alışık değildi.</p>

  <p>“O zaman, bize olan sevgin uğruna, annenin istediğini yap. Şu resim yapma işini bir süre rafa kaldır, kendi sınıfından arkadaşlar edin ve okuluna dön.”</p>

  <p>“Babacığım, beni seviyorsanız, böyle bir şey yapmamı isteyemezsiniz benden. Siz hep iyi örnek oldunuz bana, önem verdiğiniz şeyler için savaşmaktan hiç vazgeçmediniz. Şimdi benim iradesiz bir adam olmamı nasıl istersiniz?”</p>

  <p>“Sevgi uğruna, dedim. Bunu daha önce hiç söylememiştim, ama şimdi senden rica ediyorum. Bize olan sevgin adına, bizim sana olan sevgimiz adına, yuvana dön, yavrum. Bunu fiziksel anlamda söylemiyorum, ruhsal olarak demek istiyorum. Kendi kendini aldatıyorsun. gerçeklerden kaçıyorsun.</p>

  <p>“İlk doğduğun günden beri, senin için ne hayaller kurduk. Sen bizim her şeyimizsin, hem geleceğimiz, hem de geçmişimiz. Dedelerin bürokrattı, ben Dışişlerine girebilmek için ne savaşlar verdim, bilemezsin. Her basamakta ne zorluklarla, hep kendi çabalarımla çıktım merdivenleri. Bütün bunları neden yaptım? Sana bir yer açmak için, işlerini kolaylaştırmak için... Büyükelçi olarak ilk belgeye imza attığım kalemi hâlâ saklıyorum. Neden? Günün birinde sen de büyükelçi olduğunda sana vermek için.</p>

  <p>“Bizi hayal kırıklığına uğratma, oğlum. Şunun şurasında kaç günlük ömrümüz kaldı? Senin doğru yolda ilerlediğini bilerek, içimiz rahat ölelim.</p>

  <p>“Bizi gerçekten seviyorsan, dediğimi yaparsın. Sevmiyorsan, o zaman bildiğini oku.”</p>

  <p>Saatlerce oturdu, Brasilia göklerine baktı durdu, mavinin üstünde salınan bulutlar - çok güzel bulutlardı, ama içlerinde bir damla yağmur yoktu Orta Brezilya Yaylası’nı ıslatacak. Kendisini onlar kadar boş hissetti.</p>

  <p>Kendi istediğini yapsa annesi kederden sararıp solacak, babası kendi mesleğinde hevesini yitirecek, her ikisi de sevgili oğullarını yetiştirmekteki başarısızlığın suçunu birbirlerinde bulacaklardı. Öte yandan, resim yapmaktan vazgeçerse, "Cennet Görüntüleri" hiçbir zaman tuvale geçmeyecekti. Oysa dünyada mutlu olması o resimlerin yapılmasına bağlıydı.</p>

  <p>Çevresine bakındı, resimlerini gördü, her fırça darbesini nasıl sevgiyle, anlamlı kılarak vurduğunu hatırladı. Ama hiçbiri harika değildi, hepsi orta karardı. Sahtekârın tekiydi kendisi, yaşamım adadığı sanatta yeteneksizdi, üstelik ana-babasını da hayal kırıklığına uğratmaya kıyıyordu.</p>

  <p>“Cennet Görüntüleri" ona göre değildi. Görebilenler seçilmiş insanlardı, sayılıydılar; onlar kitaplarda sözü edilen kahramanlar, inançları uğruna kurban edilmeye hazır azizlerdi; dünyanın onlardan neler beklediğini daha çocukken biliyorlardı. O ilk okuduğu kitaptaki sözde gerçekler, bir masalcının uydurmalarıydı besbelli.</p>

  <p>Akşam yemeğinde ailesine haklı olduklarını, resme olan hevesinin geçtiğini, bunun çocukça bir hayal olduğunu söyledi. Çok sevindiler, annesi sevincinden ağladı, oğluna sarıldı, her şey normale döndü.</p>

  <p>O gece, Büyükelçi, zaferini gizlice kutlamak için bir şişe şampanya açtı ve tek başına bitirdi. Yatmaya gittiğinde karısı aylardır ilk kez olarak huzurlu bir uykuya dalmıştı bile.</p>

  <p>Ertesi gün Eduard’ın odasını karmakarışık buldular: Tuvaller parçalanmıştı, çocuksa bir köşede oturmuş gökyüzüne bakıyordu. Annesi ona sarıldı, onu ne kadar sevdiğini söyledi, ama Eduard hiçbir tepki göstermedi.</p>

  <p>Artık sevgi falan istemiyordu, o defteri kapatmıştı. Babasının öğütlerini izleyebileceğini, resimden vazgeçebileceğini sanmıştı, ama gönül verdiği sanatta fazla ilerlemişti. Bir insanı hayallerinden ayıran dipsiz uçurumdaydı, artık dönüş yoktu.</p>

  <p>Ne ileri gidebilirdi, ne de geriye. En iyisi sahneyi terk etmekti.</p>

  <p>Eduard beş ay daha Brasilia’da kaldı. Uzmanlar ender görülen bir şizofreni türü teşhis ettiler, bisiklet kazasının sonucu olabilir, dediler. Derken Yugoslavya'da savaş çıktı ve Büyükelçi acele geri çağrıldı. Eduard’ın bakımı, aile için ciddi bir sorun oluşturdu. Tek çıkar yol, delikanlıyı yeni açılan Villete Hastanesine yatırmaktı.</p>
</body>
</html>
