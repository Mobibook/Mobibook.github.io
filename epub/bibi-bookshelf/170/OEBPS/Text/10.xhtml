<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 title="10"></h1>

  <p class="ilk">Koğuşun tavanından aşağı bakan Zedka. elinde şırıngayla bir hemşirenin yaklaştığını gördü; kızcağız hâlâ karyolasının başında durmuş, boş bakışlarından ödü kopmuş durumda gövdesiyle konuşmaya çabalıyordu. Zedka bir an ona her şeyi anlatabileceğini düşündü, ama sonra vazgeçti; insanlar hiçbir zaman kendilerine anlatılanlardan bir şey öğrenmezler, kendi çabalarıyla öğrenirler yalnızca.</p>

  <p>Hemşire, Zedka'nın koluna iğneyi saplayıp glikoz zerk etti. Anında görünmez bir güç kolundan yakalayıp fırlatmış gibi, ruhu tavandan ayrıldı, karanlık bir tünelden geçip gövdesine geri döndü.</p>

  <p>“Merhaba, Veronika.”</p>

  <p>Kız hâlâ korku içindeydi.</p>

  <p>“İyi misin?”</p>

  <p>“İyiyim. Ne mutlu ki bu tehlikeli tedaviden sağ kurtulabildim. Zaten bir daha tekrarlanmayacak.”</p>

  <p>“Ne biliyorsun? Burada kimse hastaların fikrini sormuyor ki.”</p>

  <p>Zedka biliyordu, çünkü göksel yolculuğu sırasında Dr. Igor’un bürosuna uğramıştı.</p>

  <p>“Nereden bildiğimi söyleyemem, ama biliyorum. Tanıştığımızda sana ilk sorduğum soruyu hatırlıyor musun?”</p>

  <p>“Evet, deliliği bilip bilmediğimi sormuştun.”</p>

  <p>“Çok doğru. Bu kez sana öykü anlatmayacağım. Deli olmak, düşüncelerini iletmekten aciz olmak demek. Sanki yabancı bir ülkedesin, çevrede olup biten her şeyi görüyor, anlıyorsun, ama istediğini anlatmaktan, dolayısıyla da yardım bulmaktan umutsuzsun, çünkü orada konuşulan dili bilmiyor, anlamıyorsun.”</p>

  <p>“Hepimiz hissetmişizdir bunu.”</p>

  <p>“Hepimiz şu ya da bu biçimde deliyiz zaten.”</p>
</body>
</html>
