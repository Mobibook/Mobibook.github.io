<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1 title="22"></h1>

  <p class="ilk">Eduard, gözlerini açtığında kız hâlâ başucundaydı. Elektroşok seanslarından sonra, ne olup bittiğini hatırlayabilmesi çok uzun zaman alıyordu; zaten bu tedavinin terapi olarak kullanılmasının esas amacı da bu değil miydi? Yapay koşullarla oluşturulan bellek yitimi, hastanın sorunlarından arınarak sakinleşmesini sağlıyordu.</p>

  <p>Ancak, elektroşok uygulaması ne kadar sık yapılırsa, etkisi de o oranda azalıyordu. Eduard kızı hemen hatırladı.</p>

  <p>“Baygınken ‘Cennet Görüntüleri’ gibisinden bir şeyler sayıkladın,” dedi kız, adamın saçlarını okşayarak.</p>

  <p>“Cennet Görüntüleri" mi? Evet, “Cennet Görüntüleri”. Eduard ona baktı. Ona her şeyi anlatmak istedi.</p>

  <p>Oysa tam o anda, elinde şırıngayla bir hastabakıcı içeri girdi.</p>

  <p>“Size bu iğneyi yapmam gerek,” dedi kadın. “Dr. Igor’un emri.”</p>

  <p>“Bugünkü iğnemi oldum, başka istemiyorum,” dedi Veronika. “Ayrıca buradan gitmek gibi bir isteğim de yok. Herhangi bir emre, kurala uymayı reddediyorum. Beni hiçbir şeye zorlayamazsınız.”</p>

  <p>Hastabakıcı bu tür tepkilere alışık bir edayla, "O zaman korkarım size yatıştırıcı vermek zorunda kalacağız,” dedi.</p>

  <p>Eduard, "Seninle konuşmam gerek, bırak iğneyi yapsın,” dedi.</p>

  <p>Veronika kazağının kolunu sıvadı, hastabakıcı şırıngayı dayadı.</p>

  <p>“Aferin, cici kız,” dedi. “Bu kasvetli koğuşta oturacağınıza, bahçeye çıkıp hava alsanıza.”</p>

  <p>Bahçede birlikte yürürlerken, “Dün gece olanlardan dolayı utanıyorsun,” dedi Eduard.</p>

  <p>“Bir ara utanmıştım, evet, ama artık onur duyuyorum. Senin ‘Cennet Görüntüleri’n neymiş, merak ediyorum, çünkü galiba ben de benzer şeyler gördüm.”</p>

  <p>“Daha ötelere, Villete’in duvarlarının ardına bakmam gerek.”</p>

  <p>“Git bak o zaman.”</p>

  <p>Eduard arkasına baktı, ama binaların duvarlarına değil, bahçede sessiz sedasız yürüyüş yapan hastalara da değil... Yağmurun ya sağanak yağdığı ya da hiç yağmadığı bir başka kıtada yer alan bir sokağa bakıyordu.</p>
</body>
</html>
