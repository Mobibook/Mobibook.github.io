<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="b_sayfa_y_resim" style="text-align: justify;">YEDİNCİ BÖLÜM</p>

  <p class="tarih" style="text-align: justify;">Sorgu, 1943</p>

  <p class="calibre9" style="text-align: justify;">DIŞARIDAN GELEN SESLERİN ARDINDAN kapı açıldı.</p>

  <p class="calibre9" style="text-align: justify;">"Aleksandr Belov?"</p>

  <p class="calibre9" style="text-align: justify;">Aleksandr evet diyecekti; ama nedense aklına Romanov ailesinin bir gece yarısı küçük bir bodrumda öldürüldüğü geldi. Gece yarısı mıydı? Bunun gibi bir gece miydi? Hiçbir şey söylememeye karar verdi.</p>

  <p class="calibre9" style="text-align: justify;">"Gel. Şimdi."</p>

  <p class="calibre9" style="text-align: justify;">Gardiyanın arkasından üst kattaki küçük odaya çıktı. Burası sınıf değildi. Küçük bir depo kısmı vardı. Büyük ihtimalle eskiden hemşire odasıydı.</p>

  <p class="calibre9" style="text-align: justify;">Sandalyeye oturması söylendi. Sonra ayağa kalkmasını istediler. Ardından yine oturmasını emrettiler. Dışarısı hâlâ karanlıktı. Saatin kaç olduğunu saptayamıyordu. Saati sorduğunda, "Kapa çeneni!" diye karşılık verdiler. Bir daha soru sormamaya karar verdi. Birkaç dakika sonra içeri iki adam girdi. Birisi şişko Mitterand'dı; diğerini ise tanımıyordu.</p>

  <p class="calibre9" style="text-align: justify;">Adam Aleksandr'ın yüzüne bir el feneri tutunca Aleksandr gözlerini kapattı.</p>

  <p class="calibre9" style="text-align: justify;">"Gözlerini aç binbaşı!"</p>

  <p class="calibre9" style="text-align: justify;">Şişman Mitterand yumuşak bir şekilde, "Vladimir, bunu başka şekilde yapabiliriz."</p>

  <p class="calibre9" style="text-align: justify;">Ona binbaşı demeleri hoşuna gitmişti. Bu durumda onu sorgulaması için bir albay getiremezlerdi. Önceden de şüphelendiği gibi Morozovo'da onunla ilgilenecek biri yoktu. Onu Volkhov'a götürmeleri gerekiyordu; ama adamlarını nehrin karşısına geçirerek tehlikeye atmak istemiyorlardı. Zaten bir kez başarısızlığa uğramışlardı. Eninde sonunda müdahale edeceklerdi; ama önce buzların erimesi gerekiyordu. Bir ay daha Morozovo'daki hücrede kalabilirdi. Peki orada bir dakika daha geçirmeye dayanabilecek miydi?</p>

  <p class="calibre9" style="text-align: justify;">Mitterand, "Binbaşı Belov, vatanınıza ihanet suçundan tutuklandığınızı söylemek için buradayım. Elimizde anavatanınıza ihanet ettiğinize dair kesin kanıtlar var. Bu suçlamalara ne diyorsunuz?"</p>

  <p class="calibre9" style="text-align: justify;">"Bütün bunlar asılsız," dedi Aleksandr. "Başka bir şey var mı?"</p>

  <p class="calibre9" style="text-align: justify;">"Casuslukla suçlanıyorsunuz!"</p>

  <p class="calibre9" style="text-align: justify;">"Doğru değil."</p>

  <p class="calibre9" style="text-align: justify;">"Bize sahte bir kimlikle yaşadığınız söylendi," dedi Mitterand.</p>

  <p class="calibre9" style="text-align: justify;">"Doğru değil. Kimliğim bana ait," dedi Aleksandr.</p>

  <p class="calibre9" style="text-align: justify;">"Bizim yanımızda imzalamanızı istediğimiz birkaç belge var. Ancak bu şekilde size 1928 ceza kanunun 58. maddesine göre hangi haklara sahip olduğunuzu söyleyebiliriz."</p>

  <p class="calibre9" style="text-align: justify;">"Hiçbir şey imzalamam."</p>

  <p class="calibre9" style="text-align: justify;">"Hastanede yanınızda yatan adam her gün sizi kontrole gelen Kızıl Ordu doktoruyla İngilizce konuştuğunuzu duyduğunu söyledi. Bu doğru mu?"</p>

  <p class="calibre9" style="text-align: justify;">"Hayır."</p>

  <p class="calibre9" style="text-align: justify;">"Doktor niçin ziyaretinize geliyordu?"</p>

  <p class="calibre9" style="text-align: justify;">"Askerlerin niçin hastanelerin acil koğuşuna götürüldüğünü bilmiyorsunuz sanırım. Yaralıydım. Belki de üslerimle konuşabilirsiniz. Binbaşı Orlov..."</p>

  <p class="calibre9" style="text-align: justify;">"Orlov öldü!" diye bağırdı Mitterand.</p>

  <p class="calibre9" style="text-align: justify;">"Bunu duyduğuma üzüldüm," dedi Aleksandr. Orlov'un iyi bir kumandan olduğundan bir an için tereddüt etti. Mikhail Stepanov da söylemiş olamazdı. Peki kimdi?</p>

  <p class="calibre9" style="text-align: justify;">"Binbaşı orduya sahte bir isimle katılmaktan suçlanıyorsunuz. Asıl adınızın Alexander Barrington olduğu iddia ediliyor. Sovyetler Birliği karşıtı hareketlerde bulunduğunuz için Vladivostok'daki kampa sürgüne gönderilirken yolda kaçtığınız söyleniyor."</p>

  <p class="calibre9" style="text-align: justify;">"Bunlar koca bir yalan," dedi Aleksandr. "Beni bunlarla suçlayan nerede? Onunla yüzleşmek isterim." Bu hangi geceydi? Ertesi gün olmuş muydu? Tanya ve Sayers buradan uzaklaşmış mıydı? Eğer gittilerse Dimitri'yi de yanlarında götürmüşlerdi. Bu yüzden NKVD'nin suçlamayı yapan kişiyi bulması zor olacaktı; çünkü o da Stalin'in kabine bakanlarından biri gibi kaçmıştı. "Ben de en az sizin kadar bu konunun kaynağını öğrenmek istiyorum," dedi Aleksandr gülümseyerek. "Hatta sizden de fazla. Beni suçlayan kişi nerede?"</p>

  <p class="calibre9" style="text-align: justify;">"Sen bize soru soramazsın!" diye bağırdı Mitterand. "Soruları biz soracağız." Sorun başka sorularının olmamasıydı. Bunun yerine aynı soruları tekrarlamaya devam ettiler. "Adı Alexander Barrington olan bir Amerikalı mısın?"</p>

  <p class="calibre9" style="text-align: justify;">"Hayır," dedi Amerikalı Alexander Barrington. "Neden bahsettiğinizi bilmiyorum." Aleksandr bunun ne kadar uzun sürdüğünü bilmiyordu. Feneri gözüne tuttuklarında gözlerini kapatmak zorunda kaldı. Ayağa kalkmasını emrettiler ve Aleksandr bunu, bacaklarını germek için iyi bir fırsat olarak gördü. Neşe içinde ayağa kalktı ama tekrar oturması söylendiğinde hevesi kursağında kaldı. Yaklaşık bir saat boyunca aynı soruyu tekrarlamaya devam ettiler. "Sen Amerikalı Alexander Barrington mısın?" sorusuna "Hayır. Neden bahsettiğinizi bilmiyorum," cevabını verip duruyordu.</p>

  <p class="calibre9" style="text-align: justify;">Bu soru yedi saniye; cevap verirse, parmaklarını birbirine vurursa, gözlerini yuvarlarsa ve derin bir iç geçirirse de on iki saniye sürüyordu. Esnemeye başladığında otuz saniye ağzını kapatamıyordu. Bu, zamanın daha hızlı geçmesine yardımcı oluyordu.</p>

  <p class="calibre9" style="text-align: justify;">Soruyu 147 kez sordular. Mitterand sorguya devam edebilmek için altı kez içki almak zorunda kaldı. Daha sonra dizginleri Vladimir'e bıraktı. Vladimir daha az içki içerek bu işin üstesinden gelebiliyordu ve hatta Aleksandr'a bile içki ikram ediyordu. Aleksandr bu ikramı kibarca geri çevirdi. Ona ikram ettikleri hiçbir şeyi kabul etmemesi gerektiğini biliyordu. Onu uyuşturmaya çalışıyorlardı.</p>

  <p class="calibre9" style="text-align: justify;">Hâlâ dikkatini dağıtmayı başaramamışlardı. 147. sorudan sonra Vladimir sert bir ses tonuyla "Gardiyan, onu hücresine geri götür," dedi. Sonra ekledi. "Sana her şeyi itiraf ettireceğiz Binbaşı. Senin hakkında yapılan suçlamaların doğru olduğunu biliyoruz ve bunu kabullenmen için elimizden geleni yapacağız."</p>

  <p class="calibre9" style="text-align: justify;">Genellikle Parti, tutukluları, bir an önce mahkûm etme isteğiyle sorgularsa onları işçi kamplarına gönderirdi ve herkes ortadaki bu oyunun farkında olurdu. Sorguya çekenler ve tutuklular verilen bu işlerin rol gereği olduğunu bilirdi; ancak işin sonunda onlara çok sade alternatifler sunulurdu ve düşüncelerini inkâr etmeyi bırakırlardı. İşçi sınıfının yaptığı isyanda kimlerle işbirliği yaptığını söyle, yoksa Magadan'da yirmi beş yıl kalırsın. İtiraf edersen cezan on yıla düşer. Tutuklular kendilerini ve ailelerini kurtarmak için suçlarını itiraf ederdi. Dövülürler, küçük düşürülürler ve yalanlar ağır gelmeye başlardı. Aleksandr bu yapmacık soruşturmalar yıllar önce başladığından beri gerçeklerle suçlanan bir tutuklu olup olmadığını merak etti. O gerçekten Alexander Barrington'dı. Soruşturanların elinde ilk kez bir gerçek vardı; ama Aleksandr eğer hayatta kalmak istiyorsa bu gerçeği inkâr etmeli ve yalanlar uydurmalıydı. Bunu Mitterand ve Vladimir ile paylaşmak istedi; ama onu anlayacaklarını ya da bu ironiyi beğeneceklerini sanmıyordu.</p>

  <p class="calibre9" style="text-align: justify;">Hücresine geri götürüldükten sonra iki gardiyan içeri girdi ve silahlarını ona doğrultarak kıyafetlerini çıkarmasını istediler. "Üniformanı yıkayacağız," dediler. Üniformasını çıkardı. Saatini, botlarını ve çoraplarını da çıkarmasını söylediler. Hücrenin zemini buz gibi olduğundan, çorapları çıkarma fikri Aleksandr'ın hoşuna gitmedi. "Botlarımı ne yapacaksınız?"</p>

  <p class="calibre9" style="text-align: justify;">"Parlatacağız."</p>

  <p class="calibre9" style="text-align: justify;">Aleksandr, Dr. Sayers'in verdiği ilaçları botlarının içinden çıkarmakla akıllılık ettiğini düşündü.</p>

  <p class="calibre9" style="text-align: justify;">İsteksizce botlarını onlara uzattı. Adamlar hemen botları kaptılar ve hiçbir şey söylemeden gittiler.</p>

  <p class="calibre9" style="text-align: justify;">Kapı kapandıktan sonra yalnız kalan Aleksandr gaz lambasını aldı ve ısınmak için yanına koydu. Artık oksijen kaybetmek umurunda değildi.</p>

  <p class="calibre9" style="text-align: justify;">Gardiyan onu gördü ve lambaya dokunmaması için bağırdı. Aleksandr lambayı elinden bırakmadı. Gardiyan içeri girip lambayı alarak Aleksandr'ı tekrar soğuk ve karanlıkla baş başa bıraktı.</p>

  <p class="calibre9" style="text-align: justify;">Sırtındaki yara Tatyana tarafından iyice bandajlanmış olsa da zonkluyordu. Bandaj sadece midesini sarıyordu. Oysa o bütün vücudunun bu bandajla sanlı olmasını isterdi.</p>

  <p class="calibre9" style="text-align: justify;">Bedeninin mümkün olduğunca az kısmının soğukla temas etmesi taraftarıydı. Aleksandr hücrenin ortasında ayakta durdu. Bu şekilde sadece ayakları soğukla temas ediyordu. Ayakta öylece dururken sıcağın hayalini kurdu.</p>

  <p class="calibre9" style="text-align: justify;">Ellerini başının arkasına koyuyor; sırtında gezdiriyor ve göğsünde kavuşturuyordu.</p>

  <p class="calibre9" style="text-align: justify;">Sonra bir hayal kurdu...</p>

  <p class="calibre9" style="text-align: justify;"><i class="calibre2">Tanya önünde duruyor; başını Aleksandr'ın çıplak göğsüne yaslıyor; kalp atışlarını dinliyor ve sonra bakışlarını ona doğrultarak gülümsüyordu. Parmaklarının ucunda yükselerek kollarına sarılıyor ve başını ona doğru kaldırıyordu.</i></p>

  <p class="calibre9" style="text-align: justify;">Sıcaklık.</p>

  <p class="calibre9" style="text-align: justify;">Ne sabah ne de gece vardı. İçeriye hiç ışık girmiyordu. Zamanı ölçecek hiçbir şey yoktu. Tatyana gözünün önünden gitmiyordu ve onu ne zamandan beri düşündüğünü bilmiyordu. Hesaplamaya çalıştı; ama yorgunluktan ayakta duramadığını fark etti. Uyuması gerekiyordu.</p>

  <p class="calibre9" style="text-align: justify;">Uyku mu soğuk mu? Uyku mu soğuk mu?</p>

  <p class="calibre9" style="text-align: justify;">Uyku.</p>

  <p class="calibre9" style="text-align: justify;">Köşeye kıvrıldı ve kontrolsüz bir şekilde titrerken bu ıstıraptan sıyrılmaya çalıştı. Ertesi gün olmuş muydu? Ertesi gece miydi?</p>

  <p class="calibre9" style="text-align: justify;">Beni açlıktan öldürecekler. Susuzluktan öldürecekler. Sonra da öldüresiye dövecekler. Ama ilk önce ayaklarım, sonra bacaklarım ve iç organlarım donacak. Bütün organlarım buza dönüşecek. Kanımla kalbim de donacak ve her şeyi unutacağım.</p>

  <p class="tarih" style="text-align: justify;">Tamara ve Hikâyeleri, 1935</p>

  <p class="calibre9" style="text-align: justify;">Onlarla aynı katta yirmi yıl boyunca yaşayan Tamara adında yaşlı bir kadın vardı. Kapısı her zaman açıktı ve Alexander bazen, okuldan sonra ona uğrar; sohbet ederdi. Yaşlı insanların gençlerle vakit geçirmekten büyük mutluluk duyduğunu fark etmişti. Bu onlara, hayat deneyimlerini gençlere aktarma fırsatı veriyordu. Bir öğleden sonra camın kenarındaki rahatsız tahta sandalyesinde oturan Tamara, Alexander'a, kocasının 1928 yılında dini nedenlerden dolayı tutuklandığını ve on yıl cezaya mahkûm edildiğini anlatıyordu.</p>

  <p class="calibre9" style="text-align: justify;">"Dur Tamara, Mihailovna on yıl nerede mahkûm edildi?"</p>

  <p class="calibre9" style="text-align: justify;">"Elbette işçi kampına gönderildi. Sibirya'ya. Başka nereye olacak?"</p>

  <p class="calibre9" style="text-align: justify;">"Onu tutuklayıp çalıştırmaya mı gönderdiler?"</p>

  <p class="calibre9" style="text-align: justify;">"Hapishaneye..</p>

  <p class="calibre9" style="text-align: justify;">"Para almadan mı çalışıyordu?"</p>

  <p class="calibre9" style="text-align: justify;">"Alexander lafımı kesiyorsun. Sana bir şey anlatmak istiyorum."</p>

  <p class="calibre9" style="text-align: justify;">Alexander sessiz kaldı.</p>

  <p class="calibre9" style="text-align: justify;">"Abrat yakınındaki fahişeler 1930 yılında tutuklandı. Aylar sonra sokaklara geri döndüler ve hatta eski mahallerinde aileleriyle yaşamaya devam ettiler. Ama benim kocamın ve bir sürü dindar adamın Moskova’ya dönmesine izin verilmedi."</p>

  <p class="calibre9" style="text-align: justify;">"Sadece üç yılları kalmış," dedi Alexander yavaşça. "Üç yıl daha çalışacaklar."</p>

  <p class="calibre9" style="text-align: justify;">Tamara başını salladı ve ses tonunu alçalttı. "1932 yılında Kolyma yetkililerinden bir telgraf aldım. Üzerinde <i class="calibre2">cevap gönderme hakkına sahip değilsiniz</i> yazılıydı. Bunun ne anlama geldiğini biliyorsun, öyle değil mi?"</p>

  <p class="calibre9" style="text-align: justify;">Alexander tahminde bulunmak bile istemedi.</p>

  <p class="calibre9" style="text-align: justify;">"Bu benimle mektuplaşamayacağını; çünkü hayatta olmadığını gösteriyor," dedi Tamara sesi titreyerek ve başını öne eğerek.</p>

  <p class="calibre9" style="text-align: justify;">Ona, bir blok ötedeki kilisede çalışan üç rahibin kapitalizm kurallarını uygulamadıkları için ve körü körüne İsa'ya inandıklan için yedi yıl cezaya mahkûm edildiklerini anlattı.</p>

  <p class="calibre9" style="text-align: justify;">"Hepsi işçi kampına mı gönderildi?"</p>

  <p class="calibre9" style="text-align: justify;">"Alexander!"</p>

  <p class="calibre9" style="text-align: justify;">Alexander sustu ve Tamara anlatmaya devam etti. "Komik olan ne biliyor musun? Aşağı sokaktaki otelin önünde birkaç ay öncesine kadar hâlâ fahişelerin durduğu"</p>

  <p class="calibre9" style="text-align: justify;">"Hımm." Alexander bunu fark etmişti.</p>

  <p class="calibre9" style="text-align: justify;">"Onların nasıl bir anda ortadan kaybolduklarını gördün mü?"</p>

  <p class="calibre9" style="text-align: justify;">"Hımm." Alexander bunu da fark etmişti.</p>

  <p class="calibre9" style="text-align: justify;">"Götürüldüler. Halkın huzurunu bozdukları için."</p>

  <p class="calibre9" style="text-align: justify;">"Ve kapitalizme uymadıkları için," dedi Alexander. Tamara gülerek başını okşadı.</p>

  <p class="calibre9" style="text-align: justify;">"Bu doğru oğlum. Çok doğru. Senin şu çok yakından ilgilendiğin işçi kampında ne kadar çalışma cezası aldıklarını biliyor musun? Uç yıl. İsa'nın adamlarına yedi yıl; fahişelere ise üç yıl ceza veriliyor."</p>

  <p class="calibre9" style="text-align: justify;">"Pekâlâ," dedi Jane odaya girip oğlunu elinden tutup götürerek. Odadan çıkmadan önce arkasına döndü ve Tamara'yı suçlar bir ses tonuyla Alexander'a bakarak "Fahişeler hakkındaki bilgileri dişleri olmayan yaşlı bir kadından öğrenemeyiz, öyle değil mi?" dedi.</p>

  <p class="calibre9" style="text-align: justify;">"Fahişeler hakkında kimden bilgi almamı isterdin anne?" diye sordu Alexander.</p>

  <p class="ceviri" style="text-align: justify;"><img alt="Image" class="calibre8" src="../Images/00001.png" /></p>

  <p class="calibre9" style="text-align: justify;">"Oğlum, annen seninle bir şey konuşmamı istedi," dedi Harold boğazındaki gıcığı temizleyerek. Alexander dudaklarını yapıştırdı ve sessizce bekledi. Babası, Alexander'ın gülmemek için kendini sıkmasından rahatsız olmuştu. Annesi odanın diğer tarafında temizlik yapıyor gibi görünüyordu. Harold, Jane'in olduğu tarafa baktı.</p>

  <p class="calibre9" style="text-align: justify;">"Baba?" diye sordu Alexander boğuk bir ses tonuyla. Sesi birkaç ay önce çatallaşmaya başlamıştı ve yeni ses tonundan çok memnundu. Yetişkin gibiydi. Son altı ay içinde boyu da çok uzamıştı; ama hiçbir besinden yeteri kadar alamadıkları için maalesef hiç kilo alamamıştı. "Baba yürüyüş yaparak konuşmak ister misin?"</p>

  <p class="calibre9" style="text-align: justify;">"Hayır!" dedi Jane. "Ben hiçbir şey duymuyorum. Burada konuşun."</p>

  <p class="calibre9" style="text-align: justify;">Alexander başını sallayarak "Pekâlâ baba burada konuş," dedi. Yüz ifadesini değiştirdi ve ciddi görünmeye çalıştı. Gözlerini şaşı yapıp dilini çıkarsa da bir şey fark etmezdi. Harold, Alexander'a bakmıyordu.</p>

  <p class="calibre9" style="text-align: justify;">"Oğlum," dedi Harold. "Şey için uygun bir yaşa geliyorsun. Eminim ki, şey... İyi bir çocuksun ve oldukça hoş görünüyorsun. Sana yardımcı olmak istiyorum oğlum. Belki çoktan... Eminim ki sen..."</p>

  <p class="calibre9" style="text-align: justify;">Jane boğazındaki gıcığı temizler gibi yapınca Harold sustu.</p>

  <p class="calibre9" style="text-align: justify;">Alexander birkaç dakika bekledi ve sonra ayağa kalkarak babasının sırtını okşadı. "Teşekkürler baba. Bana çok yardımcı oldun."</p>

  <p class="calibre9" style="text-align: justify;">Odasına gitti ama Harold onu takip etmedi. Alexander annesiyle babasının birbirine bir şeyler fısıldadığını duyuyordu ve bir dakika sonra kapı çalındı. Gelen annesiydi. "Seninle konuşabilir miyim?"</p>

  <p class="calibre9" style="text-align: justify;">Alexander yüzündeki ciddi ifadeyi korumaya çalışarak "Anne, babam gerçekten söylenmesi gereken her şeyi söyledi. Başka bir şey eklemen gerektiğini düşünmüyorum," dedi.</p>

  <p class="calibre9" style="text-align: justify;">Annesi yatağın üstüne oturdu. Alexander da camın kenarındaki sandalyedeydi. Mayıs ayında on altı yaşında olacaktı. Yazları seviyordu. Belki de geçen yılki gibi Krasnaya Polyana'daki yazlıklarına giderlerdi.</p>

  <p class="calibre9" style="text-align: justify;">Alexander, babanın bahsetmediği şey..."</p>

  <p class="calibre9" style="text-align: justify;">Babamın bahsetmediği bir şey kalmış mıydı?"</p>

  <p class="calibre9" style="text-align: justify;">"Oğlum..</p>

  <p class="calibre9" style="text-align: justify;">"Lütfen... Devam et."</p>

  <p class="calibre9" style="text-align: justify;">"Sana kızlar hakkında ders vermeyeceğim."</p>

  <p class="calibre9" style="text-align: justify;">"Tanrıya şükür."</p>

  <p class="calibre9" style="text-align: justify;">"Beni dinle. Tek istediğim şunu unutmaman..." diyerek duraksadı.</p>

  <p class="calibre9" style="text-align: justify;">Alexander bekledi.</p>

  <p class="calibre9" style="text-align: justify;">"Martha bana oğlunun penisini kestirdiğini söyledi!" diye fısıldadı. "Kesilmiş Alexander. Nedenini biliyor musun?"</p>

  <p class="calibre9" style="text-align: justify;">"Öğrenmek istediğimden emin değilim."</p>

  <p class="calibre9" style="text-align: justify;">"Çünkü Fransız olmuş! Bunun ne olduğunu biliyor musun?"</p>

  <p class="calibre9" style="text-align: justify;">"Sanırım..."</p>

  <p class="calibre9" style="text-align: justify;">"Diğer oğlu ise domuz eti yiyip duruyor. Bu iğrenç bir şey!"</p>

  <p class="calibre9" style="text-align: justify;">"Evet bu..."</p>

  <p class="calibre9" style="text-align: justify;">"Fransız laneti! Fransız iktidarı! Frengi! Lenin, bütün bunlar beynini yediği için öldü," diye fısıldadı. "Hiç kimse bunlardan bahsetmiyor; ama hepsi bir gerçek. Sen de böyle mi olmak istiyorsun?"</p>

  <p class="calibre9" style="text-align: justify;">"Şey..." dedi Alexander. "Hayır."</p>

  <p class="calibre9" style="text-align: justify;">"Bu olaylar her yeri sardı. Baban ve ben bir adamın bu yüzden burnunu kaybettiğini duyduk."</p>

  <p class="calibre9" style="text-align: justify;">"Şahsen penisimi kaybetmektense burnumu kaybetmeyi..."</p>

  <p class="calibre9" style="text-align: justify;">"Alexander!"</p>

  <p class="calibre9" style="text-align: justify;">"Özür dilerim."</p>

  <p class="calibre9" style="text-align: justify;">"Bu ciddi bir konu oğlum. Seni iyi ve temiz bir çocuk olarak yetiştirmek için elimden geleni yaptım. Şimdi yaşadığımız yere bir bak. Yakında bu pisliğin içinde tek başına kalacaksın."</p>

  <p class="calibre9" style="text-align: justify;">"Ne kadar yakında?"</p>

  <p class="calibre9" style="text-align: justify;">"Birlikte olduğun fahişenin önceden kimlerle yattığını bilmezsen ne olacak?" diye sordu Jane. "Oğlum büyüdüğünde aziz olmanı ya da hadım edilmeni istemiyorum. Sadece dikkatli olman gerekiyor. Sahip olduğun şeyi her zaman korumalısın. Temiz ve uyanık olmalısın. Eğer korunmazsan birlikte olduğun kızı hamile bırakırsın. Sonra da dikkatli davranmadığın için sevmediğin biriyle evlenmek zorunda kalırsın?"</p>

  <p class="calibre9" style="text-align: justify;">Alexander gözlerini annesine dikti. "Hamile bırak mı?"</p>

  <p class="calibre9" style="text-align: justify;">"Bebeğin senden olduğunu söyleyecektir ve sen bundan asla emin olamasan da bir anda kendini evli bulacaksın ve penisin aşağı düşecek."</p>

  <p class="calibre9" style="text-align: justify;">"Anne," dedi Alexander. "Artık gerçekten susman gerekiyor."</p>

  <p class="calibre9" style="text-align: justify;">Sana ne söylemeye çalıştığımı anlıyor musun?"</p>

  <p class="calibre9" style="text-align: justify;">"Nasıl anlamam?"</p>

  <p class="calibre9" style="text-align: justify;">Babanın sana anlatması gereken de buydu."</p>

  <p class="calibre9" style="text-align: justify;">"Ben onun çok iyi anlattığını düşünüyorum."</p>

  <p class="calibre9" style="text-align: justify;">Jane ayağa kalktı. "Bir an olsun dalga geçmekten vazgeçer misin?"</p>

  <p class="calibre9" style="text-align: justify;">"Tamam anne. Geldiğin için teşekkürler. Bu konuşmadan çok memnun kaldım."</p>

  <p class="calibre9" style="text-align: justify;">"Sorun var mı?"</p>

  <p class="calibre9" style="text-align: justify;">"Hiç yok."</p>

  <p class="tarih" style="text-align: justify;">Otelin Adının Değişmesi, 1935</p>

  <p class="calibre9" style="text-align: justify;">Ocak ayının dondurucu bir perşembe günü Alexander Parti toplantısına giderlerken babasına, "Baba, otelimizin ismi neden yine değişiyor? Altı ay içinde bu üçüncü değişiklik," dedi.</p>

  <p class="calibre9" style="text-align: justify;">"O kadar olduğunu sanmıyorum."</p>

  <p class="calibre9" style="text-align: justify;">"Öyle baba." Sokakta yan yana yürüdüler. Birbirlerine değmiyorlardı. "İlk taşındığımızda adı Derzhava'ydı. Sonra Kamenev Oteli oldu. Ardından da Zinoviev Oteli. Şimdi ise Kirov Oteli. Neden? Bu Kirov denen adam kim?"</p>

  <p class="calibre9" style="text-align: justify;">"Leningrad Parti başkanı," dedi Harold.</p>

  <p class="calibre9" style="text-align: justify;">Alexander toplantıda aynı soruyu yineleyince yaşlı Slavan gülmeye başladı. Alexander'ı kendine çekti ve başını okşayarak "Merak etme oğlum. Artık ismi Kirov olarak kalacak," dedi.</p>

  <p class="calibre9" style="text-align: justify;">"Pekâlâ. Artık yeter," dedi Harold oğlunu çekmeye çalışarak. Ama Alexander dinlemek istiyordu. Kolunu babasından kurtardı.</p>

  <p class="calibre9" style="text-align: justify;">"Neden Slavan İvanoviç?"</p>

  <p class="calibre9" style="text-align: justify;">"Çünkü Kirov öldü," dedi Slavan. "Geçen ay Leningrad’da suikasta kurban gitti. Şimdi katil avındalar."</p>

  <p class="calibre9" style="text-align: justify;">"Katili yakalayamadılar mı?"</p>

  <p class="calibre9" style="text-align: justify;">"Onu yakaladılar," dedi yaşlı adam. "Peki ya diğerleri ne olacak?"</p>

  <p class="calibre9" style="text-align: justify;">"Diğerleri de kim?" diye sordu Alexander sesini alçaltarak.</p>

  <p class="calibre9" style="text-align: justify;">"Bütün komplocular," dedi yaşlı adam. "Onların da ölmesi gerekiyor."</p>

  <p class="calibre9" style="text-align: justify;">"Bu bir komplo muydu?"</p>

  <p class="calibre9" style="text-align: justify;">"Elbette. Yoksa neden katil avına çıkılsın?"</p>

  <p class="calibre9" style="text-align: justify;">Harold sert bir ses tonuyla Alexander'ı yanına çağırdı. Toplantıdan çıktıktan sonra da, "Oğlum, Slavan ile neden bu kadar yakınsın? Bu adam sana neler söylüyor?" dedi.</p>

  <p class="calibre9" style="text-align: justify;">"O harika bir adam," dedi Alexander. "Beş yıl Akatui'de kaldığını biliyor musun?" Akatui, Sibirya'daki ağır iş hapishanesiydi. "Ona beyaz bir tişört verdiklerini; yazın sekiz, kışın altı saat çalışmasına rağmen tişörtünün hiç kirlenmediği; günde bir kilo beyaz ekmekle et aldığını söyledi. O zamanların hayatının en iyi yılları olduğunu düşünüyor."</p>

  <p class="calibre9" style="text-align: justify;">"Bu imrenilecek bir şey değil," diye homurdandı Harold. "Onunla çok fazla konuşmanı istemiyorum. Bizim yanımızda otur."</p>

  <p class="calibre9" style="text-align: justify;">"Siz çok sigara içiyorsunuz. Gözlerim yanıyor," dedi Alexander.</p>

  <p class="calibre9" style="text-align: justify;">"Sigaramın dumanını başka tarafa üflerim. Slavan sorun çıkaran bir adam. Ondan uzak dur. Beni duyuyor musun?" Bir an duraksadı. "Ömrü uzun değil."</p>

  <p class="calibre9" style="text-align: justify;">"...Neden?"</p>

  <p class="calibre9" style="text-align: justify;"><br class="calibre6" /></p>

  <p class="calibre9" style="text-align: justify;">Slavan iki hafta sonra toplantılara gelmemeye başladı.</p>

  <p class="calibre9" style="text-align: justify;">Alexander yaşlı adamı ve hikâyelerini özlüyordu.</p>

  <p class="ceviri" style="text-align: justify;"><img alt="Image" class="calibre8" src="../Images/00001.png" /></p>

  <p class="calibre9" style="text-align: justify;">"Baba, kattaki insanlar ortadan kaybolmaya devam ediyor. Tamara da gitti."</p>

  <p class="calibre9" style="text-align: justify;">"Onu hiç sevmiyordum zaten," dedi Jane votkasından bir yudum alırken. "Sanırım hastalandığı için hastaneye kaldırıldı. Çok yaşlıydı Alexander."</p>

  <p class="calibre9" style="text-align: justify;">"Anne, onun odasında takım elbiseli iki adam kalıyor. Tamara hastaneden dönünce orada kalmaya devam edecekler mi?"</p>

  <p class="calibre9" style="text-align: justify;">"Bu konuda hiçbir şey bilmiyorum," dedi Jane sert bir şekilde ve kendine bir bardak içki daha koydu.</p>

  <p class="calibre9" style="text-align: justify;">"İtalyanlar da gitti. Anne onların gittiğini biliyor muydun?"</p>

  <p class="calibre9" style="text-align: justify;">"Kim?" dedi Harold yüksek bir sesle. "Kim ortadan kayboluyor? Francalar ortadan kaybolmadı. Tatile gittiler."</p>

  <p class="calibre9" style="text-align: justify;">"Baba kış ayındayız. Nereye tatile gidecekler?"</p>

  <p class="calibre9" style="text-align: justify;">"Crimea'ya. Krasnodar yakınında bir tatil yeri. İki ay sonra gelecekler."</p>

  <p class="calibre9" style="text-align: justify;">"Öyle mi? Peki Dorenler nerede? Onlar nereye gitti? Crimea'ya mı? Onların odasında da yeni biri kalıyor. Bu katın sadece yabancılar için olduğunu sanıyordum."</p>

  <p class="calibre9" style="text-align: justify;">"Onlar Moskova'da başka bir binaya taşındı," dedi Harold yemeğinden bir lokma alarak. "Obkom, yabancıları Sovyetler Birliği halkıyla kaynaştırmak istiyor."</p>

  <p class="calibre9" style="text-align: justify;">Alexander elindeki çatalı bıraktı. "Taşındılar mı? Nereye taşındılar? O halde Nikita niye bizim banyoda uyuyor."</p>

  <p class="calibre9" style="text-align: justify;">"Nikita kim?"</p>

  <p class="calibre9" style="text-align: justify;">"Baba, küvetin içinde bir adamın yattığını fark etmedin mi?"</p>

  <p class="calibre9" style="text-align: justify;">"Ne adamı?"</p>

  <p class="calibre9" style="text-align: justify;">"Nikita."</p>

  <p class="calibre9" style="text-align: justify;">"Ne zamandan beri orada?"</p>

  <p class="calibre9" style="text-align: justify;">Alexander annesiyle bakıştı. "Üç aydır."</p>

  <p class="calibre9" style="text-align: justify;">"Üç aydır küvette mi yatıyor? Neden?"</p>

  <p class="calibre9" style="text-align: justify;">"Çünkü Moskova'da kiralayabileceği tek bir oda bile yok. Buraya Novosibirsk'ten gelmiş."</p>

  <p class="calibre9" style="text-align: justify;">"Onu hiç görmedim," dedi Harold. Nikita'yı görmediği için onun varlığına inanmıyor gibiydi. "Ben banyoya girmek istediğimde ne yapıyor?"</p>

  <p class="calibre9" style="text-align: justify;">"Yarım saatliğine dışarı çıkıyor. Ona bir yudum votka veriyorum ve yürüyüşe gidiyor," dedi Jane.</p>

  <p class="calibre9" style="text-align: justify;">"Anne," dedi Alexander neşe içinde yemeğini yiyerek. "Karısı da mart ayında yanına gelecek. Kattaki herkesle konuşup banyolarını akşamları daha erken saatte yapmalarını söylemem için bana yalvardı. Böylece karısıyla biraz..."</p>

  <p class="calibre9" style="text-align: justify;">"Bu kadarı yeter. Beni sinirlendiriyorsunuz," dedi Harold.</p>

  <p class="calibre9" style="text-align: justify;">Alexander ile annesi bakıştı. "Baba, git de kendi gözlerinle gör. Geri dönünce bana Dorenlerin Moskova'da nereye taşınmış olabileceklerini söylersin," dedi Alexander.</p>

  <p class="calibre9" style="text-align: justify;">Harold geri dönünce omuz silkti ve "Bu adam serserinin teki," dedi.</p>

  <p class="calibre9" style="text-align: justify;">Alexander annesinin votka bardağına bakarak, "O adam Baltık filosundaki mühendislerin başı," dedi.</p>

  <p class="ceviri" style="text-align: justify;"><img alt="Image" class="calibre8" src="../Images/00001.png" /></p>

  <p class="calibre9" style="text-align: justify;">Bir ay sonra, Şubat 1935'te Alexander okuldan döndüğünde annesiyle babasının yine kavga ettiğini gördü. Bu sırada bir ya da iki kez isminin geçtiğini duydu.</p>

  <p class="calibre9" style="text-align: justify;">Annesi Alexander için üzülüyordu. Ama Alexander iyiydi. Rusçayı akıcı bir şekilde konuşuyordu. Şarkı söylüyor; bira içiyor ve Gorki parkında arkadaşlarıyla birlikte buz hokeyi oynuyordu. Annesi neden üzülüyordu? İçeri girip ona iyi olduğunu söylemek istedi; ama annesiyle babası arasındaki kavgaya karışmaktan hoşlanmazdı.</p>

  <p class="calibre9" style="text-align: justify;">Bir anda bir şeyin fırlatıldığını ve birine vurulduğunu duydu. Koşarak odalarına girdi ve yerde yatan annesinin yanağının kanadığını gördü. Babası da ona doğru eğilmişti. Alexander babasının yanına koştu ve onu sırtından itti. "Baba sen ne yapıyorsun?" diye bağırdı. Annesinin yanında diz çöktü.</p>

  <p class="calibre9" style="text-align: justify;">Annesi doğrularak Harold'a baktı. "Oğluna çok iyi örnek oluyorsun," dedi. "Onu Sovyetler Birliğine bu yüzden mi, kadınlara nasıl davranılacağını göstermek için mi getirdin? Belki de karısına nasıl davranması gerektiğini göstermek istemişsindir."</p>

  <p class="calibre9" style="text-align: justify;">Kapa çeneni!" dedi Harold yumruklarını sıkarak.</p>

  <p class="calibre9" style="text-align: justify;">"Baba!" Alexander ayağa fırladı. "Dur!"</p>

  <p class="calibre9" style="text-align: justify;">"Baban bizi terk etti Alexander.”</p>

  <p class="calibre9" style="text-align: justify;">"Sizi terk etmiyorum!"</p>

  <p class="calibre9" style="text-align: justify;">Alexander babasını göğsünden itti.</p>

  <p class="calibre9" style="text-align: justify;">Harold, Alexander'ın yüzüne bir tokat attı. Jane zor nefes alıyordu. Alexander sendeledi; ama yere düşmedi. Harold tekrar vurmaya yeltendi; ancak Alexander bu kez kenara çekildi. Jane, Harold’ın bacaklarından tuttu ve onu sırtüstü yere yatırdı. "Ona nasıl vurursun!" diye bağırdı.</p>

  <p class="calibre9" style="text-align: justify;">Harold ve Jane yerde; Alexander ise ayaktaydı. Alexander kanayan dudağını sildi.</p>

  <p class="calibre9" style="text-align: justify;">"Harold," dedi Jane dizlerinin üzerinde durarak. "Halimize bak! Bu lanet olası ülke bizi mahvetti." Ağlıyordu. "Haydi evimize dönelim ve her şeye yeniden başlayalım."</p>

  <p class="calibre9" style="text-align: justify;">"Sen delirdin mi?" dedi Harold bakışlarını Alexander’dan Jane'e çevirerek. "Ne söylediğinin farkında mısın?"</p>

  <p class="calibre9" style="text-align: justify;">"Evet."</p>

  <p class="calibre9" style="text-align: justify;">"Amerikan vatandaşlığından çıktığımızı unuttun mu? Şu anda hiçbir ülkeye ait olmadığımızı ve Sovyet vatandaşlığı için beklediğimizi unuttun mu? Amerika'nın bizi kabul edeceğini mi düşünüyorsun? Bize resmen tekmeyi vurdular. Sovyet yetkililerin, onlara sırtımızı döndüğümüzü öğrendiklerinde ne yapacağını düşünüyorsun?"</p>

  <p class="calibre9" style="text-align: justify;">"Sovyet yetkililerinin ne düşündüğü umurumda değil."</p>

  <p class="calibre9" style="text-align: justify;">"Tanrım, çok safsın!"</p>

  <p class="calibre9" style="text-align: justify;">"Öyle miyim? Sen nesin peki? Olacakları bile bile mi bizi buraya getirdin? Oğlunu bu yüzden de getirdin bu ülkeye?"</p>

  <p class="calibre9" style="text-align: justify;">Harold hayal kırıklığı içinde ona baktı. "İyi bir hayat beklentisiyle gelmedik. İyi hayata Amerika'da sahip olabilirdik ancak."</p>

  <p class="calibre9" style="text-align: justify;">"Haklısın. Sahiptik zaten. Buradakilerle yetinebiliriz Harold; ama Alexander burada olmamalıydı. En azından onu geri gönder."</p>

  <p class="calibre9" style="text-align: justify;">"Ne?" Harold'ın sesi bir fısıltı gibi çıkmıştı.</p>

  <p class="calibre9" style="text-align: justify;">"Evet." Alexander yerden kalkmasına yardım etmişti ve Harold'ın karşısında ayakta duruyordu. "Daha on beş yaşında. Onu Amerika'ya geri gönder!"</p>

  <p class="calibre9" style="text-align: justify;">"Anne!" dedi Alexander.</p>

  <p class="calibre9" style="text-align: justify;">"Bu ülkede ölmesine izin verme. Görmüyor musun? Alexander ve benim gördüğümüzü sen neden anlayamıyorsun?"</p>

  <p class="calibre9" style="text-align: justify;">"Alexander da görmüyor. Öyle değil mi oğlum?"</p>

  <p class="calibre9" style="text-align: justify;">Alexander sessiz kaldı. Babasına karşı çıkmak istemiyordu.</p>

  <p class="calibre9" style="text-align: justify;">"Görüyor musun?" dedi Jane zafer kazanmış edasıyla. "Lütfen Harold. Yakında çok geç olacak."</p>

  <p class="calibre9" style="text-align: justify;">"Saçma sapan konuşuyorsun. Ne için geç olacak?"</p>

  <p class="calibre9" style="text-align: justify;">"Alexander için," dedi Jane umutsuzluk içinde. "Onun için bir an olsun gururunu bir kenara bırak. Mayıs’ta on altı yaşına girip Kızıl Ordu'ya katılmak zorunda kalmadan, bu trajedinin bizi mahvetmesine izin vermeden ve hâlâ Amerikan vatandaşıyken onu geri gönder. Amerikan vatandaşlığından çıkmadı. Seninle kalacağım ve hayatımı seninle geçireceğim; ama..."</p>

  <p class="calibre9" style="text-align: justify;">"Hayır!" diye bağırdı Harold öfkeli bir ses tonuyla. "Olaylar umut ettiğimin aksine gelişiyor olabilir. Bak, üzgünüm..."</p>

  <p class="calibre9" style="text-align: justify;">"Benden özür dileme, lanet olası herif! Benim için üzülme. Bu yatakta seninle yatıyorum. Ben ne yaptığımın farkındayım. Oğlun için üzül. Ona ne olacağını düşünüyorsun?"</p>

  <p class="calibre9" style="text-align: justify;">Jane bakışlarını Harold'ın üzerinden çekti.</p>

  <p class="calibre9" style="text-align: justify;">Alexander da başını çevirdi. Pencerenin kenarına giderek dışarıyı izledi. Şubattı ve gece olmuştu.</p>

  <p class="calibre9" style="text-align: justify;">Arkadan annesiyle babasının seslerini duyuyordu.</p>

  <p class="calibre9" style="text-align: justify;">"Janie, her şey yoluna girecek. Göreceksin. Alexander burada daha iyi olacak. Komünizmin bütün dünya tarafından kabul edileceğini benim kadar sen de biliyorsun. Dünyada zenginlerle fakirler arasındaki uçurum büyüdükçe, komünizme daha çok ihtiyaç olacak. Amerika kaybedilmiş bir dava. Onun haklarını komünistlerden başka kim savunabilir? Şu anda en zor dönemden geçiyoruz. Ama komünizmin geleceği aydınlatacağından hiç şüphem yok."</p>

  <p class="calibre9" style="text-align: justify;">"Tanrım!" diye bağırdı Jane. "Ne zaman vazgeçeceksin?"</p>

  <p class="calibre9" style="text-align: justify;">"Şimdi vazgeçemem," dedi. "Bunu sonuna kadar yaşayacağız."</p>

  <p class="calibre9" style="text-align: justify;">"Doğru," dedi Jane. "Marx bizzat kendisi kapitalizmin kendi mezar kazıcılarından daha fazla ürettiğini söyledi. Kapitalizmden bahsetmediğini düşünüyorsun belki de."</p>

  <p class="calibre9" style="text-align: justify;">"Kesinlikle doğru," dedi Harold bir yandan Alexander'a bakarak. "Komünistler görüş açılarını ve hedeflerini gizlemekten nefret eder. Sonuca, var olan şartları tamamen ortadan kaldırarak ulaşacaklarını açıkça ifade ederler. Kapitalizmin çöküşü kaçınılmaz. Bencillik, açgözlülük ve kişisel kazançlar bitecek."</p>

  <p class="calibre9" style="text-align: justify;">"Zenginlik, rahat, insanca yaşama koşulları, özel hayat ve özgürlük de," dedi Jane. Alexander pencereden bakmaya devam ederken. "İkinci Amerika Harold. Lanet olası ikinci Amerika!"</p>

  <p class="calibre9" style="text-align: justify;">Alexander arkasına dönmese de, babasının öfke, annesinin ise umutsuzluk dolu yüzünü; boyaları dökülen gri odayı, bantla yapıştırılmış kırık kilidi görüyor, on metre ilerideki banyonun kokusunu duyuyordu. Sessiz kaldı.</p>

  <p class="calibre9" style="text-align: justify;">Soyyetler Birliği ne gelmeden önce Alexander için tek anlam ifade eden ülke Amerika’ydı. Babası kürsüye çıkıp Amerika karşıtı konuşmalar yapar; Amerikan polisi gelip babasını kürsüden indirir ve babasını Boston hapishanesinde bir hücreye kapatır; babası iki gün sonra çıkar ve yine bir coşkuyla 1920'lerin Amerika'sındaki eksiklikleri dile getirirdi. Harold'a göre Amerika'nın birçok eksiği vardı. Bir keresinde Alexander'a, New York ve Boston'a gelen ve birkaç peni kazanmak için acınacak hallere düşene kadar çalışan göçmenleri anlamadığını söylemişti.</p>

  <p class="calibre9" style="text-align: justify;">Harold Barrington, Amerika'da devrim öğütleri verebiliyordu ve Alexander bunu anlıyordu; çünkü John Stuart Mill in <i class="calibre2">Özgürlük Üzerine</i> adlı kitabını okuyordu. Stuart Mili özgürlüğün mutluluk veren şeyleri yapmak değil; mutluluk veren şeyleri dile getirmek olduğunu söylüyordu. Babası Mill'in düşüncelerini Amerikan demokrasisine kabul ettirmeye çalışıyordu. Bunun nesi kötüydü?</p>

  <p class="calibre9" style="text-align: justify;">Ancak Moskova ona hiçbir şey ifade etmemişti. Yıllar geçtikçe Moskova’dan ve rahatsız yaşamdan daha da soğuyordu. Perşembe günkü toplantılara giderken artık babasının elini tutmuyordu. Bu onun için büyük bir eksiklikti. Özellikle de kışın.</p>

  <p class="calibre9" style="text-align: justify;">Rusya'yı ikinci Amerika olarak gören Stalin, birkaç yıl içinde Sovyetler Birliğinde Amerika'daki kadar çok demiryolu, kaldırım ve ailelerin tek başına yaşayacağı evler olacağını söylüyordu. Amerika'nın Rusya kadar hızlı endüstriyelleşmediğini; kapitalizmin ilerlemeyi yavaşlattığını; sosyalizmin ise hızlandırdığını söylüyordu. Amerika'da işsizlik yüzde otuz beş oranındaydı. Sovyetler Birliğinde ise hiç işsizlik sorunu yoktu. Sovyet halkı çalışıyor -bu üstünlüklerinin kanıtıydı-; Amerikan halkı ise işsiz olduğundan devlete boyun eğiyordu. Bu oldukça netti. O halde konforsuz yaşam neden bu kadar rahatsız ediyordu?</p>

  <p class="calibre9" style="text-align: justify;">Ancak Alexander'ın kafa karışıklığı önemsizdi. Gençler için çok önemli bir şey yoktu zaten. Moskova'da olsa da sonuçta çocuktu.</p>

  <p class="calibre9" style="text-align: justify;">Annesine döndü ve yüzünü silmesi için ona bir mendil uzattı. Kendi yüzünü de koluyla sildi. Dışarı çıkıp onları kendi hallerine bırakmadan önce babasına, "Onu dinleme. Amerika’ya tek başıma gitmem. Geleceğim burada olacak. İyi ya da kötü," dedi ve babasına daha da yaklaştı. "Ama anneme bir daha sakın vurma." Alexander, Harold'dan birkaç santimetre uzundu. "Eğer ona bir daha vuracak olursan, karşında beni bulursun."</p>

  <p class="ceviri" style="text-align: justify;"><img alt="Image" class="calibre8" src="../Images/00001.png" /></p>

  <p class="calibre9" style="text-align: justify;">Harold bir hafta sonra yazıcı makinesi başında yaptığı işinden çıkarıldı; çünkü yeni kanunlara göre yabancıların yazıcı makinesinin başında durması yasaktı. Ne kadar yetenekli olduklarının ve Sovyetler Birliğine ne kadar sadık kaldıklarının bir önemi yoktu. Bu görevde olan kişilerin elinde sabote etmek, yanlış kâğıtlar basmak, yanlış belgeler çıkarmak, yeni bilgileri değiştirmek ve Sovyetler Birliği'ne zarar verecek yalanlar söylemek için büyük bir fırsat vardı. Birçok yabancı bunu yaparken yakalanmış ve çok çalışan Sovyet halkını da etkilemeye çalışmıştı. Bu yüzden Harold artık bu görevi yapamayacaktı.</p>

  <p class="calibre9" style="text-align: justify;">Alet yapan bir fabrikada işe girmişti. Metali eriterek tornavida ve dişli çark mandalı yapıyordu.</p>

  <p class="calibre9" style="text-align: justify;">Bu iş birkaç hafta sürdü. Görünüşe bakılırsa bu da güvenli değildi. İşçiler Sovyetler Birliğine alet yapmak yerine kendilerine bıçak ve silah yapmaya başlamışlardı.</p>

  <p class="calibre9" style="text-align: justify;">Daha sonra ayakkabıcı olarak işe girmişti ve bu Alexander'ı çok güldürmüştü. ("Baba, sen ayakkabı işinden ne anlarsın?")</p>

  <p class="calibre9" style="text-align: justify;">Bu da tutmadı. Yabancılar Sovyet halkının dağlardan kaçması için botlar yapmaya başlamıştı.</p>

  <p class="ceviri" style="text-align: justify;"><img alt="Image" class="calibre8" src="../Images/00001.png" /></p>

  <p class="calibre9" style="text-align: justify;">Harold 1935'te bir nisan akşamı eve sarhoş halde geldi ve yemek pişirmek yerine (artık yemekleri Harold pişiriyordu) doğruca masaya oturarak temizlikçi olarak çalıştığı okula Obkom partisinden bir adamın gelip, kendisine kalmak için yeni bir yer bulmasını söylediğini anlattı. "Kendimize ait bir oda bulmamızı söyledi. Kendi başımızın çaresine bakmamızı istiyorlar." Omuz silkti. "Haklılar. Son dört yıl boyunca rahat bir hayat yaşadık. Devlete bir şeyler vermeliyiz." Susarak bir sigara yaktı.</p>

  <p class="calibre9" style="text-align: justify;">Alexander babasının gizliden gizliye ona baktığını fark etti. Öksürerek, "Nikita ortadan kayboldu. Onun küvetine yerleşebiliriz belki."</p>

  <p class="calibre9" style="text-align: justify;">Moskova'da Barringtonlar için tek bir oda bile yoktu. Harold bir aylık araştırmanın ardından bir gün işten eve geldiğinde, "Obkom partisindeki adam tekrar geldi. Artık burada kalamayız. Taşınmamız gerekiyor," dedi.</p>

  <p class="calibre9" style="text-align: justify;">"Ne zaman?" diye bağırdı Jane.</p>

  <p class="calibre9" style="text-align: justify;">"İki gün içinde çıkmamızı istiyorlar."</p>

  <p class="calibre9" style="text-align: justify;">"Ama gidecek hiçbir yerimiz yok!"</p>

  <p class="calibre9" style="text-align: justify;">Harold derin bir iç geçirdi. "Bana Leningrad’a gitmemizi önerdiler. Orada daha çok iş var halı, endüstri ve elektrik işleri."</p>

  <p class="calibre9" style="text-align: justify;">"Moskova'da elektrik işi yok mu baba?"</p>

  <p class="calibre9" style="text-align: justify;">Harold, Alexander'ı duymazlıktan geldi. "Oraya gideceğiz. Orada daha çok oda var. Göreceksiniz. Jane, Leningrad'daki devlet kütüphanesinde bir iş bulabilirsin."</p>

  <p class="calibre9" style="text-align: justify;">"Leningrad mı?” diye bağırdı Alexander. "Baba ben Moskova'dan gitmiyorum. Arkadaşlarım ve okulum burada. Lütfen."</p>

  <p class="calibre9" style="text-align: justify;">"Alexander yeni bir okula başlayacaksın. Yeni arkadaşlar edineceksin. Başka seçeneğimiz yok."</p>

  <p class="calibre9" style="text-align: justify;">"Evet," dedi Alexander yüksek sesle. "Ama bir zamanlar seçeneğimiz vardı, öyle değil mi?"</p>

  <p class="calibre9" style="text-align: justify;">”Alexander! Bana sesini yükseltme," dedi Harold. "Duyuyor musun?"</p>

  <p class="calibre9" style="text-align: justify;">"Yüksek ve net!" diye bağırdı Alexander. "Hiçbir yere gitmiyorum. Duyuyor musun?"</p>

  <p class="calibre9" style="text-align: justify;">Harold ayağa fırladı. Jane ve Alexander da.</p>

  <p class="calibre9" style="text-align: justify;">"Benimle bu şekilde konuşmayacaksın," dedi Harold. "Taşınıyoruz ve bu konuda daha fazla konuşmak istemiyorum."</p>

  <p class="calibre9" style="text-align: justify;">Karısına dönerek, "Bir şey daha var," dedi ve öksürdü. "İsmimizi değiştirmemizi istiyorlar. Rus ismi almalıyız."</p>

  <p class="calibre9" style="text-align: justify;">Alexander gülmeye başladı. "Neden bu kadar yıl sonra?"</p>

  <p class="calibre9" style="text-align: justify;">"Çünkü!" diye bağırdı Harold kontrolünü kaybederek. "Bağlılığımızı göstermemizi istiyorlar! Gelecek ay on altı yaşında olacaksın. Kızıl Ordu'ya gireceksin. Rus ismine ihtiyacın var. Sana ne kadar az soru sorarlarsa o kadar iyi. Artık Rus olmamız gerekiyor. Bu bizim için daha kolay olacak." Bakışlarını yere çevirdi.</p>

  <p class="calibre9" style="text-align: justify;">"Tanrım, baba," diye bağırdı Alexander. "Bu ne zaman son bulacak? Artık kendi ismimizi bile taşıyamayacak mıyız? Bizi evimizden atmaları ve başka bir şehre göndermeleri yetmiyor mu? Adımızı da mı kaybetmek zorundayız? Başka neyimiz var?"</p>

  <p class="calibre9" style="text-align: justify;">"Doğru olanı yapıyoruz. Amerikan ismine sahibiz. Bunu çok önceden değiştirmeliydik."</p>

  <p class="calibre9" style="text-align: justify;">"Doğru," dedi Alexander. "Francalar ve Dorenler ismini değiştirmediği için başlarına gelenlere bak. Tatile çıktılar. Çok uzun bir tatile. Öyle değil mi baba?"</p>

  <p class="calibre9" style="text-align: justify;">Harold, Alexander'a elini kaldırdı ama aynı anda Alexander onu itti. "Bana dokunma!" dedi soğuk bir ses tonuyla.</p>

  <p class="calibre9" style="text-align: justify;">Harold tekrar denedi. Alexander tekrar itti; ama bu kez babasının elini bırakmadı. Titreyen ve ağlayan zavallı annesinin, babasının kontrolünü kaybettiğini görmesini istemiyordu. Annesi, "Harold, Alexander yalvarırım kesin şunu," diye çırpınıyordu.</p>

  <p class="calibre9" style="text-align: justify;">"Bunu ona söyle!" dedi Harold. "Onu sen böyle yetiştirdin. Kimseye saygısı yok."</p>

  <p class="calibre9" style="text-align: justify;">Annesi Alexander’ın yanına geldi ve kollarından tuttu. "Lütfen oğlum," dedi. "Sakinleş. Her şey yoluna girecek."</p>

  <p class="calibre9" style="text-align: justify;">"Öyle mi düşünüyorsun anne? Bu şehirden taşınıyoruz ve bu otel gibi ismimizi değiştiriyoruz. Bu sence normal mi?"</p>

  <p class="calibre9" style="text-align: justify;">"Evet," dedi. "Birlikte ve hayatta olacağız."</p>

  <p class="calibre9" style="text-align: justify;">"İyi durumda olmanın tanımı nasıl da değişiyor," dedi Alexander kolunu annesinin ellerinden kurtarıp paltosunu alarak.</p>

  <p class="calibre9" style="text-align: justify;">"Alexander o kapıdan dışarı çıkma," dedi Harold. "Sana o kapıdan çıkmayı yasaklıyorum."</p>

  <p class="calibre9" style="text-align: justify;">Alexander babasına döndü ve gözlerinin içine baktı. "Haydi durdur beni."</p>

  <p class="calibre9" style="text-align: justify;">Kapıdan çıktı ve iki gün geri dönmedi. Daha sonra eşyalarını topladılar ve Kirov otelinden ayrıldılar.</p>

  <p class="calibre9" style="text-align: justify;">Annesi sarhoştu ve valizleri trene taşımaya yardım edemiyordu.</p>

  <p class="calibre9" style="text-align: justify;">Alexander annesinde bir sorun olduğunu ne zaman hissetmeye başlamıştı? Sorun da buydu: annesi bir anda bu hale gelmemişti. İlk önce kendisi gibi davranmamaya başlamıştı; ama annesine bunu söylemek Alexander’a düşmezdi. Bunu babası da görebilirdi; ama onun gözleri yoktu. Alexander babasının dünya meseleleriyle kişisel meseleleri aynı anda beyninde barındıramadığını biliyordu. Harold’ın olanları görüp göz ardı etmesi ya da hiçbir şeyin farkına varmıyor olması bir şey değiştirmezdi. Jane Barrington her geçen gün daha farklı bir insana dönüşüyordu.</p>
</body>
</html>
