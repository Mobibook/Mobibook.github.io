<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Bilinmeyen</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <p class="b_sayfa_y_resim" style="text-align: justify;">OTUZ YEDİNCİ BÖLÜM</p>

  <p class="tarih" style="text-align: justify;">New York, Ocak 1946</p>

  <p class="calibre9" style="text-align: justify;">YENİ YILIN İLK GÜNÜNDE, Tatyana, Vikki ve Anthony her zamanki gibi Central Parka buz patenine gittiler.</p>

  <p class="calibre9" style="text-align: justify;">İşleri bittikten sonra otobüse binmek için 59. Cadde'de ilerlerken, Vikki, Tatyana'ya bakıyordu.</p>

  <p class="calibre9" style="text-align: justify;">"Neye bakıyorsun?"</p>

  <p class="calibre9" style="text-align: justify;">Vikki cevap vermedi.</p>

  <p class="calibre9" style="text-align: justify;">"Ne var?"</p>

  <p class="calibre9" style="text-align: justify;">"Üç telefon kulübesi geçtik."</p>

  <p class="calibre9" style="text-align: justify;">"Ne olmuş?"</p>

  <p class="calibre9" style="text-align: justify;">"Birkaç dakika Anthony ile ilgilenmemi isteyip, bir telefon görüşmesi yapmaya koşmayacak mısın?"</p>

  <p class="calibre9" style="text-align: justify;">Tatyana 5. Cadde'ye baktı.</p>

  <p class="calibre9" style="text-align: justify;">"Hayır," dedi. "Peki ya sence Edward benimle çıkmak istiyor mudur hâlâ?"</p>

  <p class="calibre9" style="text-align: justify;">Vikki'nin yüzü parladı. "Bunu duyunca havalara uçacak."</p>

  <p class="ceviri" style="text-align: justify;"><img alt="Image" class="calibre8" src="../Images/00001.png" /></p>

  <p class="calibre9" style="text-align: justify;">Edward ile birlikte, hastanedeki öğle yemeklerinde çorba içiyor ve ton balıklı sandviç yiyorlardı. Tatyana bu mayonezli, marullu ve domatesli sandviçi seviyordu. Amerika'ya gelmeden önce hiç marul yememişti.</p>

  <p class="calibre9" style="text-align: justify;">Masanın karşısından uzanarak Edward'ın elini tuttu. "<i class="calibre2">Mildred Pierce</i>in yeni bir yapıtı gelmiş. Gidip görmek ister misin?"</p>

  <p class="calibre9" style="text-align: justify;">"Elbette. Ne zaman?"</p>

  <p class="calibre9" style="text-align: justify;">"Cuma akşamına ne dersin? İşten sonra bize gel. Sana yemek yaparım. Sonra da çıkarız."</p>

  <p class="calibre9" style="text-align: justify;">Edward duraksadı. "Beni akşam yemeğine eve mi davet ediyorsun?" diye sordu yavaşça.</p>

  <p class="calibre9" style="text-align: justify;">"Lütfen."</p>

  <p class="calibre9" style="text-align: justify;">Edward elinin üstündeki eline ve sonra yüzüne baktı. "Son derece yolunda gitmeyen bir şey var. Bu ne? Beş günlük ömrün kaldığını falan mı öğrendin?"</p>

  <p class="calibre9" style="text-align: justify;">"Hayır," dedi. "Yaşayacak yetmiş yılımın daha olduğunu anladım."</p>

  <p class="ceviri" style="text-align: justify;"><img alt="Image" class="calibre8" src="../Images/00001.png" /></p>

  <p class="calibre9" style="text-align: justify;">Ertesi gün Ellis'deki muayene odasında bir Polonyalı mültecinin kâğıtlarını doldururken, içeri bir hemşire girip, "Dışarıda seni görmek isteyen biri var," diye fısıldadı.</p>

  <p class="calibre9" style="text-align: justify;">Tatyana formdan başını kaldırmadı. "Kimmiş?"</p>

  <p class="calibre9" style="text-align: justify;">"Onu daha önce hiç görmedim. Devlet Bakanlığından geldiğini söylüyor."</p>

  <p class="calibre9" style="text-align: justify;">Tatyana hemen başını kaldırdı.</p>

  <p class="calibre9" style="text-align: justify;">Koridorda, takım elbise giymiş olan Sam Gulotta onu bekliyordu.</p>

  <p class="calibre9" style="text-align: justify;">"Merhaba Tatyana," dedi. "Nasılsın? Noel'in iyi geçti mi?"</p>

  <p class="calibre9" style="text-align: justify;">"Ben iyiyim. Ya sen nasılsın?" dedi. Başka bir şey söyleyemedi. Sam'in fark etmemesini umut ederek yavaşça duvara yaslandı.</p>

  <p class="calibre9" style="text-align: justify;">"Senin aramanı bekliyordum."</p>

  <p class="calibre9" style="text-align: justify;">Tatyana omuz silkti. Titrediğini fark etmesini istemiyordu. "Seni daha fazla rahatsız etmek istemedim. Yıllardır bana karşı çok sabırlı davranıyorsun..."</p>

  <p class="calibre9" style="text-align: justify;">Sam etrafına bakındı. "Oturup konuşabileceğimiz bir yer var mı?"</p>

  <p class="calibre9" style="text-align: justify;">Dışarıya çıktılar ve Anthony'nin bindiği salıncakların yanındaki bir banka oturdular.</p>

  <p class="calibre9" style="text-align: justify;">"Beni aramanı çok bekledim," dedi Sam.</p>

  <p class="calibre9" style="text-align: justify;">"Ne oldu?" dedi. "Hâlâ beni mi arıyorlar?"</p>

  <p class="calibre9" style="text-align: justify;">Başını salladı. Tatyana beyaz parmaklarıyla bankın yanını tuttu. Neyse ki hava soğuktu ve dişlerinin takırdaması doğal görünüyordu.</p>

  <p class="calibre9" style="text-align: justify;">"Ne oldu?" diye fısıldadı. "Bana bir bilgi mi getirdin? Öldü mü?"</p>

  <p class="calibre9" style="text-align: justify;">"Bilgi getirdiğim doğru. Dosyasını araştırdım. Her zamanki gibi yanlış departmana gönderilmiş -önce Global İşlere, sonra nüfus dairesine ardından da mülteci bürosuna. Onlar bunu yargılama yetkisine sahip olmadıklarını söyleyince, dosya Adalet bakanlığına ve göçmenleri inceleyen ofise yollanmış." Sam başını salladı. "Biri onlara göçmen ile mülteci arasındaki farkı anlatmalı..."</p>

  <p class="calibre9" style="text-align: justify;">"Sam," diyebildi Tatyana sadece.</p>

  <p class="calibre9" style="text-align: justify;">"Tamam. Sadece devletimizdeki bürokrasiyi açıklamak istedim. Her şey jeolojik zamana göre ilerliyor. Sana soruşturmayı anlatayım: çok kısa. Müttefik bir Amerikan askeri ve 273. piyade bölüğünden Paul Markey, devlet bakanlığına Aleksandr Barrington adlı bir Amerikalı hakkında bilgi sahibi olup olmadıklarını sormuş."</p>

  <p class="calibre9" style="text-align: justify;">Tatyana bankın üzerine yığıldı.</p>

  <p class="calibre9" style="text-align: justify;">Uzun bir süre sessiz kaldı.</p>

  <p class="calibre9" style="text-align: justify;">"Tanya?"</p>

  <p class="calibre9" style="text-align: justify;">"Efendim?" dedi kendine ait olmayan bir sesle. Sam, Er Markey kim?"</p>

  <p class="calibre9" style="text-align: justify;">Iowa, Des Moines'deki birinci sınıf bir er. Yirmi bir yaşında ve üç yıldır silahlı kuvvetlerde. Geçen hafta evine telefon açtım. Annesiyle konuştum." Sam başını öne eğdi. "Avrupa'dan dönmüş ve geçen yaz görevden alınmış. Soruşturmayı da o zaman yaptığını düşünüyorum. Sanırını haberler kötü. Ekim'de intihar etmiş."</p>

  <p class="calibre9" style="text-align: justify;">Tatyana nefesini tuttu. "Sam onun için üzgünüm; ama... demek istediğim, Paul Markey kim? Neredeydi?"</p>

  <p class="calibre9" style="text-align: justify;">"Onun hakkında, telefonla yaptığı soruşturma dışında pek bir şey bilmiyorum."</p>

  <p class="calibre9" style="text-align: justify;">"PRM'de kiminle konuşmuş?"</p>

  <p class="calibre9" style="text-align: justify;">"Linda Clark adında bir kadınla."</p>

  <p class="calibre9" style="text-align: justify;">"Onunla konuşmalı mıyız?"</p>

  <p class="calibre9" style="text-align: justify;">"Konuştum bile. Bana konuşmanın notlarını getiren o."</p>

  <p class="calibre9" style="text-align: justify;">Tatyana nefesini tuttu.</p>

  <p class="calibre9" style="text-align: justify;">"Paul Markey ona, alayı, Colditz kalesini özgürlüğüne kavuşturduğunda -burası savaş sırasında işçi kampı olarak kullanılıyordu- Amerikalılar 16 Nisan 1945'te Colditz'i serbest bıraktığında, yüzlerce müttefik subayın arasında sadece birkaç tane Sovyet subay olduğunu söylemiş. Bunlardan biri Markey ile çok güzel bir İngilizceyle konuşarak yardımını istemiş. Aleksandr Barrington adında bir Amerikalı olduğunu ve isterse bunu araştırıp öğrenebileceğini söylemiş."</p>

  <p class="calibre9" style="text-align: justify;">Tatyana ağlamaya başladı. Bir yandan omuzları titriyor bir yandan da yüzünü kapattığı parmaklarının arasından yaşlar süzülüyordu. Sam yavaşça sırtını okşadı.</p>

  <p class="calibre9" style="text-align: justify;">Birkaç dakika sonra Tatyana sakinleşti. "Bana yalan söylediğini biliyordum," diye fısıldadı. "Bir kanıtım yoktu; ama biliyordum."</p>

  <p class="calibre9" style="text-align: justify;">"Peki ya ölüm belgesi?"</p>

  <p class="calibre9" style="text-align: justify;">"Hepsi uydurmaydı," dedi acı içinde. "Hepsi beni Sovyetler Birliği'nden uzaklaştırmak içindi."</p>

  <p class="calibre9" style="text-align: justify;">"Leningrad'dan sonra Colditz'e nasıl gitti?"</p>

  <p class="calibre9" style="text-align: justify;">"Sana söylediğim gibi. Ceza taburuna gönderildi. Sovyet Ordusu, Almanları Sovyetler Birliği'nden çıkarırken, taburuyla birlikte oraya gitti. Görünüşe göre oradan da Colditz'deki o kampa gönderilmiş."</p>

  <p class="calibre9" style="text-align: justify;">"Markey'in Clark'a anlattıklarının gerisini dinlemek ister misin?"</p>

  <p class="calibre9" style="text-align: justify;">"Evet," dedi içine çekerek. "Özgür bırakılanlar ne oldu?"</p>

  <p class="calibre9" style="text-align: justify;">"Sovyet erkekler dışında hepsi evlerine gönderildi. Markey, Clark'a, özgür bırakıldıklarının ertesi günü, 17 Nisan'da bir Sovyet kamyonun Colditz'e geldiğini ve içinde o adamın da bulunduğu Sovyet subaylarını götürdüğünü söylemiş."</p>

  <p class="calibre9" style="text-align: justify;">"Nereye götürmüşler?"</p>

  <p class="calibre9" style="text-align: justify;">"Markey bunu bilmiyor. Clark'a, yazın Amerika'ya döndüğünü ve bu konuyu merak ettiği için bir araştırma yaptığını söylemiş. Ekimde danışmanlık bürosu evini arayarak Aleksandr Barrington'ın Amerika'da doğduğunu, ancak 1930'dan beri Sovyetler Birliği'nde kaldığını söylemiş. Annesinin söylediğine göre Markey bunu öğrendikten üç gün sonra intihar etmiş."</p>

  <p class="calibre9" style="text-align: justify;">Tatyana sessiz kalıp kafasını toparlamaya çalıştı. "Bu nasıl bir özgür bırakma?" dedi en sonunda. "Amerikanlar Colditz'i özgür bırakmaya gelmiş. Peki Sovyetler neden serbest bırakılmadı? Bir gün sonra hâlâ orada olmasının anlamı ne?"</p>

  <p class="calibre9" style="text-align: justify;">Sam hiçbir şey söylemedi.</p>

  <p class="calibre9" style="text-align: justify;">Tatyana başını kaldırdı ve gözlerindeki yaşı sildi. "Sam?"</p>

  <p class="calibre9" style="text-align: justify;">"Efendim?”</p>

  <p class="calibre9" style="text-align: justify;">"Zor bir soru sorduğumu düşünmüştüm; ama sessiz kalmana bakılırsa, sorunun cevabını biliyorsun.”</p>

  <p class="calibre9" style="text-align: justify;">Konuşmadı.</p>

  <p class="calibre9" style="text-align: justify;">"Sam!"</p>

  <p class="calibre9" style="text-align: justify;">"Neden bunu yapıyorsun? Sam ne?" Derin bir nefes aldı. "Bak benim duyduğum bu. Ne doğrulayabilirim; ne de inkâr edebilirim. Devlet ve Savunma bakanlığından duyduğuma göre, Amerikalılara, Kızıl Ordu gelene kadar Sovyetleri tutmaları emredilmiş."</p>

  <p class="calibre9" style="text-align: justify;">"Neden?"</p>

  <p class="calibre9" style="text-align: justify;">"Bilmiyorum."</p>

  <p class="calibre9" style="text-align: justify;">"Emir nereden gelmiş."</p>

  <p class="calibre9" style="text-align: justify;">"Rütbelilerden."</p>

  <p class="calibre9" style="text-align: justify;">"Ne kadar rütbeliler?"</p>

  <p class="calibre9" style="text-align: justify;">Sam bir süre cevap vermedi. "En üst rütbeliler," dedi en sonunda.</p>

  <p class="ceviri" style="text-align: justify;"><img alt="Image" class="calibre8" src="../Images/00001.png" /></p>

  <p class="calibre9" style="text-align: justify;">Tatyana o gece eve gidince, "Vikki, küçük bir seyahate çıkmamız gerekiyor," dedi.</p>

  <p class="calibre9" style="text-align: justify;">Vikki sırtını koltuğa yasladı. "Hayır, Tanrım! Lütfen. Ne zaman küçük bir seyahat desen, uzaklara gidiyoruz. Bu kez nereye gideceğiz?"</p>

  <p class="calibre9" style="text-align: justify;">"Iowa. Zavallı Edward. Korkarım planlarımızı iptal etmem gerekecek."</p>

  <p class="calibre9" style="text-align: justify;">"Iowa mı? Hayır! Kabul etmiyorum. Tek başına git. Ben gelmiyorum. Anthony de gelmiyor. Beni duyuyor musun?"</p>

  <p class="ceviri" style="text-align: justify;"><img alt="Image" class="calibre8" src="../Images/00001.png" /></p>

  <p class="calibre9" style="text-align: justify;">Vikki trenin penceresinden bakarak Anthony'ye, "Bak burası ne güzel, bir sürü tarla var. Sence burada ne yetiştiriyorlar Anthony?" dedi.</p>

  <p class="calibre9" style="text-align: justify;">"Buğday," dedi. "Mısır."</p>

  <p class="calibre9" style="text-align: justify;">Vikki kitap okuyormuş gibi yapan Tatyana'ya baktı. "Anthony bunu nereden biliyorsun?"</p>

  <p class="calibre9" style="text-align: justify;">"Annem bu tarlalara öyle diyor. Buğday tarlaları. Mısır tarlaları."</p>

  <p class="calibre9" style="text-align: justify;">"Yaa."</p>

  <p class="calibre9" style="text-align: justify;">Tatyana gülümsedi.</p>

  <p class="calibre9" style="text-align: justify;">Des Moines bu tarlalar arasında uzanan bir şehirdi. Iowa eyaleti ocak ayında çok soğuk oluyordu. Vikki bu kadar soğuk olacağını beklemediğini söyledi. "Buranın ılık olduğunu nasıl düşündüm? Burada kuraklık olduğunu söyleyip dururlar. Bu soğukta nasıl kuraklık olur?"</p>

  <p class="calibre9" style="text-align: justify;">"Kış zamanında kuraklık olmuyor Vikki," dedi Tatyana paltosunu ilikleyerek. "Haydi gel. Taksiye bineceğiz."</p>

  <p class="calibre9" style="text-align: justify;">"Sen ve taksilerin. Gideceğimiz kişi bizi bekliyor mu?"</p>

  <p class="calibre9" style="text-align: justify;">"Ona mektup yazdım."</p>

  <p class="calibre9" style="text-align: justify;">"Sana cevap yazdı mı?"</p>

  <p class="calibre9" style="text-align: justify;">"Öyle sayılır."</p>

  <p class="calibre9" style="text-align: justify;">"Öyle mi sayılır? Bunun bir ortası yok. Sana cevap yazdı mı, yazmadı mı?"</p>

  <p class="calibre9" style="text-align: justify;">"Yazacağından eminim; ama buraya çok çabuk geldiğimiz için buna fırsat bulamadı."</p>

  <p class="calibre9" style="text-align: justify;">"Anlıyorum. Bu durumda oğlunu yeni kaybeden bir çiftçi kadının evine davetsiz gideceğiz, öyle mi?"</p>

  <p class="ceviri" style="text-align: justify;"><img alt="Image" class="calibre8" src="../Images/00001.png" /></p>

  <p class="calibre9" style="text-align: justify;">Küçük Markey çiftliği Des Moines dağlarının eteklerindeydi. Yakınındaki silonun üstünde kar yığınları ve ağaçlar olduğundan, uzun zamandır kullanılmıyormuş gibi görünüyordu. Kapı, solgun yüzlü bir kadın tarafından açıldı. Kadın gülümseyerek, "Tatyana mı? İçeri gel. Seni bekliyordum. Ben Mary Markey. O oğlun mu? Anthony, gel," dedi ve elini uzattı. "Mısır ekmeği yaptım. Bana serviste yardım edebilirsiniz. Mısır ekmeğini sever misiniz?"</p>

  <p class="calibre9" style="text-align: justify;">Vikki ile Tatyana kadının arkasından mutfağa giderlerken, Vikki, "Bunu nasıl beceriyorsun?" diye fısıldadı.</p>

  <p class="calibre9" style="text-align: justify;">"Neyi?"</p>

  <p class="calibre9" style="text-align: justify;">"Bir anda yabancıların evine gidip, seni yıllardır tanıyorlarmış gibi kabullenmelerini nasıl beceriyorsun?"</p>

  <p class="calibre9" style="text-align: justify;">Mutfak düzenli, sade ve eskiydi. Tahta mutfak masasına oturarak mısır ekmeği yediler ve kahve içtiler. Sonra Vikki, Anthony'yi dışarıya, kara çıkardı. Mary kahve fincanını eline alarak, "Tatyana, sana yardım etmek istiyorum. Bana mektup yazdığından beri oğlumun söylediklerini hatırlamaya çalışıyorum. Onu üç yıldır görmüyordum. Döndüğünde ise içe kapanık bir insana dönüşmüştü. Ne bana, ne arkadaşlarına ne de başkalarına bir şey anlatıyordu. Lisedeyken çıktığı kız bir başkasıyla evlenmişti. Hangi genç kız bu kadar uzun süre beklerdi? Bu yüzden Paul ya bütün gün evde oturuyor, ya da bara gidiyordu. Çiftliği yeniden açmayı düşündü; ama babası öldüğünden bu pek mümkün görünmedi." Bir an duraksadı. Tatyana bekledi. "Hayattan kopmuş gibi görünüyordu. Sonra kendini vurdu. Etrafta çok fazla silah vardı. Bu beni çılgına çevirdi. Bu yüzden söylediklerini yarım yamalak hatırlıyorum."</p>

  <p class="calibre9" style="text-align: justify;">"Anlıyorum. Senin adına üzgünüm. Hatırladığın en ufak şey bile bana yardımcı olacaktır."</p>

  <p class="calibre9" style="text-align: justify;">"Paul o telefonu ölümünden üç gün önce aldı. Bana hiçbir şey söylemedi. Bütün öğleden sonra bu masada oturdu. Akşam yemeği yemedi. İçki içmek için çıktı ve gece geç saatte gelip tekrar bu masaya oturdu. Biraz da sundurmaya çıktı. İnan bana defalarca ne sorunu olduğunu sordum. En sonunda 'Anne, o kaleyi özgürlüğüne kavuşturduğumuzda orada Amerikalı olduğunu söyleyen bir adam vardı. Ona inanmadım. Ona... Ters bir cevap verdim. O günden sonra onu bir daha görmedim. Ertesi gün Kızıl Ordu, adamlarını almaya geldi. O adamın mükemmel İngilizcesi aklıma takıldı. Bu yüzden buraya dönünce içimi rahatlatmak için VVashington'ı aradım,' dedi ve bir an tıkanarak durdu. 'Bu öğleden sonra aldığım telefon ne ile ilgiliydi, biliyor musun? Devlet bakanlığından aradılar ve onun bir zamanlar Amerikalı olduğunu söylediler. Amerikalıydı ve bir şekilde o kampa düşmüştü.' Onu rahatlatmaya çalışarak, kendisi gibi o adamın da kendi ülkesine gönderildiğini söyledim. Ama Paul beni dinlemedi ve 'Anne, anlamıyorsun. Bizim emrimizde -benim emrime- göre bütün Sovyet subayları ordu gelene kadar gözaltında tutulacak,' dedi.</p>

  <p class="calibre9" style="text-align: justify;">'Yani ne olacak?' diye sordum ona.</p>

  <p class="calibre9" style="text-align: justify;">'Neden ordu onları gözaltında tutuyor? Neden bizim, İngiltere'nin yaptığı gibi kendi işlerine bakmıyorlar? Bizim ordumuz bizi gözaltında tutmuyor. Ama sorun, o adamın Sovyet olmaması.' Anlayamadım. Ona yapabileceği hiçbir şey olmadığını söylemeye çalıştım. O da bana 'Kendimi çaresiz hissediyorum anne,' dedi. Ellerini sıkıp duruyordu. 'Oğlum, Sovyetler Birliği'nin seninle ne alakası var? O insanları ülkelerine gönderecek olan sen değilsin.' Başını masanın üstüne dayadı ve 'Belki de sadece o bir kişi için bir şey yapabilirdim,' dedi."</p>

  <p class="calibre9" style="text-align: justify;">Tatyana ayağa kalktı ve Mary'nin yanına gitti. Ona sarıldı. "Ona yardımcı oldu bile Mary," dedi.</p>

  <p class="calibre9" style="text-align: justify;">Mary başını salladı.</p>

  <p class="calibre9" style="text-align: justify;">"Çok üzgünüm."</p>

  <p class="calibre9" style="text-align: justify;">"İyi olacağım. Kızımın evi buraya yakın. Kocam 1938'de öldüğünden beri yalnızım. İyi olacağım." Başını kaldırdı. "Sence o adam kocan mıydı?"</p>

  <p class="calibre9" style="text-align: justify;">"Buna eminim," dedi Tatyana.</p>

  <p class="ceviri" style="text-align: justify;"><img alt="Image" class="calibre8" src="../Images/00001.png" /></p>

  <p class="calibre9" style="text-align: justify;">Tatyana trenle geri dönerlerken pencereden karlı tarlaları izliyordu. Anthony uyuyordu. Tatyana, Vikki'nin de uyuduğunu sanırken Vikki gözlerini açarak, "Şimdi ne olacak?" dedi.</p>

  <p class="calibre9" style="text-align: justify;">Tatyana cevap vermedi.</p>

  <p class="calibre9" style="text-align: justify;">"Şimdi ne olacak?" diye tekrarladı Vikki.</p>

  <p class="calibre9" style="text-align: justify;">"Bütün sorularına cevap veremem Vikki," dedi Tatyana. "Şimdi ne olacağını bilmiyorum."</p>

  <p class="calibre9" style="text-align: justify;">Ama bir anda dünya yeniden anlam kazanmıştı. Aleksandr gölde ölmemişti.</p>

  <p class="calibre9" style="text-align: justify;">Aleksandr dünyanın bir yerinde yaşıyordu. Dünyanın altıda birini kaplayan en büyük ülkede, yarısı tundra, dörtte biri step, sekizde biri orman, bir kısmı çöl, bir kısmı tarla olan; dünyanın en büyük nehrine, en büyük denizine, en iyi korunan sınırlarına ve en büyük sosyalizm hareketlerine ev sahipliği yapan ülke, Aleksandr demekti.</p>

  <p class="calibre9" style="text-align: justify;">Kaderinin küçük yolları onu hâlâ hayatta olan Aleksandr'a götürüyordu.</p>

  <p class="calibre9" style="text-align: justify;">Peki şimdi ne yapacaktı?</p>

  <p class="ceviri" style="text-align: justify;"><img alt="Image" class="calibre8" src="../Images/00001.png" /></p>

  <p class="calibre9" style="text-align: justify;">Tatyana döner dönmez hemen Sam'i aradı. Colditz'den alınan Sovyet mahkûmların nereye götürüldüğünü öğrenememişti. Sovyet ordusu konuşmuyordu ve aradaki ilişkiler soğuktu. Sam, Markey ile Colditz'de birlikte olan iki askerle daha konuşmuştu; ama onlar İngilizce bilen Sovyet mahkûmdan habersizdi ve Markey onlara hiçbir şey anlatmamıştı.</p>

  <p class="calibre9" style="text-align: justify;">"Sovyetler Birliği savunma bakanlığıyla bağlantıya geç ve Colditz'deki Sovyet subaylarına ne olduğunu sor."</p>

  <p class="calibre9" style="text-align: justify;">"Ne dememi istersin? Aleksandr Barrington'ı nereye yerleştirdiklerini mi sorayım?"</p>

  <p class="calibre9" style="text-align: justify;">"Dalga geçiyorsun herhalde. Adını söyleyemeyeceğini biliyorsun."</p>

  <p class="calibre9" style="text-align: justify;">"Doğru. Onun hakkında araştırma yapmama da izin yoktu."</p>

  <p class="calibre9" style="text-align: justify;">"Sam, savunma bakanlığını ara."</p>

  <p class="calibre9" style="text-align: justify;">"Savunma bakanlığında görüşmemi istediğin belirli biri var mı? Teğmen Tom Richter'e ne dersin?"</p>

  <p class="calibre9" style="text-align: justify;">"Eğer cevabını biliyorsa, sorabilirsin. Colditz'teki Sovyet askerlerine ne olduğunu sor. Eğer bilmiyorsa, Almanya'daki Sovyet subaylarına ne olduğunu öğren."</p>

  <p class="calibre9" style="text-align: justify;">"Tanya, onlara ne olduğunu biliyorsun!"</p>

  <p class="calibre9" style="text-align: justify;">"Nereye götürüldüklerini bilmek istiyorum," dedi. "Ayrıca bağırmana gerek yok."</p>

  <p class="calibre9" style="text-align: justify;">"Bunu öğrenmiş olsam bile, bu bilgiyle ne yapmayı düşünüyorsun?"</p>

  <p class="calibre9" style="text-align: justify;">"Neden sürekli benim adıma endişeleniyorsun? Kendine bak."</p>

  <p class="calibre9" style="text-align: justify;"><br class="calibre6" /></p>

  <p class="calibre9" style="text-align: justify;">Edward ile olan ertelenmiş planlar yeniden gündeme gelmedi</p>

  <p class="ceviri" style="text-align: justify;"><img alt="Image" class="calibre8" src="../Images/00001.png" /></p>

  <p class="calibre9" style="text-align: justify;">Birkaç gün sonra Sam'i tekrar aradı. Patton'ın ordusundaki bir binbaşı, geçen yıl bütün Sovyet askerlerin, sonradan ülkelerine gönderilmek üzere geçiş kamplarına yerleştirildiğini söylemişti.</p>

  <p class="calibre9" style="text-align: justify;">"Toplam kaç kişilermiş?"</p>

  <p class="calibre9" style="text-align: justify;">"Binbaşı bunu söylemedi. Tahmin de yürütmedi."</p>

  <p class="calibre9" style="text-align: justify;">"Sen tahmin edebilir misin?"</p>

  <p class="calibre9" style="text-align: justify;">"Hayır."</p>

  <p class="calibre9" style="text-align: justify;">"Bu geçiş kampları nerede?"</p>

  <p class="calibre9" style="text-align: justify;">"Almanya'nın her yerinde."</p>

  <p class="calibre9" style="text-align: justify;">Tatyana düşüncelere daldı.</p>

  <p class="calibre9" style="text-align: justify;">"Tanya, şu anda Sovyetler Birliği'nde olduğuna eminim. Colditz'dekiler on ay önce serbest bırakıldı. Ama nerede olursa olsun, Sovyetler Birliği adamlarını bize geri vermez. Sovyet tarafında MIA askerlerimiz var. Bize bügi vermekten bile kaçınıyorlar."</p>

  <p class="calibre9" style="text-align: justify;">"Aleksandr MIA askeri," dedi Tatyana.</p>

  <p class="calibre9" style="text-align: justify;">"Hayır, değil! Sovyetler Birliği nerede olduğunu çok iyi biliyor! Tanya, Sovyet mahkûmların ölüm oranını duymadın mı?"</p>

  <p class="calibre9" style="text-align: justify;">"Duydum," dedi. "Elimde hâlâ, senin inandığın ölüm belgesi var. Bana o gölde öldüğünden şüphe duymadığını söylemiştin."</p>

  <p class="calibre9" style="text-align: justify;">"Bu daha da kötü."</p>

  <p class="calibre9" style="text-align: justify;">"Neresi kötü? Onun nerede olduğunu bulduk."</p>

  <p class="calibre9" style="text-align: justify;">"Sovyetler Birliği'nde!"</p>

  <p class="calibre9" style="text-align: justify;">"O halde onu Sovyetler Birliği'nde bul Sam. O Amerikan vatandaşı. Ona karşı sorumluluğun var."</p>

  <p class="calibre9" style="text-align: justify;">"Tatyana! Sana daha kaç kez söylemeliyim? Amerikan vatandaşlığından 1936 yılında çıkarılmış."</p>

  <p class="calibre9" style="text-align: justify;">"Hayır çıkarılmadı. Sam, kapatmam gerekiyor. Hastalarım bekliyor. Seni yarın arayacağım."</p>

  <p class="calibre9" style="text-align: justify;">"Bundan şüphem yok"</p>
</body>
</html>
