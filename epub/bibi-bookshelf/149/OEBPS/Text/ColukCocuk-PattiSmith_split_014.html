<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ColukCocuk-PattiSmith</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <br class="chapter" />
    <br class="chapter" />

    <p class="resim"><img alt="" class="calibre2" src="../Images/03.jpg" /></p><br class="chapter" />
    <br class="chapter" />

    <p class="normal">Robert’ın en büyük isteği Andy Warhol’un çevresini saran dünyaya girebilmekti fakat ne onun grubunun bir parçası olmak ne de filmlerinde oynamak istiyordu. Sık sık Andy’nin numaralarını bildiğini söyler, onunla konuşma fırsatını yakalasa Andy’nin kendisini dengi göreceğinden bahsederdi. Andy’le bir görüşmeyi hak ettiğini düşünmekle birlikte etkili olabilecek bir konuşmanın gerçekleşmeyeceğini biliyordum; çünkü Andy, her türlü anlamlı karşılaşmadan sıyrılmanın yolunu bulabilen bir yılan balığı gibiydi.</p>

    <p class="normal">Bu görev bizi şehrin Bermuda Üçgeni’ne götürdü: Brownie’s, Max’s Kansas City ve Fabrika. Hepsi de birbirinden yürüme mesafesi uzaklıktaydı. Fabrika ilk açıldığı adres olan 47. Sokak’tan 33 Union Meydanı’na taşınmıştı. Brownie’s, Warhol ekibinin öğle yemeklerini yediği, sağlıklı yemekler sunan bir restorandı; Max’s ise geceleri takıldıkları yerdi.</p>

    <p class="normal">Sandy Daley tek başımıza gitmeye korktuğumuz Max’s Kansas City’de bize eşlik etti. Kuralları bilmiyorduk ve Sandy, zarif sakinliğiyle bize rehber olmuştu. Buranın politikası lisedekine çok benziyordu; tek fark, popüler kişilerin amigo kızlara ya da futbol kahramanlarına benzemeyişiydi. Burada balonun kraliçesi olacak kişi olasılıkla bir erkek olacaktı. Kadın gibi giyinmiş, kadın gibi davranmayı kadınlardan daha iyi bilen bir erkek.</p>

    <p class="normal">Max’s Kansas City, 18. Sokak ve Güney Park Caddesi’ndeydi. Aslında bir restorandı ancak aramızdan kimsenin orada yiyecek parası yoktu. Sahibi Mickey Ruskin’in sanatçı dostluğu dillere düşmüştü, hatta bir içki parasına kokteyl saati için hazırlanan açık büfeden bedava yararlanma imkanı sunuyordu. Söylendiğine göre tavuk kanadı bile olan bu açık büfe, mücadele içindeki pek çok sanatçı ve travestiyi ayakta tutuyordu. Buraya pek uğramazdım, zaten çalışıyordum; içki içmeyen Robert ise, oraya gitmeyecek kadar gururluydu.</p>

    <p class="normal">Siyah beyaz tentenin yanında Max’s Kansas City’ye girmek üzere olduğunuzu haber veren daha büyük bir tabela vardı. Sanatçıların yüklü faturalarına karşılık Mickey’e verdikleri büyük soyut çalışmalarla süslü, sıradan, ferah bir mekândı. Beyaz duvarlar haricindeki her şey kırmızıydı: koltuklar, masa örtüleri ve peçeteler... Simgesi haline gelmiş nohut yemeği bile kırmızı çanaklarda servis ediliyordu. Esas spesiyalleri biftek ve ıstakozdu. Robert’ın amacı, kırmızı ışıkla yıkanan siyah odaya girmekti; tam olarak hedefiyse -orada olmayan efsanevi gümüş kralın halen gül rengi aurasını taşıyan- efsanevi yuvarlak masaydı.</p>

    <p class="normal">İlk ziyaretimizde ancak ön tarafa kadar gidebildik. Bir bölmeye oturduk, bir salata paylaşıp yenilmeyecek derecede feci nohuttan yedik. Robert ve Sandy kola istediler, ben kahve içtim. Mekân boş sayılırdı. Sandy, Max’s’ın yeraltı dünyasının sosyal merkezi olduğu, Warhol’un, kürklü kraliçesi Edie Sedgwick’le birlikte yuvarlak masaya hükmettiği zamanları görmüştü. Nedimeler güzel, çevrelerindeki şövalyeler Ondine, Donald Lyons, Rauschenberg, Dalí, Billy Name, Lichtenstein, Gerard Malanga ve John Chamberlain gibi isimlerdi. Yuvarlak masa yakın zamanda Bob Dylan, Bo Neuwirth, Nico, Tim Buckley, Janis Joplin, Viva ve Velvet Underground gibi asilzadeleri konuk etmişti. Tam da olması gerektiği gibi, karanlık ve gösterişliydi. Fakat atardamarda ilerleyen, onların dünyasını canlı kılan ve sonunda hepsini tahtlarından indiren şey speed’di. Amfetamin paranoyalarını yükseltiyor, onları doğal kuvvetlerinden yoksun bırakıyor, özgüvenlerini yıkıp güzelliklerini mahvediyordu.</p>

    <p class="normal">Ne Andy Warhol ne de divanı artık orada değildi. Andy, Valeria Solanas’ın onu vurmasının ardından pek dışarı çıkmıyordu, ancak doğası gereği artık sıkılmış olması da olasıydı. Bu mekân, onun yokluğuna rağmen 1969 sonbaharında hâlâ popüler bir yerdi. Arka oda Andy’nin -sanattan çok, ticaret yuvası olarak görülen- ikinci gümüş krallığının anahtarlarını isteyenler için bir sığınak gibiydi.</p>

    <p class="normal">Max’s’teki ilk akşamımız olaysız geçti. Dönüşte Sandy’nin hatırı için paramıza kıyıp taksiye bindik. Yağmur yağıyordu; uzun elbisesinin kuyruğunu çamur içinde görmek istemezdik.</p>

    <p class="normal">Üçümüz bir süre daha Max’s’e gitmeyi sürdürdük. Sandy’nin bu mekânda takılmaktan kazanacağı bir şey yoktu; varlığı, huzursuz tavırlarımı ve asık suratımı biraz olsun yumuşatmaya yarardı. En sonunda ben de onlara uydum, Max’s olayını Robert’ın bir rutini olarak kabullendim. Scribner’dan eve dönmem yediyi geçerdi, sonra bir lokantada kızarmış peynirli sandviç yerdik. Robert’la birbirimize günümüzün nasıl geçtiğini anlatır ve üzerinde çalışmayı bitirdiğimiz yeni işler varsa onları paylaşırdık. Sonra da uzun uzun Max’s’e giderken ne giyeceğimizi düşünürdük.</p>

    <p class="normal">Sandy, gardrobu geniş olmasa da görünüşü konusunda son derece titizdi. King’s Road’un kralı Ossie Clark tarafından tasarlanmış bir siyah elbiseden birkaç tane almıştı. Yerlere kadar uzanan tişört benzeri, kesimsiz fakat yine de vücuda biraz oturan, uzun kollu ve yuvarlak yakalı zarif elbiseler. İmajının öylesine önemli bir parçasıydılar ki, ona bir gün bu elbiselerden bir gardrop dolusu almayı hayal ederdim.</p>

    <p class="normal">Giyinme meselesine yaklaşımım, Yeni Akım Fransız filminde rol alan bir figüranınkine benziyordu. Birkaç farklı görünümüm vardı, mesela <span class="ideitalik">Dehşet Yolcuları</span>’ndaki Yves Montand gibi kayık yaka çizgili bluz giyer ve boynuma kırmızı fular takardım. Ayrıca yeşil tayt ve kırmızı bale pabuçlarıyla Left Bank Beat görünümüm vardı. Ya da Audrey Hepburn’ün <span class="ideitalik">Şahane Macera</span>’daki halini kendime uyarlardım; uzun siyah bir süveter, siyah tayt, beyaz çorap ve siyah Capeziolar...<sup class="calibre5"><a href="../Text/ColukCocuk-PattiSmith_split_062.html#footnote-100-28" id="footnote-100-28-backlink">[28]</a></sup> Hangi senaryo olursa olsun, hazırlanmak için ihtiyacım olan süre, genellikle on dakikaydı.</p>

    <p class="normal">Robert ise giyinme işine yaşayan bir sanatmışcasına yaklaşırdı. İnce bir ot sarar, onu tüttürür ve hangi takıları kullanacağını düşünürken birkaç parça kıyafetine bakardı. Otu sosyalleşeceği durumlar için saklardı; ot sinirlerini yatıştırırdı fakat zaman kavramı da kalmazdı. Robert’ın kemerine takacağı anahtar sayısına karar verişini beklemek, komik ötesi delirticiydi.</p>

    <p class="normal">Sandy ile Robert, detaylara verdikleri önem bakımından benzeşiyorlardı. Uygun takıyı bulma serüveni onları estetik bir hazine avına iter, Marcel Duchamp’a dalar, Cecil Beaton, Nadar ya da Helmut Newton fotoğraflarından çıkarlardı. Bazen karşılaştırmalı çalışmalar Sandy’yi Polaroid fotoğraflar çekmeye yöneltirdi; sonrasında da Polaroid’in gerçek bir sanat olup olmadığı tartışması başlardı. En sonunda da sıra Şekspiryen soruya gelirdi: Robert üç sıra kolye takmalı mıydı, yoksa takmamalı mıydı? Bir tane taksa çok hafif kalıyor, iki tane de pek bir etki yaratmıyordu. Bu durumda ikinci tartışma başlardı; üç tane mi takmalı, yoksa hiç mi? Sandy, Robert’ın sanatsal bir formül oluşturmaya çalıştığının farkındaydı. Ben de bunu görebiliyordum, ancak benim için soru, gitmek ya da gitmemekti. Bu derin karar verme sürecine dikkatimi ancak yaramaz bir oğlan çocuğunki kadar verebiliyordum.</p><br class="chapter" />

    <p class="resim"><img alt="" class="calibre4" src="../Images/yildiz.jpg" /></p><br class="chapter" />

    <p class="normal">Cadılar Bayramı’nda çocuklar 23. Cadde’de parlak kâğıt kostümleri içinde koşuştururken, <span class="ideitalik">Cennetin Doğusu</span> kıyafetimle küçük odamızdan dışarı çıkıp, satranç tahtasına benzer döşeli zeminin beyaz karelerine basarak birkaç kat aşağı indim ve yeni odamızın kapısında durdum. Bay Bard sözünü tutmuş, memnun bir ifadeyle 204 numaralı odanın anahtarını avucuma yerleştirmişti. Dylan Thomas’ın son sözlerini yazdığı odanın hemen yanındaki odaydı.</p>

    <p class="normal">Azizler Günü’nde Robert’la az sayıdaki eşyamızı asansörün içine doldurduk ve ikinci katta indik. Yeni odamız otelin arka tarafındaydı. İnşaatvari görünümlü banyomuz koridordaydı. Ancak odamız gerçekten sevimliydi; iki penceresi eski tuğla binalara ve son yapraklarını döken uzun ağaçlara tepeden bakıyordu. İçinde çift kişilik bir yatak, aynalı bir lavabo ve kapısı olmayan bir gardırop alanı vardı. Değişim bize enerji vermişti.</p>

    <p class="normal">Robert sprey kutularını lavabonun altına dizerken ben de gardırop alanının üzerini kapatmak için yığın halinde duran kumaşlarımın arasından bir parça Fas ipeği buldum. Robert’ın çalışma masası olarak kullanabileceği kocaman ahşap bir masa vardı. İkinci katta olduğumuz için artık merdivenlerden koşarak inip çıkabilirdim; zira asansörden nefret ederdim. Artık lobi de sanki odamızın bir uzantısıydı; çoğu zamanım lobide geçti. Robert dışarıdayken orada oturur, hem bir şeyler yazar, hem de cesaret verici sözlerini esirgemeyen komşularımızın otele giriş çıkışlarını takip ederdim.</p>

    <p class="normal">Robert gecenin çoğunu büyük çalışma masasında, yeni bir katlanan kitabın açılış sayfaları üzerinde çalışarak geçirdi. Başımda Mayakovsky şapkamla fotoğraf kabininde çektirdiğim resimlerden üçünü kullanmış, onları kelebek ve meleklerle çevrelemişti. Beni bir çalışmasında referans olarak kullandığında içim içime sığmazdı; sanki onun eseri kanalıyla ben de unutulmayacaktım.</p><br class="chapter" />
    <br class="chapter" />

    <p class="normal">Yeni odamız Robert’tan ziyade bana uygundu. İhtiyacım olan her şey vardı fakat iki kişinin çalışabileceği kadar büyük değildi. Masayı o kullandığı için ben de bir Arches yaprağını duvarın benim olan tarafına raptiyeleyip, ikimizi Coney Adası’nda betimleyen bir çizime başladım.</p>

    <p class="normal">Robert enstalasyon taslaklarını hayata geçiremiyordu; yaşadığı düş kırıklığını hissedebiliyordum. Dikkatini kolye yapımına verdi. Bruce Rudow kolyelerinin satış potansiyelini görmüş ve onu cesaretlendirmişti. Kolye yapımı Robert’ın hep sevdiği bir işti; önce annesine ve sonra da kendine kolyeler yapmıştı. Brooklyn’deyken, Robert’la birbirimize özel tılsımlar yapardık, zaman içinde daha detaylı işler ortaya çıkmıştı. 1017 numaralı odadaki masamızın çekmecesi kurdeleler, teller, küçük fildişi kuru kafalar, renkli cam ve gümüş boncuklarla doluydu. Hepsi de bitpazarlarından yok pahasına toplanmış şeylerdi.</p>

    <p class="normal">Yatağımızda oturup inciler, Afrika’dan gelme boncuklar ve kopuk tespihlerden taneler dizdik. Benim kolyelerim biraz kabaydı fakat Robert ince iş çıkarıyordu. Ona deri bantlar ördüm; o da boncuklar, tüyler, düğümler ve tavşan ayakları ekledi. Ancak boncuklar çarşafın kıvrımlarına ya da yere düşüp zemindeki çatlaklara kaçtığı için, yatak bu iş için ideal çalışma mekânı değildi.</p>

    <p class="normal">Robert bitirdiği birkaç işi duvara, diğerlerini de kapının arkasındaki elbise askısına astı. Bruce’un kolyelere gösterdiği aşırı ilgi Robert’ı yeni arayışlara itti. Yarı değerli taşlardan boncuklar dizmeyi, tavşan ayağını platinle kaplamayı ya da kuru kafaları altın ya da gümüşten yapmayı düşündü; fakat şimdilik ne bulursak onu kullanıyorduk. Küçük bir sermayeyle son derece yaratıcı olmak zorundaydık. Robert önemsiz şeyleri tanrısallaştırma konusunda bir üstattı. Mahalleden tedarikçileri, çok ucuz ıvır zıvır satan sokağın karşısındaki bir mağaza ile Chelsea’den birkaç bina ötede bulunan Capitol Balıkçılık’tı.</p>

    <p class="normal">Capitol, yağmura dayanıklı kıyafetler, bambu oltalar ve Ambassador marka makaralar satan bir dükkândı fakat biz ufak tefek şeylerin peşindeydik. Çapari iğneleri, tüylü yemler ve küçük kurşun ağırlıklar aldık. Tüylü turnabalığı yemleri, hem çok renkli, hem noktalı, hem de bembeyaz olabildiği için kolye yapımı için ideal malzemeydi. Dükkân sahibi iç geçirip aldıklarımızı şeker kâğıdına benzer kahverengi bir kese kağıdının içinde bize verirdi. Usta balıkçılar olmadığımız aşikârdı ancak bizi tanıdıkça, kırık ama tüyleri iyi durumdaki zokaları ve tepsileri katlanıp yerlerine oturmayan kullanılmış bir balıkçı kutusunu bize düşük fiyata verdi. Kutu, malzemelerimizi saklamak için mükemmeldi.</p>

    <p class="normal">Ayrıca El Quixote’de kabuklu deniz hayvanları sipariş edenleri takip ederdik. Hesaplarını ödedikten sonra ıstakoz pençelerini bir mendile sarıp götürürdüm. Robert onları siler, zımparalar ve sprey boyayla boyardı. Sonra düğümler arasına küçük pirinç boncuklar da ekleyerek onları bir kolyeye dizerken, ben de ıstakoza teşekkür mahiyetinde küçük bir dua ederdim. Birkaç ufak boncuk kullanarak deri ayakkabı bağcığından bileklikler yapardım. Robert yaptığımız her şeyi büyük bir özgüvenle takardı. İnsanlar ilgi gösteriyordu, Robert da bunları satabileceğimize dair umutlanıyordu.</p>

    <p class="normal">Istakoz olmasa da Automat en sevdiğimiz yemek mekânlarından biriydi. Hızlı ve ucuzdu ancak yemekler yine de ev yapımı gibiydi. Sık sık Robert ve Harry’le birlikte oraya giderdik, ancak bu herifleri oraya gitmek için toparlamak, yemeğin kendisinden uzun sürerdi.</p>

    <p class="normal">Rutinimiz şöyleydi: Ben Harry’yi almaya giderim. Anahtarlarını bulamaz. Her yeri ararım ve anahtarları esoterik bir kitabın altında bulurum. Harry kitabı okumaya başlar ve başka bir kitabı bulması gerektiğini hatırlar. Ben ikinci kitabı ararken Harry bir esrar sarar. O sırada Robert gelir ve Harry’yle birlikte esrarı tüttürürler. İşte o zaman mahvolduğumu bilirim. Esrar içtikleri zaman on dakikalık bir işi yapmaları bir saat sürer. Sonra Robert ceketinin kollarını keserek yaptığı kot yeleği giymeye karar verir ve odamıza döner. Harry siyah kadife elbisemin gündüz vakti giyilmeyecek kadar sıkıcı olduğuna karar verir. Biz merdivenlerden aşağı inerken Robert da asansörle yukarı çıkar; bir tekerlemeyi andıran hummalı gelgitler işte.</p>

    <p class="normal">Automat kafeteryaların kraliçesi Horn and Hardart, balıkçılık malzemeleri satan dükkânın hemen yanındaydı. Rutinimiz oturacak bir yer bulmak, bir tepsi almak ve bir sıra küçük pencerenin olduğu duvara gitmekti. Biraz bozukluğu makineye atıp cam kapağı açabiliyor ve bir sandviç ya da taze elmalı turta alabiliyordunuz. Tam bir Tex Avery<sup class="calibre5"><a href="../Text/ColukCocuk-PattiSmith_split_063.html#footnote-100-29" id="footnote-100-29-backlink">[29]</a></sup> lokantasıydı. Benim favorim tavuklu tart ya da haşhaşlı ekmek üzerine peynir, hardal ve maruldu. Robert iki spesiyalitelerini çok severdi; fırında peynirli makarna ve çikolatalı süt. Hem Harry hem de Robert, Horn and Hardart’ın meşhur çikolatalı sütünü takdir etmiyor oluşuma hayret ederdi; ancak çikolata şurubu ve süt tozuyla büyüyen bir kız için fazlasıyla yoğundu ve kahveyle idare ediyordum.</p>

    <p class="normal">Hep aç olurdum. Yediklerimi çok çabuk sindirirdim. Robert benden çok daha uzun süreler boyunca açlığa dayanabiliyordu. Paramız yoksa yemek yemiyorduk. Robert kendini pek iyi hissetmese de iş görebiliyordu, fakat ben bayılacak gibi oluyordum. Yağmurlu bir öğleden sonra canım o peynirli marullu sandviçten çekti. Eşyalarımızı karıştırıp tam elli beş sent buldum; gri pardösümü ve Mayakovsky şapkamı giyip Automat’e gittim.</p>

    <p class="normal">Tepsimi alıp bozuklukları attım ancak pencere açılmadı. Tekrar denedim, boşunaydı. Sonra fiyatın altmış beş sente çıktığını gördüm. En hafif tabirle hayal kırıklığına uğramıştım ki, “Yardımcı olabilir miyim?” diyen bir ses duydum.</p>

    <p class="normal">Arkamı döndüm. Sesin sahibi Allen Ginsberg’dü. Daha önce hiç karşılaşmamıştık fakat zamanımızın en büyük şair ve aktivistlerinden birinin yüzünü karıştırmama imkân yoktu. Koyu renk kıvırcık sakallarıyla iyice ortaya çıkan o derin gözlere bakıp sadece başımı salladım. Allen, fazladan on senti verdiği gibi bana bir fincan kahve de aldı. Tek kelime etmeden onu masasına kadar takip edip sandviçe gömüldüm.</p>

    <p class="normal">Allen kendisini tanıttı. Walt Whitman’dan bahsediyordu ve ben de Whitman’ın gömüldüğü Camden civarında büyüdüğümü söyledim. O sırada öne eğilip ilgiyle bana baktı. “Sen kız mısın?” diye sordu.</p>

    <p class="normal">“Evet,” dedim. “Bu bir sorun mu?”</p>

    <p class="normal">Sadece güldü. “Üzgünüm. Seni çok güzel bir delikanlı sandım.”</p>

    <p class="normal">Anında durumu anlamıştım.</p>

    <p class="normal">“Bu sandviçi geri vermem gerektiği anlamına mı geliyor?”</p>

    <p class="normal">“Hayır, afiyet olsun. Benim hatamdı.”</p>

    <p class="normal">Bana yakınlarda ölen Jack Kerouac için bir ağıt yazdığından söz etti. “Rimbaud’nun doğum gününden üç gün sonra” dedim. Elini sıktım ve ayrıldık.</p>

    <p class="normal">Bir süre sonra Allen hem yakın dostum, hem de öğretmenim oldu. Sık sık bu ilk karşılaşmamızı anımsardık ve bir keresinde tanışmamızı nasıl tasvir edeceğimi sordu. “Açken beni doyurdun derdim” dedim. Öyle yapmıştı.</p>

    <p class="normal">Odamız giderek sıkışık bir hal alıyordu. Sadece portföy, kitap ve giysilerimiz değil, Robert’ın daha önce Bruce Rudow’un odasında sakladığı malzemeleri de artık odada duruyordu: Kümes teli, gazlı bez, yumak yumak ipler, sprey kutuları, yapıştırıcılar, fiber levha, duvar kâğıdı ruloları, banyo döşemeleri, muşamba ve eski erkek dergilerinden oluşan bir yığın. Hiçbirini atamıyordu. Erkeklik konusunu daha önce hiç görmediğim bir biçimde işliyor, 42. Sokak’tan aldığı dergilerden kestiği resimleri, görsel makara benzeri kesişen çizgilerle kolajlarda biraraya getiriyordu.</p>

    <p class="normal">Ona neden fotoğraflarını kendisinin çekmediğini sorduğumda, “Oooo, çok zahmetli” derdi. “Hem hiç uğraşamam, hem de bastırmak çok pahalıya gelir.” Pratt’ta fotoğraf çekmişti fakat uzun karanlık oda sürecine tahammül edemeyecek kadar sabırsızdı.</p>

    <p class="normal">Bu arada erkek dergilerinin peşinde koşmanın da kendine göre bir ıstırabı vardı. Ben dükkânın ön tarafında durup karton kapak Colin Wilson kitaplarına bakarken Robert arka tarafa geçerdi. Sanki yanlış bir iş yapıyormuşuz duygusuna kapılır, biraz korkardım. Böyle dükkânları işleten adamlar suratsız olur ve naylon poşeti içindeki bir dergiyi açtığınızda sizi dergiyi satın almaya zorlardı.</p>

    <p class="normal">Bu alışverişler Robert’ı geriyordu. Dergiler pahalıydı; tanesi beş dolardı ve Robert her seferinde içerik açısından risk alıyordu. Sonunda birini seçebildiğinde aceleyle otele geri dönerdik. Robert derginin poşetini çıkarırken, altın bileti bulmayı uman Charlie’nin çikolata kağıdını soyuşu gibi, beklenti içinde olurdu. Robert bu deneyimi küçükken çizgi romanların arka kapaklarındaki çekilişlere katıldığı günlere benzetirdi. Paketi ailesinden önce alabilmek için postacıyı bekler, hazinesini banyoya götürür, kapıyı kilitler, kutuyu açar ve büyü numaraları, röntgen ışınlı gözlükleri ve küçük denizatlarını ortalığa saçardı.</p>

    <p class="normal">Bazen şansı yaver gider ve üzerinde çalıştığı parçada kullanabileceği birkaç tane, ya da ona tümden yeni bir fikir için ilham veren tek bir harika görsel bulurdu. Fakat daha çok hayal kırıklığı yaşar, paramızı boşa harcadığı için öfke ve pişmanlık içinde hepsini yere atardı.</p>

    <p class="normal">Bazen, tıpkı Brooklyn’de olduğu gibi, görsel tercihleri beni hayrete düşürürdü, ancak görselleri kullanış yöntemi hiç şaşırtmazdı. Ben de kağıttan bebeklere şık elbiseler düzmek için moda dergilerinden resimler keserdim.</p>

    <p class="normal">“Kendi fotoğraflarını çekmelisin” derdim ona.</p>

    <p class="normal">Bunu defalarca kez söyledim.</p>

    <p class="normal">Bazen ben de fotoğraf çeker ancak filmleri Fotomat’da bastırırdım. Karanlık oda hakkında hiçbir şey bilmiyordum. Judy Linn’i çalışırken izlediğim için, baskı süreci konusunda ufak da olsa bir fikrim vardı. Pratt’tan mezun olan Judy kendini fotoğraf sanatına adamıştı. Onu Brooklyn’de ziyaret ettiğimde bazen o günü fotoğraf çekerek geçirirdik; Judy’nin modeli olurdum. Sanatçı ve konu modeli olarak birbirimize çok uygunduk çünkü aynı görsel bakış açısını paylaşıyorduk.</p>

    <p class="normal"><span class="ideitalik">Butterfield 8</span>’den Fransız Yeni Akımı’na kadar her şeyden ilham alıyorduk. Judy, hayal ettiğimiz filmlerden kareler çekiyordu. Sigara içmememe rağmen, belli bir görünümü yakalamak için Robert’ın Kools’larından birkaç tanesini cebe atıyordum. Blaise Cendrars çekimlerimiz için kalın bir dumana, Jeanne Moreau içinse siyah bir kombinezon ve bir sigaraya ihtiyacımız vardı.</p>

    <p class="normal">Robert’a Judy’nin baskılarını gösterdiğimde girdiğim kılıklar Robert’ın hoşuna gitmişti. “Patti, sen sigara içmezsin ki” derdi, beni gıdıklayarak. “Benim sigaralarımı mı aşırıyorsun?” Sigaralar pahalı olduğu için kızar sanmıştım ancak Judy’ye bir sonraki gidişimde, yırtık pırtık paketindeki son birkaç sigarayı vererek beni şaşırtmıştı.</p>

    <p class="normal">“Sahte bir içici olduğumu biliyorum,” derdim, “ama kimseye bir zararım yok. Ayrıca imajımı geliştirmem gerek.” Hepsi Jeanne Moreau içindi.</p>

    <p class="normal">Robert’la birlikte gece geç vakitlerde Max’s’e gitmeye devam ettik. Sonunda arka odaya terfi ettik ve Dan Flavin’in<sup class="calibre5"><a href="../Text/ColukCocuk-PattiSmith_split_064.html#footnote-100-30" id="footnote-100-30-backlink">[30]</a></sup> kırmızı ışıklarla yıkanan flüoresandan yapılma bir heykelinin altında, köşede oturduk. Kapıyı bekleyen Dorothy Dean, Robert’tan hoşlandığı için odaya girmemize izin verdi.</p>

    <p class="normal">Dorothy ufak tefek, siyahî ve harikaydı. Büyükanne gözlükleri takar, klasik örgü kazaklar giyerdi. En iyi okullardan mezundu. Kutsal Ahdi koruyan Habeşi bir muhafız gibi arka odanın girişinde duruyordu. O onaylamadıkça kimse içeri giremezdi. Robert onun keskin dilini ve ters espri anlayışını yadırgamıyordu. Ancak Dorothy ve ben, birbirimizin yoluna çıkmamaya özen gösteriyorduk.</p>

    <p class="normal">Max’s’ın Robert için önemli olduğunu biliyordum. Bana çalışmalarımda öylesine destek oluyordu ki, bu gece ayinlerini ondan esirgeyemezdim.</p>

    <p class="normal">Mickey Ruskin, kahve ve Coca Cola’dan başka bir şey ısmarlamadan saatlerce oturmamıza izin veriyordu. Bazı geceler tamamen ölüydü. Bitkin bir halde eve yürürdük ve Robert bir daha asla oraya gitmeyeceğini söylerdi. Bazı geceler de zavallı bir hareketlilikle geçerdi. Otuzlardaki Berlin’in manik havası içinde karanlık bir kabare oynanırdı. Asabi aktrislerle öfkeli travestiler arasında saç saça baş başa kavgalar çıkardı. Sanki hepsi bir hayaletin karşısında seçmelere çıkıyor gibiydiler ve o hayalet Andy Warhol’du. Umurunda olup olmadığını merak ederdim.</p>

    <p class="normal">Yine böyle bir gece Danny Fields yanımıza gelip bizi yuvarlak masaya davet etti. Bu ufak jest bizi müdavim adayı seviyesine taşımıştı; ki bu, Robert için çok önemli bir adımdı. Robert daveti zarifçe yanıtladı. Sadece başıyla onayladı ve beni masaya yönlendirdi. Bunun onun için ne kadar önemli olduğunu belli etmemişti. Kendi adıma, bize gösterdiği bu incelik için Danny’e hep minnettar olmuşumdur.</p>

    <p class="normal">Robert rahatlamıştı çünkü sonunda olmak istediği yerdeydi. Bana gelince; rahat olduğumu söyleyemem. Kızlar hoş ama gaddardılar; bunun sebebi büyük ihtimalle çevrede onlarla ilgilenen erkek oranının düşüklüğüydü. Bana tahammül edip Robert’ı çekici bulduklarını görebiliyordum. Robert’ın hedefi nasıl onların arasına katılmaksa, onlar da Robert’ı hedef seçmişlerdi. Erkek, kadın sanki hepsi Robert’ın peşindeydi fakat Robert’ı güdüleyen şey cinsellik değil, hırstı.</p>

    <p class="normal">Bu küçük ancak çok önemli engeli aştığı için Robert’ın neşesi yerindeydi. Fakat bana kalırsa yuvarlak masa, en iyi günlerinde bile, doğuştan lanetliydi. Andy tarafından dağıtılmış, bizim tarafımızdan toplanmış, bir sonraki sahne için yeniden dağılmaya mahkûm...</p>

    <p class="normal">Arka odada kırmızı ışıkta yıkanan herkese şöyle bir baktım. Dan Flavin, Vietnam Savaşı’nın ölü sayısına tepki olarak tasarladığı enstalasyonu hayata geçirmişti. Arka odadaki kimsenin alnında Vietnam’da ölmek yazmasa da, içlerinden pek azı neslimizin hastalıklarından sağ çıkacaktı.</p><br class="chapter" />

    <p class="resim"><img alt="" class="calibre4" src="../Images/yildiz.jpg" /></p><br class="chapter" />

    <p class="normal">Temiz çamaşırlarımızla odaya dönerken sanki “Black Sheep Boy”u söyleyen Tim Hardin’in sesini duymuştum. Robert, bir taşıma işinin ödemesi olarak eski bir pikap almış ve en sevdiğimiz albümü çalıyordu. Bana sürpriz yapmıştı. Hall Sokağı’ndan beri pikabımız olmamıştı.</p>

    <p class="normal">Şükran Günü’den hemen önceki Pazar’dı. Sonbaharın sonu olmasına rağmen güneşli, pastırma yazı benzeri bir gündü. Kirli çamaşırlarımızı topladım, üzerime eski pamuklu bir elbise, yün çoraplar ve kalın bir kazak geçirip 8. Cadde’ye doğru yürüdüm. Harry’ye yıkanacak bir şeyleri olup olmadığını sorduğumda, boksır külotlarına dokunmam düşüncesi karşısında dehşete düşmüş gibi yapıp beni başından savuşturdu. Çamaşırları bolca kolayla birlikte makineye koyduktan sonra, birkaç blok ötedeki Asia de Cuba’ya yürüyüp, bir sütlü kahve söyledim.</p>

    <p class="normal">Kıyafetlerimizi katladım. Bizim şarkımız dediğimiz parça çalmaya başladı: “How Can You Hang On to a Dream?” İkimiz de hayalciydik; fakat bir şeyler yapan Robert’tı. Parayı ben kazanıyordum, ancak amaç ve odaklanma ondaydı. Kendisi için olduğu kadar benim için de planları vardı. Çalışmalarımızı geliştirmemizi istiyordu fakat hiç yerimiz yoktu. Duvarlarda boş yer kalmamıştı. Taslaklarını enstalasyonlara dönüştürmesine olanak yoktu. Sprey boyaları müzmin öksürüğüme hiç de iyi gelmiyordu. Bazen Chelsea’nin damına çıkardı; ancak hava artık soğuk ve rüzgârlıydı. Sonunda ikimiz için boş bir alan bulmaya karar verdi ve <span class="ideitalik">Village Voice</span>’daki ilanlara bakıp, etraftan da soruşturmaya başladı.</p>

    <p class="normal">Sonra şansı bir parça döner gibi oldu. Bir komşumuz vardı. Fransız buldog köpeğini 23. Sokak’ta bir aşağı bir yukarı gezdirip duran, kırışık paltolu, aşırı kilolu çuval gibi bir adam... Adamın ve köpeğinin yüzleri tıpatıp aynıydı. Ona Domuzadam ismini taktık. Robert adamın birkaç kapı ötemizde, Oasis Bar’ın üzerinde yaşadığını fark etti. Bir akşamüzeri köpeği sevmek için durup adamla sohbet etmeye başladı. Binasında hiç boş yer olup olmadığını sordu ve Domuzadam da ona, tüm ikinci katın kendisine ait olduğunu ve ön taraftaki odayı depo olarak kullandığını söyledi. Robert odayı kiralayıp kiralamayacağını sordu. Başta biraz gönülsüz de olsa, köpeği Robert’ı sevmişti; kabul etti. 1 Ocak’tan itibaren ayda yüz dolara odayı bize kiralamayı önerdi. 1 Ocak’a kadar da bir aylık kira karşılığı depozito ile odayı kullanmaya başlayabilirdik. Robert parayı nereden bulacağından emin değildi, ancak adamla el sıkıştı.</p>

    <p class="normal">Odayı görmeye gittik. 23. Sokak’a bakan, tavandan yere kadar uzanan geniş pencereleri vardı. YMCA ile Oasis tabelasının tepesini görebiliyorduk. Robert’ın ihtiyacı olan buydu: bizim odamızın en azından üç katı kadar alan, bol bol ışık ve halihazırda neredeyse yüz tane çivi çakılı bir duvar. “Kolyelerimizi buraya asabiliriz” dedi.</p>

    <p class="normal">“Biz mi?”</p>

    <p class="normal">“Tabii ki,” dedi. “Sen de burada çalışabilirsin. Burası bizim alanımız olur. Tekrar çizmeye başlayabilirsin.”</p>

    <p class="normal">“İlk çizimim Domuzadam olacak” dedim. “Ona çok şey borçluyuz. Ve para meselesini de dert etme. Buluruz.”</p>

    <p class="normal">Çok geçmeden neredeyse yok pahasına yirmi altı ciltlik bir Henry James koleksiyonu buldum. Mükemmel durumdaydı. Scribner’da bu koleksiyonu isteyecek bir müşteri vardı. Cilt muhafazaları hâlâ duruyordu, iç resimler gayet iyi durumdaydı ve sayfalarda hiç lekelenme yoktu. Yüz dolardan fazla para kaldırmıştım. Beş adet yirmi dolarlık banknotu bir çorabın içine sıkıştırıp, üzerine kurdele bağlayarak Robert’a verdim. Açtı ve “Bunu nasıl yaptığını bilmiyorum” dedi.</p>

    <p class="normal">Robert parayı Domuzadam’a verdi ve odanın ön tarafını temizlemeye girişti. Zor bir işti. İşten sonra uğradığımda, Robert’ı dizlerine kadar Domuzadam’ın ne olduğu belli olmayan çerçöpünün içine batmış bir halde bulurdum. Tozlu flüoresan tüpleri, rulolarca yalıtım malzemeleri, raflar dolusu tarihi geçmiş konserveler, temizleyici sıvılar ihtiva eden yarı dolu şişeler, elektrik süpürgesi torbaları, eğilmiş jaluziler, içinden on yıllık vergi formları taşan küflü kutular ve kırmızı beyaz şeritlerle bağlı lekeli <span class="ideitalik">National Geographic</span> dergilerinden oluşan yığınlar. Bilekliklerde kullanmak üzere şeritleri kesip almıştım.</p>

    <p class="normal">Robert odayı temizledi, ovdu ve boyadı. Otelden ödünç kovalar almıştık, onları suyla doldurup odaya taşıdık. İşimiz bittiğinde sessizce durup, burada neler yapabileceğimizi hayal ettik. Hiç bu kadar ışığımız olmamıştı. Robert büyük pencerelerin yarısını siyaha boyadıktan sonra bile içerisi ışıkla doluyordu. Bir şilte, çalışma masaları ve iskemleler aradık. Odamızdaki ocağın üzerinde okaliptüsle birlikte kaynattığım sularla yerleri sildim.</p>

    <p class="normal">Robert’ın Chelsea’den getirdiği ilk şey, portföylerimizdi.</p>

    <p class="normal">Max’s’te işler düzeliyordu. Yargılayıcı tavrımı terk edip, kendimi akışa bırakmıştım. Gerçek anlamda uyum sağlayamamama rağmen, nasıl olduysa kabul gördüm. Yaklaşan Noel’le birlikte ortama melankoli hakimdi. Sanki herkes, gidecek başka yerleri olmadığını anımsamıştı.</p>

    <p class="normal">Travestilerin sözde mekânı sayılan Max’s’te bile, Wayne County, Holly Woodlawn, Candy Darling ve Jackie Curtis, travesti diye öyle kolayca kategorize edilemezlerdi<sup class="calibre5"><a href="../Text/ColukCocuk-PattiSmith_split_065.html#footnote-100-31" id="footnote-100-31-backlink">[31]</a></sup>. Onlar aktris, performans sanatçısı ve komedyendiler. Wayne nüktedandı, Candy güzeldi ve Holly de dramatikti; fakat ben paramı Jackie Curtis’e koydum. Bence en büyük potansiyel ondaydı. Bir sohbeti, sırf Bette Davis’in öldürücü cümlelerinden birini söyleyebilmek için, uygun şekilde yönlendirebilirdi. Ve en basit bir ev kıyafetini bile üzerinde taşımayı biliyordu. Tüm o makyajıyla, otuzlardan bir yıldızın yetmişler versiyonu gibi görünüyordu. Gözkapaklarında sim, saçlarında sim, yüz pudrasında sim... Simden nefret ediyordum ve Jackie’yle oturmak, eve döndüğümde her yerimin parıldaması anlamına geliyordu.</p>

    <p class="normal">Noel tatilinden hemen önce Jackie perişan görünüyordu. Ona bir kartopu ısmarladım; bu imrenilen, pahalı bir keyifti. Üzeri hindistan cevizi kaplı, içi dondurmalı, top şeklinde çikolatalı kek. Öylece oturup tatlısını yerken kocaman simli gözyaşları eriyen dondurmanın içine düşüyordu. Candy Darling yanına ilişip cilalı tırnağını tatlıya batırırken, teskin edici sesiyle onu biraz olsun rahatlattı.</p>

    <p class="normal">Aktrislerin yaşadığına inandıkları hayatı sürdürmek isteyen Jackie ve Candy’nin özellikle iç burucu bir tarafları vardı. İkisi de bazı yönlerden <span class="ideitalik">Of Human Bondage</span> (Hayat Hüzünleri)’nin<sup class="calibre5"><a href="../Text/ColukCocuk-PattiSmith_split_066.html#footnote-100-32" id="footnote-100-32-backlink">[32]</a></sup> okuma yazma bilmeyen garsonu Mildred Rogers’a benziyordu. Candy, Kim Novak’ı andırıyordu; Jackie ise üretkendi. Her ikisi de, zamanlarının çok önünde olmalarına rağmen bunu görecek kadar uzun yaşayamadılar.</p>

    <p class="normal">Andy Warhol’un diyeceği gibi, “Sınırları olmayan öncüler.”</p>

    <p class="normal">Noel gecesi kar yağdı. Beyaz billboardu görmek için Times Meydanı’na yürüdük; <span class="ideitalik">“SAVAŞ BİTTİ! Eğer siz isterseniz biter... John ve Yoko’dan mutlu Noeller”</span> yazıyordu. Billboard, gece boyu açık lokantalar Child’s ve Benedict’s’in arasında, Robert’ın erkek dergilerini aldığı kitapçı tezgâhının tepesindeydi.</p>

    <p class="normal">Başımızı kaldırdığımızda gördüğümüz New York manzarasının saf insancıllığı bizi etkilemişti. Robert elimi tuttu ve kar etrafımızda yalpalayarak dönerken onun yüzüne baktım. Gözlerini kıstı ve başıyla onayladı; sanatçıların 42. Sokak’ı kullanış şeklinden etkilenmişti. Önemli olan, bana göre mesajdı; Robert’a göre, mesajın iletildiği ortamdı.</p>

    <p class="normal">Taze bir ilhamla yeni yerimize bakmak üzere 23. Sokak’a geri yürüdük. Kolyeler kancalara asılıydı ve Robert çizimlerimizden bazılarını duvara asmıştı. Pencerenin başında durup Oasis’in flüoresan tabelasının eğri büğrü palmiyesinin ötesinde dökülen karlara baktık. “Bak,” dedi Robert, “çölde kar yağıyor.” Howard Hawks’ın <span class="ideitalik">Scarface</span> filmindeki Paul Muni ve kız arkadaşının pencereden “Dünya Senindir” yazan neonlu ışıklara baktığı sahne aklıma geldi. Robert elimi sıktı.</p>

    <p class="normal">Altmışların sonu geliyordu. Robert’la doğum günlerimizi kutladık. Robert yirmi üç oldu. Sonra da ben yirmi üç oldum. Mükemmel asal sayı. Robert, Meryem Ana resmiyle bana bir kravat askısı yaptı. Ben de ona, deri bir şeride dizili gümüş kafatasları verdim. Kafataslarını taktı. Ben de bir kravat taktım. Yetmişler için hazırdık.</p>

    <p class="normal">“Bu, bizim zamanımız olacak” dedi.</p><br class="chapter" />
    <br class="chapter" />

    <p class="resim"><img alt="" class="calibre2" src="../Images/03.jpg" /></p><br class="chapter" />
    <br class="chapter" />

    <p class="normal">Viva, Garbo tarzında yaklaşılmaz bir edayla lobiye girdi. Bay Bard’ı korkutmak istiyordu, çünkü geciktirdiği kira ödemeleri hakkında bir şey duymak istemiyordu. Film yapımcısı Shirley Clarke ve fotoğrafçı Diane Arbus ayrı ayrı içeri girdiler; her ikisi de telaşla göreve koşar gibiydi. Elinden düşmeyen fotoğraf makinesi ve gülümsemesiyle Jonas Mekas, Chelsea’deki yaşamın belirsiz köşelerini çekiyordu. Ben de elimde Amerikan Yerlileri Müzesi’nden yok pahasına satın aldığım doldurulmuş bir siyah kargayla öylece dikiliyordum. Sanırım ondan kurtulmak istiyorlardı. Kargaya, <span class="ideitalik">Locus Solus</span>’un yazarı Raymond Roussel’dan esinlenerek Raymond ismini koymaya karar vermiştim. Bu lobinin nasıl büyülü bir geçit olduğunu düşünürken, ağır cam kapı sanki rüzgârla savrulmuşçasına açıldı ve içeri siyah, kızıl pelerinli tanıdık biri girdi. Bu kişi Salvador Dalí’ydi. Sinirli şekilde etrafına bakındı, sonra kargamı görüp gülümsedi. Zarif ve kemikli elini başımın üstüne koyup: “Sen tıpkı bir karga, gotik bir karga gibisin.”</p>

    <p class="normal">“İşte,” dedim Raymond’a, “Chelsea’de sıradan bir gün.”</p>

    <p class="normal">Ocak ayının ortasında Johnny Winter’ın<sup class="calibre5"><a href="../Text/ColukCocuk-PattiSmith_split_067.html#footnote-100-33" id="footnote-100-33-backlink">[33]</a></sup> menajerliğini yapan Steve Paul’le tanıştık. Steve, altmışlarda New York’a en muhteşem rock kulüplerinden biri olan The Scene’i kazandıran karizmatik bir girişimciydi. Times Meydanı civarında bir arka sokakta yer alan mekân, kente gelen müzisyenlerin buluşma noktası ve geç saat açık sahne partilerinin değişmez adresi olmuştu. Mavi kadifeler giyen ve yüzünde daima şaşkın bir ifade taşıyan Steve, biraz Oscar Wilde, biraz da Cheshire Kedisi’ni andırıyordu. Johnny için bir albüm kontratı peşindeydi ve onu Chelsea’deki süit odalardan birine yerleştirmişti.</p>

    <p class="normal">Bir akşam hep birlikte El Quixote’deydik. Johnny ile geçirdiğimiz kısa süre boyunca, sanata karşı hissettiği içgüdüsel takdir duygusu ve zekâsı dikkatimi çekmişti. Konuşurken hiçbir şey saklamıyordu ve iyi anlamda garipti. Fillmore East’te onu izlemeye davet edildik; seyircisiyle iletişiminde onun kadar kendinden emin birini hayatımda görmemiştim. Korkusuzdu, neşeli ve cüretkârdı; beyaz bir tülbent gibi saçlarını savurarak sahnede geziniyor, bir Mevlevi dervişi gibi dönüyordu. Gitar çalan elleri akışkan ve hızlıydı; hafif şehla gözleri ve şakacı şeytani gülümsemesiyle, kalabalığı kendinden geçirirdi.</p>

    <p class="normal">Dağsıçanı Günü’nde<sup class="calibre5"><a href="../Text/ColukCocuk-PattiSmith_split_068.html#footnote-100-34" id="footnote-100-34-backlink">[34]</a></sup>, Johnny’nin Columbia Records ile anlaşmasını kutlamak üzere otelde düzenlenen küçük bir partiye katıldık. Akşamın büyük bölümünü, Johnny ve Steve Paul ile konuşarak geçirdik. Johnny, Robert’ın kolyelerini övdü ve bir tanesini satın almak istedi. Robert’ın ona siyah renkte ağ bir pelerin tasarlamasından da bahsettiler.</p>

    <p class="normal">Orada otururken, fiziksel anlamda kendimi garip hissettiğimi fark ettim; sanki kilden yapılmıştım, sanki yoğurulabilirdim... Hiç kimse bende bir değişiklik olduğunun farkında değildi. Johnny’nin saçları, iki uzun beyaz kulak gibi sarkıyordu. Mavi kadifeleri içindeki Steve Paul, yastıklardan oluşan bir tepeye dayanmış, ağır çekimde esrarlı sigaraları ardı ardına yakarken, gergin bir biçimde odaya girip çıkan Matthew’la tam bir tezat oluşturuyordu. Kendimi öylesine dengesiz hissettim ki oradan kaçtım ve kendimi onuncu kattaki ortak banyoya kilitledim.</p>

    <p class="normal">Bana ne olduğundan emin değildim. Tecrübem <span class="ideitalik">Alis Harikalar Diyarında</span>’ki “ye beni, iç beni” sahnesine benziyordu. Alis’in sanrılı sınavlarına gösterdiği ölçülü ve meraklı yaklaşımı hatırlamayı denedim. Birinin bana bir çeşit halisülojen verdiğini düşündüm. Daha önce hiçbir tür uyuşturucu kullanmamıştım ve uyuşturucu hakkındaki sınırlı bilgim, Robert’ı gözlemlemelerime ya da Gautier, Michaux ve Thomas de Quincey’in uyuşturucu ile ortaya çıkan sanrılarının betimlemelerine dayanıyordu. Ne yapacağımı bilemeyerek bir köşeye kıvrıldım. Hepsi kafamın içinde de olsa, kimsenin beni bu halde görmesini istemiyordum.</p>

    <p class="normal">Büyük ihtimalle kendi kafası da iyi olan Robert beni bulana kadar otelde her yere bakmış ve sonunda kapının dışına oturup benimle konuşarak geri dönen yolu bulmama yardımcı olmuştu.</p>

    <p class="normal">Sonunda kapının kilidini açtım. Biraz yürüdükten sonra odamızın güvenli ortamına döndük. Ertesi gün yataktan çıkmadık. Kalkınca, dramatik bir havayla, koyu renk gözlükler takıp yağmurluğumu giydim. Robert çok anlayışlıydı; benimle hiç alay etmedi, yağmurluk konusunda bile...</p>

    <p class="normal">Sonu, alışık olmadığımız kadar ateşli bir geceye dönüşen güzel bir gün geçirdik. Bunu mutlu mesut günlüğüme kaydederken, yeni yetme bir genç kız gibi yanına küçük bir de kalp eklemiştim.</p>

    <p class="normal">Sonraki aylarda hayatımızın ne hızda değiştiğini sözlere dökmek çok zor. Hiç bu kadar yakın olmamıştık ancak mutluluğumuz yakında, Robert’ın para kaygısı yüzünden gölgelenecekti.</p>

    <p class="normal">Hiç iş bulamıyordu. İki yerimizi de tutamayacağımızdan endişelenmeye başlamıştı. Sürekli galerileri turluyor, çoğu kez öfkeli ve morali bozuk bir halde geri dönüyordu. “Çalışmalara gerçekten bakmıyorlar bile” diye şikâyet ederdi. “Sonuçta hepsi beni tavlamaya çalışıyor. O insanlarla yatacağıma, çukur kazarak para kazanmayı yeğlerim.”</p>

    <p class="normal">Yarı zamanlı bir iş bulabilmek için iş bulma ajansına gitti, fakat sonuç alamadı. Arada tek tük kolye satmasına rağmen, moda işine girme serüveni oldukça ağır ilerliyordu. Robert para konusunda iyice bunalmıştı ve parayı benim kazanıyor oluşum kaygılarını artırıyordu. Kısmen mali durumumuzla ilgili bu endişeleri yüzünden, jigololuk işini yeniden düşünmeye başladı.</p>

    <p class="normal">Robert’ın ilk jigololuk deneyimleri daha ziyade merak ve <span class="ideitalik">Geceyarısı Kovboyu</span>’na duyduğu romantik ilgiden kaynaklanıyordu; fakat 42. Sokak’ta çalışmanın ne kadar zor olduğunu görmüştü. Doğu Yakası’nda, Bloomingdale’s yakınlarındaki, nispeten daha güvenli Joe Dallesandro bölgesine geçmeye karar verdi.</p>

    <p class="normal">Gitmemesi için ona yalvardım ancak denemeye kararlıydı. Gözyaşlarım onu durdurmadı ve ben de öylece oturup, geceye hazırlanışını izledim. Heyecandan kıpkırmızı bir halde bir köşede dikilişini, para kazanmak için vücudunu bir yabancıya teklif edişini hayal ettim.</p>

    <p class="normal">“Lütfen dikkatli ol” diyebildim sadece.</p>

    <p class="normal">“Kaygılanma. Seni seviyorum. Bana şans dile.”</p>

    <p class="normal">Gençlerin kalbini gençlerden daha iyi kim bilebilir?</p><br class="chapter" />

    <p class="resim"><img alt="" class="calibre4" src="../Images/yildiz.jpg" /></p><br class="chapter" />

    <p class="normal">Uyandığımda gitmişti. Masanın üzerine benim için bir not bırakmıştı. “Uyuyamadım,” yazıyordu. “Beni bekle.” Yataktan kalktım; heyecan içinde odaya döndüğü sırada kız kardeşime mektup yazıyordum. Bana bir şey göstermesi gerektiğini söyledi. Çabucak giyindim ve onu çalışma alanımıza kadar takip ettim. Merdivenlerden koşarak çıktık.</p>

    <p class="normal">İçeri girdiğimizde etrafı hızlıca taradım. Enerjisi havayi titretiyor gibiydi. Aynalar, ampuller ve zincir parçaları uzun, siyah bir muşamba üzerine saçılmıştı. Yeni bir enstalasyona başlamıştı fakat dikkatimi çeken kolyelerin asılı olduğu duvara yaslanmış yeni bir çalışmaydı. Resim yapmaya ilgisi kaybettiğinde tuvalleri kasnaklara germeyi bırakmış ancak kasnaklardan birini saklamıştı. Erkek dergilerinden kestikleriyle üzerini kaplamıştı. Genç adamların yüzleri ve vücutları çerçeveyi tamamen sarmıştı. Robert neredeyse titriyordu.</p>

    <p class="normal">“İyi, değil mi?”</p>

    <p class="normal">“Evet,” dedim. “Dâhiyane.”</p>

    <p class="normal">Nispeten basit bir parça olmasına rağmen, derin bir kudreti var gibiydi. Abartısız, mükemmel bir şeydi.</p>

    <p class="normal">Yerler kâğıt parçalarıyla doluydu. Oda tutkal ve vernik kokuyordu. Robert çerçeveyi duvara astı, bir sigara yaktı ve sessizce eserine baktık.</p>

    <p class="normal">Çocukların canlı ve hareketsiz nesneler arasındaki farkı algılayamadıklarını söylerler. Ben algılayabildiklerine inanıyorum. Çocuk oyuncak bebeğine ya da kurşun askerine büyülü bir nefesle can verir. Robert da nesnelere, gerek sanat gerekse hayatın kendisi adına, yaratıcı dürtüsünü, kutsal cinsel gücünü veriyordu. Bir anahtarlığı, mutfak bıçağını ya da basit bir tahta çerçeveyi sanat eserine çeviriyordu. Çalışmayı ve ortaya çıkardığı şeyleri seviyordu. Bir keresinde bir çizimi, bir çift binici çizmesi almak için vermişti; son derece mantıksız fakat ruhani güzelliğe sahip bir hareket. Onları tamir edip, pahalı bir tazıyı tımarlayan köpek bakıcısı hassasiyetiyle cilaladı.</p>

    <p class="normal">Ayakkabı düşkünlüğü bir akşam Max’s’ten dönerken zirveye çıktı. 7. Cadde’nin köşesinden dönünce kaldırımın üzerinde parlayan bir çift timsah derisi ayakkabıya rastgeldik. Robert onları yerden alıp göğsüne bastırdı; hazine bulmuştu. Ayakkabılar ipek bağcıklı, koyu kahverengiydiler ve hiç giyilmemiş gibi görünüyorlardı. İnce parmak uçlarına bir parça peçete sıkıştırıldığında ayağına oluyor, fakat tulum ve boğazlı kazağının altına da pek uymuyordu. Robert boğazlı kazağını ağ bir tişörtle değiştirip kemerine büyükçe bir tomar anahtar ekledi ve çoraplarını da attı. Böylece bir Max’s akşamına daha hazırdı. Taksi için parası olmasa da, ayakları şahane olacaktı.</p>

    <p class="normal">Aramızda taktığımız ismiyle ayakkabı gecesi Robert için doğru yolda olduğumuza dair bir işaretti; birbirini kesen pek çok yol olsa da...</p><br class="chapter" />
    <br class="chapter" />

    <p class="normal">Gregory Corso bir odaya girer girmez kargaşa çıkartırdı; ancak ona kızamazdınız, çünkü aynı zamanda akıllara durgunluk verecek derecede güzellik yaratma potansiyeline de sahipti.</p>

    <p class="normal">Beni Gregory’le tanıştıran herhalde Peggy’ydi; ikisi çok yakındı. Onu çok beğeniyordum; şöyle diyelim, bence zamanımızın en büyük şairlerinden biriydi. <span class="ideitalik">The Happy Birthday of Death</span>’in yıpranmış bir nüshası yatağımın başucunda adeta yaşardı. Gregory, beat şairlerinin en genciydi. Yakıcı bir yakışıklılığa ve John Garfield tarzı bir racona sahipti. Kendini pek ciddiye almazdı, fakat şiiri söz konusu olduğunda son derece ciddiydi.</p>

    <p class="normal">Gregory, Keats ve Shelley’i çok severdi. Sık sık üzerinde düşük pantolonuyla lobiye dalar, dokunaklı bir tonda onların dizelerinden okurdu. Hiçbir şiirimin sonunu getiremediğimden yakındığımda, Paul Valéry’den alıntı yaptı: “Şairler şiirleri bitirmez, onları terk ederler.” Sonra da, “Endişelenme, halledersin çocuk” diye ekledi.</p>

    <p class="normal">“Nereden biliyorsun” diye sorardım.</p>

    <p class="normal">“Biliyorum işte” diye yanıtlardı.</p>

    <p class="normal">Gregory beni, Doğu 10. Sokak’taki tarihi kilisede düzenlenen şairler kolektifi St. Mark Şiir Projesi’ne götürdü. Şairleri dinlerken Gregory onları sıkıştırır, çığırtılarıyla sıradan olanların üzerine giderdi: <span class="ideitalik">Boktan! Boktan! Kanı yok bunların! Git kan nakli yaptır!</span></p>

    <p class="normal">Tepkisini izlerken, eğer bir gün şiirlerimi okursam asla sıkıcı olmamam gerektiğine dair not düştüm.</p>

    <p class="normal">Gregory bana okuma listeleri hazırladı, almam gereken en iyi sözlüğün hangisi olduğunu söyledi. Beni cesaretlendirip bana meydan okudu. Gregory Corso, Allen Ginsberg ve William Burroughs; hepsi de, yeni üniversitem Chelsea Otel’in lobisinden geçerken bana hocalık etti.</p><br class="chapter" />

    <p class="resim"><img alt="" class="calibre4" src="../Images/yildiz.jpg" /></p><br class="chapter" />

    <p class="normal">“Çoban çocuklara benzemekten sıkıldım” dedi Robert, aynada saçlarına bakarken. “Ellilerin rock yıldızları gibi kesebilir misin?” Onun dağınık buklelerine tutkun olduğum halde kocaman makasımı elime aldım ve rockabilly’leri düşünerek saçlarını kesmeye başladım. Ben hüzünle yerden bir bukle alıp bir kitabın arasında koyarken, Robert yeni imajından etkilenmiş, aynanın önünde kendini inceliyordu.</p>

    <p class="normal">Şubat ayında Robert, <span class="ideitalik">Trash</span>’in ilk görüntülerini izletmek için beni Fabrika’ya götürdü. Fabrika’ya ilk kez davet ediliyordu ve oldukça heyecanlıydı. Filmden pek etkilenmemiştim; belki benim için yeterince Fransız değildi. Robert, Warhol grubunun arasında rahatça dolanıyordu; gerçi yeni Fabrika’nın soğuk ortamına şaşırmış ve Andy’nin bizzat ortalarda görünmemesinden dolayı da hayal kırıklığına uğramıştı. Bruce Rudow’u görünce rahatladım. Beni, filmde Holly Woodlawn’ın kız kardeşini oynayan arkadaşı Diane Podlewski’yle tanıştırdı. Kocaman Afro saçları ve Fas tarzı kıyafetiyle, sevimli bir güneyli kızdı. Onu Diane Arbus’un Chelsea’de çektiği, kızdan çok bir oğlana benzediği fotoğrafından anımsamıştım.</p>

    <p class="normal">Ayrılmak için asansöre bindiğimiz sırada Fabrika’yı yöneten Fred Hughes aşağılayıcı bir tonda bana seslendi. “<span class="ideitalik">Ooooo</span>, saçların feci şekilde Joan Baez olmuş. Sen bir folk şarkıcısı mısın?” Joan Baez’i sevmeme rağmen, nedendir bilmiyorum, bu sözler canımı sıkmıştı.</p>

    <p class="normal">Robert elimi tuttu. “Boş ver onu” dedi.</p>

    <p class="normal">Kendimi kara bir mizahın içinde buldum. Geceleri insanın aklına rahatsız edici düşünceler takılır ya, ben de Fred Hughes’ün sözlerine takılmıştım. Cehenneme kadar yolu var, diye düşündüm. Baştan savıldığım için kızgındım.</p>

    <p class="normal">Lavabonun üzerindeki aynada kendime baktım. Genç kızlığımdan bu yana saçlarımı hiç farklı kesmemiştim. Yere oturup birkaç rock dergisi açtım. Onları genellikle Bob Dylan’ın yeni resimleri için alırdım ancak bu kez aradığım Bob değildi. Keith Richards’ın bulabildiğim tüm resimlerini kestim. Resimleri bir süre inceledikten sonra makası aldım ve kendimi folk döneminden kesip çıkardım. Koridordaki banyoda saçlarımı yıkadım ve sallayarak kuruladım. Özgürleştirici bir deneyimdi.</p>

    <p class="normal">Robert eve geldiğinde şaşırmıştı ama hoşuna gitti. “İçine ne girdi senin?” diye sordu. Sadece omuz silktim. Fakat Max’s’e gittiğimizde yeni saç kesimim ortalığı karıştırdı. Üzerine bu kadar düşmelerine inanamıyordum. Aynı kişi olmama rağmen sosyal statüm aniden yükselmişti. Keith Richards saçlarım sohbetlerin baş konusuydu. Aklıma liseden tanıdığım kızlar geldi. Şarkıcı olmayı hayal eder, ancak sonunda kuaför olurlardı. Bense iki mesleği de tercih etmememe rağmen gelecek haftalar içinde birçok insanın saçını kesip La MaMa’da şarkı söylüyor olacaktım.</p>

    <p class="normal">Max’s’te birisi bana androjen olup olmadığımı sordu. Ben de ona bunun ne anlama geldiğini sordum. “Bilirsin işte, Mick Jagger gibi.” İyi bir şey olmalıydı. Aynı anda hem çirkin hem de güzel olmak gibi bir şeydir, diye düşündüm. Her ne anlama geliyorsa, bir saç kesimi sayesinde mucizevî bir şekilde bir gecede androjen oluvermiştim.</p>

    <p class="normal">Aniden fırsatlar belirmeye başladı. Jackie Curtis, oyunu <span class="ideitalik">Femme Fatale</span>’de rol almamı istedi. Penny Arcade’in karşısında oynayan bir oğlanın yerine geçip, <span class="ideitalik">Kıza sahip olabilir ya da kızı terk edebilir / Ve kızı aldı ve sonra da terk etti</span> gibi replikleri söylemek, benim için sorun olmazdı.</p>

    <p class="normal">La MaMa ilk deneysel tiyatrolardan biriydi. Broadway dışıydı; pek çok şeyin de dışındaydı. Üniversitede birkaç oyunda oynamıştım. Mesela Euripides’in <span class="ideitalik">Hippolytus</span>’unda Phaedra ve <span class="ideitalik">The Boyfriend</span> oyununda Madame Dubonnet olmuştum. Performans kısmını sevsem de, ezberden ve sahneye çıkmadan önce yüzüme sürdükleri ağır makyajdan hiç hoşlanmıyordum. Avangardı pek anlamıyordum, fakat yine de Jackie ve ekibiyle çalışmanın eğlenceli olabileceğini düşündüm. Jackie bu rolü beni denemeye tabi tutmadan vermişti; böylece tam olarak neyin içine girdiğimi bilemedim.</p><br class="chapter" />

    <p class="resim"><img alt="" class="calibre4" src="../Images/yildiz.jpg" /></p><br class="chapter" />

    <p class="normal">Lobide oturmuş, Robert’ı beklediğimi belli etmemeye uğraşıyordum. Jigololuk dünyasının labirentlerinde kaybolmasından endişeleniyordum. Konsantrasyonumu kaybetmiş bir halde, her zamanki yerimde oturmuş, Brian Jones için yazdığım şiirlerimin bulunduğu turuncu defterime gömülmüştüm. <span class="ideitalik">Song of the South</span> (Güneyin Şarkısı) kıyafetimi giymiştim; hasır şapkam, Brer Rabbit ceketim, botlarım ve askılı pantolonum. Garip şekilde tanıdık gelen o ses tarafından bölünene kadar, aynı sözler üzerinde çalışıp duruyordum.</p>

    <p class="normal">“Ne yapıyorsun tatlım?”</p>

    <p class="normal">Başımı kaldırıp muhteşem siyah gözlüklü yabancının yüzüne baktım.</p>

    <p class="normal">“Yazıyorum.”</p>

    <p class="normal">“Sen bir şair misin?”</p>

    <p class="normal">“Belki.”</p>

    <p class="normal">Oturduğum yerde biraz doğruldum, onu tanımıyormuş gibi davransam da kelimeleri yaya yaya konuşmasını ya da gizli gülümseyişini tanımamak mümkün değildi. Karşımdakinin kim olduğunu çok iyi biliyordum. Bu Don’t Look Back (Arkana Bakma)’daki<sup class="calibre5"><a href="../Text/ColukCocuk-PattiSmith_split_069.html#footnote-100-35" id="footnote-100-35-backlink">[35]</a></sup> adamdı. Diğer adamdı. Bobby Neuwirth, arabulucu ve provokatör. Bob Dylan’ın öteki beni.</p>

    <p class="normal">Ressam, şarkıcı, söz yazarı ve risk alan biriydi. Kendi neslinin büyük dehalarının ve müzisyenlerinin güvendiği bir sırdaşıydı; ki o nesil, benimkinden hemen önceki nesildi.</p>

    <p class="normal">Ne kadar etkilendiğimi göstermemek için ayağa kalktım, başımı salladım ve hoşçakal bile demeden kapıya doğru ilerledim. Arkamdan seslendi.</p>

    <p class="normal">“Hey, böyle yürümeyi nereden öğrendin?”</p>

    <p class="normal">Döndüm. “<span class="ideitalik">Don’t Look Back</span>’ten.”</p>

    <p class="normal">Sadece güldü ve bir tekila atmak için El Quixote’de ona katılmamı teklif etti. Pek içki içmezdim fakat sıkı görünmek için limon ve tuz kullanmadan bir tek tekilayı devirdim. Konuşması kolay biriydi; Hank Williams’dan soyut ekspresyonizme kadar pek çok konu üzerine konuştuk. Benden hoşlanmış gibiydi. Defterimi alıp okumaya başladı. Herhalde bir potansiyel gördü ki, “Hiç şarkı yazmayı düşündün mü?” diye sordu. Nasıl yanıtlayacağımdan emin değildim.</p>

    <p class="normal">“Seni bir sonraki görüşümde bir şarkı yazmış olmanı istiyorum” dedi, bardan çıkarken.</p>

    <p class="normal">Başka bir şey söylemedi. O giderken ona bir şarkı yazacağıma dair kendime söz verdim. Matthew için şarkı sözleri yazmaya çalışmıştım, Harry için de birkaç Apalaş tarzı şarkı sözü uydurmuştum fakat bu konu üzerine fazla kafa yormamıştım. Şimdi gerçek bir ödevim ve karşımda bu ödevi yerine getirmeye değer biri vardı.</p>

    <p class="normal">Robert eve geç geldi. Yabancı bir adamla içki içtiğim için biraz bozuk ve öfkeliydi. Fakat ertesi sabah Bob Neuwirth gibi birinin çalışmalarımla ilgilenmesinin ilham verici olduğunu kabul etti. “Belki seni şarkı söylemeye ikna edecek kişi o olur,” dedi, “ama şarkı söylemeni ilk isteyenin kim olduğunu asla unutma.”</p>

    <p class="normal">Robert sesimi hep sevmişti. Brooklyn’de otururken uyumak için şarkı söylememi isterdi; ben de ona Piaf’tan şarkılar ve Child’ın baladlarından okurdum.</p>

    <p class="normal">“Şarkı söylemek istemiyorum. Ben sadece onun için şarkı sözü yazmak istiyorum. Ben şarkıcı değil, şair olmak istiyorum.”</p>

    <p class="normal">“İkisi de olabilirsin” dedi.</p>

    <p class="normal">Robert, gün boyunca çelişkili bir ruh hali içinde gibiydi. Sevecenlikle huysuzluk arasında gidip geliyordu. İçinde bir şeylerin kaynadığını hissediyordum, ancak Robert bu konuda konuşmak istemiyordu.</p>

    <p class="normal">Sonraki günler sinir bozucu derecede sessizdi. Çok uyuyor ve uyandığında da ona şiirlerimi, özellikle de onun için yazdığım şiirleri okumamı istiyordu. Önce başına bir şeyler geldiğinden endişelendim. Uzun sessizlikleri arasında yeni birisiyle tanışmış olabileceği ihtimali üzerinde durdum.</p>

    <p class="normal">Sessizlikler işaretti. Bunu daha önce de yaşamıştık. Bu konu üzerine hiç konuşmasak da kendimi yavaş yavaş hazırlamaya başladım; birşeylerin değişeceği kesindi. Robert’la hâlâ çok yakındık ve her şeyi açıkça ortaya dökmek, ikimiz için de oldukça zordu. Durumla çelişkili bir biçimde, beni kendisine daha da yakınlaştırmak istiyordu. Belki de sondan önceki yakınlıktı bu; metresine her şeyin bittiğini söylemeden önce mücevher alan bir beyefendinin tavrı gibi...</p>

    <p class="normal">Pazar günü dolunay vardı. Robert sinirliydi ve aniden dışarı çıkması gerekti. Uzun bir süre öylece bana baktı. İyi olup olmadığını sordum. Bilmediğini söyledi. Onunla köşeye kadar yürüdüm. Sokakta durup aya baktım. Sonra, kaygılı bir halde, gidip kahve aldım. Ay kan kırmızısına döndü.</p>

    <p class="normal">Sonunda geri döndüğünde başını omzuma koyup uyuyakaldı. Onunla yüzleşmedim. Sonradan bir sınırı aştığını açıkladı. Bir adamla birlikte olmuştu ve bunu para için yapmamıştı. Bu durumu bir yere kadar kabul edebilirdim. Zırhımda hâlâ açık noktalar vardı ve şövalyem, Robert, istemeden de olsa, beni buralardan vurmuştu.</p>

    <p class="normal">Birbirimize daha çok hediye vermeye başladık. Kendi yaptığımız ya da bir rehinci dükkânının tozlu bir köşesinden bulduğumuz şeylerdi bunlar. Başka kimsenin istemediği şeyler. Örgülü saçlardan yapılma haçlar, lekeli muskalar ve kurdele ve deri parçaları üzerine yazılmış aşk haikuları. Birbirimize küçük notlar, pastalar bıraktık. Bir şeyler işte. Sanki deliği doldurabilir, tuzla buz olan duvarı tekrar inşa edebilir, başka tecrübeleri içeri davet etmek için açtığımız yaraları kapatabilirmişiz gibi.</p><br class="chapter" />
    <br class="chapter" />

    <p class="normal">Birkaç gündür Domuzadam’ı görmüyor fakat köpeğinin ağlamasını duyuyorduk. Robert polisi aradı, onlar da kapıyı kırıp açtılar. Domuzadam ölmüştü. Robert cesedi teşhis etmek için içeri girdi ve polisler Domuzadam’ı ve köpeğini alıp götürdüler. Arka taraftaki alan odamızdan iki kat daha büyüktü. Her ne kadar kendini kötü hissetse de, Robert oraya göz koymuştu.</p>

    <p class="normal">Stüdyodan atılacağımızdan emindik çünkü kira kontratımız yoktu. Robert ev sahibini görmeye gitti ve orada bulunuşumuzun öyküsünü açıkça anlattı. Ev sahibi dairenin buram buram ölüm ve köpek çişi kokmasından dolayı kiraya vermekte zorlanacağını düşünerek tüm katı bize Chelsea’de odamıza ödediğimizden otuz dolar daha düşüğe kiralamayı teklif etti. Ayrıca temizlik ve boya için iki aylık kiradan feragat etti. Domuzadam’ın tanrılarına sunmak üzere <span class="ideitalik">Bir adam gördüm, köpeğiyle birlikte yürüyordu</span> adını verdiğim bir çizim yaptım. Çizimi bitirdiğimde, Robert da Domuzadam’ın hüzünlü ayrılışıyla barışmış gibiydi.</p>

    <p class="normal">Hem Chelsea’deki odaya, hem de Oasis Bar’ın üstündeki tüm kata para yetiştiremeyeceğimiz ortadaydı. Yazarlar ve şairlerle özdeşleşen Chelsea’yi, Harry’yi ve koridordaki banyomuzu bırakmak istemiyordum. Bu konu üzerine uzun uzun konuştuk. Ben ön taraftaki daha küçük olan yeri, o ise arka tarafı alacaktı. Biriktirdiğimiz paralar ev giderlerini karşılardı. Bunun daha mantıklı ve pratik, hatta heyecanlı bir gelişme olduğunun farkındaydım. Hem ikimize yetecek kadar çalışma alanı vardı, hem de birbirimize yakın olacaktık. Fakat aynı zamanda üzüntü vericiydi, özellikle de benim için. Otelde yaşamayı çok seviyordum ve ayrıldığımızda her şeyin değişeceğini de biliyordum.</p>

    <p class="normal">“Bize ne olacak?” diye sordum.</p>

    <p class="normal">“Her zaman biz olacağız” diye cevap verdi.</p>

    <p class="normal">Robert ve ben, Allerton’dan Chelsea’ye giderken birbirimize verdiğimiz sözü unutmamıştık. Kendi yollarımıza gitmeye hazır olmadığımız belliydi. “Sadece bir kapı uzakta olacağım” dedi.</p><br class="chapter" />
    <br class="chapter" />

    <p class="normal">Her sentimizi biriktirmek zorundaydık. Bir aylık kira ve depozito için dört yüz elli dolar gerekiyordu. Robert, normalden daha sık ortadan kaybolmaya başladı. Bir yerlerden yirmişer dolar getirip duruyordu. Ben de müzik eleştirileri yazıyordum; artık yığınla bedava plak geliyordu bana. Beğendiklerim hakkında yazdıktan sonra hepsini East Village’deki Freebeing adlı bir yere götürüyordum. Plak başına bir dolar ödüyorlardı; on dolar alırsam kendimi şanslı hissediyordum. Aslında plak satmaktan kazandığım para, eleştiri yazarak kazandığımdan fazlaydı. Pek verimli sayılmazdım ve hakkında yazdığım sanatçılar, Patty Waters, Clifton Chenier ya da Albert Ayler gibi kıyıda köşede kalmış olanlardı. Eleştiriden çok, insanların gözden kaçan sanatçıların farkına varmalarını sağlamak istiyordum. Robert’la ödememiz gereken parayı biriktirdik.</p>

    <p class="normal">Toplanmaktan ve temizlik yapmaktan nefret ediyordum. Robert gönüllü olarak bu yükü üzerine aldı; molozları attı ve tıpkı Brooklyn’de yaptığı gibi yerleri ovup duvarları boyadı. Bu arada ben de, La MaMa ile Scribner arasında bölünmüş haldeydim. Geceleri provalarımdan sonra Max’s’te buluşurduk. Artık müdavimler gibi, yuvarlak masaya doğrudan yerleşecek kadar kendimize güveniyorduk.</p>

    <p class="normal"><span class="ideitalik">Femme Fatale</span>, Kent State öğrencilerinin öldürüldüğü gün olan 4 Mayıs’ta ön izlemeye çıktı. Max’s’te genelde hiç kimse Fabrika’nın politikası dışında siyaset konuşmazdı. Hükümetin çürümüşlüğü ve Vietnam Savaşı’nın haksızlığı konularında fikir birliği görülürdü ancak Kent State’in acısı, oyunun üzerine karanlık bir örtü gibi çökmüştü. İyi bir gece olmadı.</p>

    <p class="normal">Oyun resmi olarak açıldığında işler daha iyiye gitti. Robert her gösteriye geldi, sık sık yeni arkadaşlarını da yanında getirdi. Aralarında Tinkerbelle adında bir kız da vardı. 23. Sokak’ta, London Terrace apartmanlarında oturuyordu ve bir Fabrika kızıydı. Robert onun sevimli nüktedanlıklarına bayılıyordu ancak afacan görüntüsünün altında, zehir gibi bir dil yatıyordu. Kızın tüm iğnelemelerine ağırbaşlılıkla katlandım, çünkü o kızın Robert’in Matthew’u olduğunu anlamıştım.</p>

    <p class="normal">Bizi David Croland’le tanıştıran Tinkerbelle oldu. Fiziksel açıdan David, Robert’ın dengiydi. Uzun boylu ve inceydi, koyu renk kıvırcık saçları, soluk bir teni ve derin bakan kahverengi gözleri vardı. İyi bir aileden geliyordu. Pratt’ta tasarım okumuştu. 1965 yılında Andy Warhol ve Susan Bottomly onu sokakta görmüşler ve çekecekleri filmlerde rol alması için işe almışlardı. International Velvet olarak da bilinen Susan, Edie Sedgwick’ten sonra yeni Süperstar olarak yetişiyordu. David, Susan’la kısa ve yoğun bir ilişki yaşadı ve Susan’ın onu terk etmesinin ardından 1969’da Londra’ya kaçıp, kendisini sinema, moda ve rock’n roll’dan oluşan bir dünyanın içinde buldu.</p>

    <p class="normal">İskoç yönetmen Donald Cammel, David’i kanatları altına aldı. Cammel, Londra sahnesinin tam merkezinde bulunuyordu; o ve Nicholas Roeg, <span class="ideitalik">Performance</span> adlı film için Mick Jagger’la işbirliği yapmışlardı. Boys Inc.’te top model olan David, kendine güvenen, gözü kolay korkmayan biriydi. Sadece güzelliğini kullanmakla eleştirildiğinde karşılığı sert olmuştu: “Güzelliğimi kullanmıyorum. Benim güzelliğimi başka insanlar kullanıyor.”</p>

    <p class="normal">David Londra’dan Paris’e geçti ve Mayıs’ın ilk günlerinde New York’a döndü. London Terrace’ta Tinkerbelle’le kalıyordu ve Tinkerbelle de bizi David’le tanıştırmaya can atıyordu. David hoş biriydi ve bir çift olarak bize saygı duydu. Çalışma alanımızı ziyaret etti, buranın sanat fabrikamız olduğunu söyledi ve çalışmalarımızı incelerken samimi bir hayranlık gösterdi.</p>

    <p class="normal">David yaşamımıza girince hayat sanki daha bir kolaylaştı. Robert onun dostluğunu seviyordu ve David’in çalışmalarını takdir etmesinden de hoşlanıyordu. Ona ilk önemli işini bulan David’di. <span class="ideitalik">Esquire</span> için iki tam sayfa büyüklüğünde, gözleri sprey boyayla boyalı Zelda ve Scott Fitzgerald... Robert üç yüz dolar aldı; şimdiye kadar tek seferde aldığı en büyük paraydı bu.</p>

    <p class="normal">David’in iç döşemesi kırmızı, beyaz bir Corvair otomobili vardı ve bizi Central Park çevresinde tur atmaya götürürdü. Taksi yolculuklarını ya da bizi New Jersey’deki otobüs durağından alan babamı saymazsak, ilk kez arabaya biniyorduk. David zengin değildi fakat durumu Robert’tan daha iyiydi ve ihtiyatlı bir biçimde de olsa, cömertti. Robert’ı yemeğe çıkarır ve hesabı öderdi. Robert da karşılığında ona kolyeler ve küçük çizimler hediye ederdi. Onların arasındaki mükemmel, doğal bir çekimdi. David, Robert’ı dünyasına soktu ve Robert da bu çevreyi çabucak kucakladı.</p>

    <p class="normal">Giderek birlikte daha çok zaman geçirmeye başladılar. Robert’ın ava giden bir beyefendi gibi dışarı çıkmak için hazırlanışını izlerdim. Titizlenişini... Renkli mendili katlayıp arka cebine koyuşunu. Bilekliğini, yeleğini... Bir de saçlarını uzun uzun, yavaşça tarayışını. Saçlarını biraz dağınık sevdiğimi bilirdi; buklelerini benim için yatıştırmıyordu.</p>

    <p class="normal">Robert sosyal anlamda bir çiçek gibi açıyordu. Fabrika civarında dolanan insanlarla tanışıyordu. Şair Gerard Malanga’yla arkadaş oldu. Gerard, elinde bir kırbaçla Velvet Underground’la dans ediyordu. Robert’a, Zevk Sandığı gibi seks malzemeleri satan dükkânları göstermişti. Ayrıca onu şehirdeki en sofistike edebiyat salonlarından birine davet etti. Robert, Charles Henri Ford’un Dakota’daki dairesinde yapılacak toplantıya gelmem için ısrar etti. Ford, Amerika’ya Sürrealizmi tanıtan çok etkili <span class="ideitalik">View</span> dergisinin editörüydü.</p>

    <p class="normal">Pazar yemeği için bir akrabamın evindeymişim gibi hissediyordum. Çeşitli şairler sonu gelmez şiirler okurken, Ford’un içten içe gençlik yıllarına dönüp Gertrude Stein’ın himayesi altında, Breton, Man Ray ve Djuna Barnes gibi isimlerin katıldığı salonda olmayı arzulayıp arzulamadığını merak ettim.</p>

    <p class="normal">Bir ara Robert’ın kulağına eğilip, “Gözlerin inanılmaz derecede mavi” dedi. Robert’ın gözlerinin herkesin bildiği üzere yeşil olduğu düşünülünce, bunu son derece komik bulmuştum.</p>

    <p class="normal">Robert’ın buna benzer sosyal ortamlara gösterdiği uyum, beni şaşırtmaya devam ediyordu. İlk tanıştığımızda çok utangaçtı ve şimdi onun, Max’s’in, Chelsea’nin ve Fabrika’nın meydan okuyucu sularında yüzerken, yavaş yavaş kendini buluşuna tanıklık ediyordum.</p><br class="chapter" />

    <p class="resim"><img alt="" class="calibre4" src="../Images/yildiz.jpg" /></p><br class="chapter" />

    <p class="normal">Chelsea günlerimiz sona eriyordu. Otelden sadece birkaç kapı ileride olacak olsak da, her şeyin değişeceğini biliyordum. Daha çok çalışacak, ancak hem birbirimizden, hem de Dylan Thomas’ın odasından uzaklaşacaktık. Chelsea lobisindeki yerimi bir başkası alacaktı.</p>

    <p class="normal">Chelsea’de yaptığım son işlerden biri, Harry’nin doğum günü hediyesini bitirmek oldu. <span class="ideitalik">Alchemical Roll Call</span>, Harry ile simya üzerine yaptığımız tartışmaları simgeleyen resimli bir şiirdi. Asansör bozuktu; 705 numaralı odaya yürüyerek çıktım. Ben çalmadan Harry kapıyı açtı. Mayıs’ta kayak kazağı giymişti. Elinde bir karton süt vardı. Sanki birazdan sütü gözlerine dökecekmiş gibi bir hali vardı.</p>

    <p class="normal">Hediyemi derin bir ilgiyle inceledikten sonra derhal dosyaladı. Bu hem bir onur, hem de lanet olarak okunabilirdi; zira çalışmam, onun devasa arşiv labirenti içinde sonsuza dek kaybolacaktı.</p>

    <p class="normal">Özel bir şeyler çalmaya karar verdi; yıllar önce kaydetmiş olduğu nadir bir peyote ritüeli. Bandı çalmaya çalıştı fakat teybiyle -iki makaralı Wollensak- bir sorun yaşıyordu. “Bu bant senin saçlarından bile daha karışık” dedi, sabırsızca. Bir süre gözlerini üzerime diktikten sonra çekmecelerini ve kutularını karıştırmaya daldı. Daha sonra gümüş ve fildişinden uzun solgun dişli bir tarak çıkardı. Derhal üzerine atladım. “Ona dokunma!” dedi, kaşlarını çatarak. Tek kelime etmeden iskemlesine oturdu ve ben de ayakucuna oturdum. Büyük bir sessizlik içinde saçımdaki düğümleri açmaya koyuldu. Merak ettim, acaba fırça annesine mi aitti?</p>

    <p class="normal">Daha sonra bana paramın olup olmadığını sordu. “Yok” dedim; kızmış gibi davrandı. Ancak Harry’i tanıyordum. O sadece anın ciddiyetini hafifletmek istemişti. Harry’le ne zaman güzel bir anı paylaşsanız, kendini her şeyi mahvetmek zorunda hissederdi.</p>

    <p class="normal">Mayıs’ın son günü Robert, yeni dairenin ona ait tarafında, yeni arkadaşlarıyla bir parti düzenledi. Pikabımızda Motown şarkıları çaldı ve çok mutlu görünüyordu. Yeni daire, odamızdan kat be kat genişti. Dans edecek kadar bile yerimiz vardı.</p>

    <p class="normal">Bir süre sonra orayı terk edip Chelsea’deki odamıza döndüm. Oturup ağladım ve sonra küçük lavaboda yüzümü yıkadım. İlk kez, Robert için kendimden bir şeyleri feda ettiğimi hissediyordum.</p><br class="chapter" />
    <br class="chapter" />

    <p class="normal">Yeni hayatımızın rutinlerine hemen ayak uydurduk. Tıpkı Chelsea’deki gibi, koridorumuzun satranç tahtasına benzer döşemelerinde bir kareden diğerine atladım. İlk başta küçük olan tarafta yatıyorduk; Robert kendi bölümünü halen yerleştiriyordu. Sonunda ilk kez yalnız uyuduğum gece, her şey iyi başlamıştı. Robert pikabı bana verdi ve ben de Piaf dinleyip yazdım, fakat uyuyamadığımı fark ettim. Ne olursa olsun birbirimizin kollarında uyumaya alışmıştık. Sabah saat üç sularında müslin çarşafıma sarınıp, hafifçe Robert’ın kapısını vurdum. Hemen açtı.</p>

    <p class="normal">“Patti,” dedi, “neden bu kadar geciktin?”</p>

    <p class="normal">Kayıtsız görünmeye çalışarak içeri girdim. Görünüşe göre bütün gece çalışmıştı. Yeni bir çizim ve yeni bir yapının parçalarını gördüm. Yatağının yanında resmim duruyordu.</p>

    <p class="normal">“Geleceğini biliyordum” dedi.</p>

    <p class="normal">“Kâbus gördüm, uyuyamadım. Ve bir de tuvalete gitmem gerekti.”</p>

    <p class="normal">“Chelsea’ye mi gittin?”</p>

    <p class="normal">“Hayır” dedim, “çişimi boş bir eve servis kabına yaptım.”</p>

    <p class="normal">“Patti, yapma.”</p>

    <p class="normal">Gerçekten gitmeniz gerekse bile, gece yarısında Chelsea’ye giden yol uzundu.</p>

    <p class="normal">“Hadi bakalım, China,” dedi, “gel buraya.”</p><br class="chapter" />
    <br class="chapter" />

    <p class="normal">Her şey dikkatimi dağıtıyordu, en çok da kendim. Robert bazen benim tarafıma gelip beni azarlardı. Onun düzenleyici eli olmayınca, tam bir karmaşa içinde yaşamaya başlamıştım. Daktilomu bir portakal kasasının üzerine yerleştirdim. Yerler, üzeri yarım kalmış şarkılar, Mayakovsky’nin ölümü ve Bob Dylan üzerine düşünceler karalanmış kâğıtlarla doluydu. Odamın dört bir yanına eleştiri yazılacak plaklar dağılmıştı. Duvarlar kahramanlarımla doluydu ancak çabalarım pek de kahramanca sayılmazdı. Yere oturup yazmaya çalıştım, fakat yazmak yerine saçlarımı kestim. Olacağını sandığım şeyler olmamıştı. Asla olacağını tahmin etmediğim şeylerse, bir bir gerçekleşti.</p>

    <p class="normal">Ailemi ziyaret etmek üzere eve gittim. Hayatımı ne yöne çevireceğim konusuna kafa yormam gerekiyordu. Doğru işi yapıp yapmadığımı merak ettim. Acaba hepsi geçici bir heves miydi? Kent State öğrencilerinin vurulduğu gece sahneye çıktığımda hissettiğim suçluluğun aynısını hissediyordum. Sanatçı olmak istiyordum, fakat çalışmalarımın bir fark yaratmasını da istiyordum.</p>

    <p class="normal">Ailem masanın etrafına oturdu. Babam bize Platon okudu. Annem köfteli sandviçler hazırladı. Her zaman olduğu üzere, aile masasında bir dostluk havası esiyordu. Tam ortasında Tinkerbelle’den beklenmedik bir telefon geldi. Bana damdan düşer gibi Robert ile David’in bir ilişki yaşadığını söyledi. “Şu an birlikteler” dedi, muzaffer bir edayla. Ona bu telefonun gereksiz olduğunu, zaten bildiğimi söyledim.</p>

    <p class="normal">Telefonu kapatırken olduğum yerde kalakalmıştım fakat yine de düşünmeden edemedim; Tinkerbelle’in yaptığı sadece öngördüklerimi kelimelere dökmek değil miydi? Beni niye aradığından emin değildim. Bana iyilik olsun diye yapmıyordu. O kadar yakın değildik. Amacı beni üzmek miydi, yoksa sadece bir ispiyoncu muydu? Küçük de olsa, doğruyu söylemiyor olma ihtimali de vardı. Eve dönerken otobüste Robert’a hiçbir şey söylemeyip, olanları bana kendisinin anlatmasına fırsat tanımaya karar verdim.</p>

    <p class="normal">Tıpkı Blake’i Brentano’nun tuvaletine atıp sifonu çektiği zamanki gibi telaşlı görünüyordu. 42. Sokak’a gitmiş ve ilginç, yeni bir erkek dergisi görmüş; ancak derginin fiyatı on beş dolarmış. Parası varmış fakat değeceğine emin olmak istemiş. Naylonu çıkardığı sırada dükkân sahibi onu yakalamış. Bağırmaya başlamış. Robert’tan derginin parasını istemiş. Robert da sinirlenip dergiyi adama fırlatmış ve adam Robert’ın peşine düşmüş. Dükkândan metroya kadar yol koyunca koşmuş.</p>

    <p class="normal">“Hepsi allahın cezası bir dergi için.”</p>

    <p class="normal">“İyi miydi bari?”</p>

    <p class="normal">“Bilmiyorum, iyi gibiydi ama adam hevesimi kaçırdı.”</p>

    <p class="normal">“Kendi resimlerini çekmelisin. Kesinlikle daha iyi olacaklardır.”</p>

    <p class="normal">“Bilmiyorum. Olabilir belki.”</p>

    <p class="normal">Birkaç gün sonra Sandy’nin yerindeydik. Robert Polaroid makinesini öylesine eline aldı. “Bunu ödünç alabilir miyim?” diye sordu.</p><br class="chapter" />

    <p class="resim"><img alt="" class="calibre4" src="../Images/yildiz.jpg" /></p><br class="chapter" />

    <p class="normal">Elinde Polaroid kamerayla Robert... Eylemin tabiatı, bileğinin ani hareketi... Resmi tutup aşağı doğru çektiğinde çıkan o ses... Altmış saniye sonra ne çektiğini görecek olmasının heyecanı... İşlemin hızı, Robert’ın sabrını zorlamıyordu.</p>

    <p class="normal">Önceleri makineyle oynadı. İşine yarayacağından emin değildi. Film de pahalıydı; on resim yaklaşık üç dolardı ve bu, 1971 yılında büyük bir meblağdı. Fakat fotoğraf kabininden bir adım ileri gitmişti ve fotoğraflar kapalı bir naylon torba içinde değildi.</p>

    <p class="normal">Robert’ın ilk modeli bendim. Benimle kendini rahat hissediyordu ve tekniğini geliştirmek için zamana ihtiyacı vardı. Kameranın sistemi basitti ancak seçenekler de sınırlıydı. Sayısız fotoğraf çektik. Önceleri beni dizginlemek zorunda kaldı. Bob Dylan’ın, kendini sevdiği şeylerle çevrelediği <span class="ideitalik">Bringing It All Back Home</span> albümünün kapağındaki gibi fotoğraflar çekmesini istedim. Zarlarımı, “Günahkârlar” yazılı plakamı, Kurt Weill ve <span class="ideitalik">Blonde on Blonde</span> plaklarımı alıp, Anna Magnani gibi üzerime siyah bir slip geçirdim.</p>

    <p class="normal">“Çok fazla pislik var” dedi. “Bırak da sadece senin resmini çekeyim.”</p>

    <p class="normal">“Ama ben bunları seviyorum” dedim.</p>

    <p class="normal">“Burada albüm kapağı çekmiyoruz, sanat yapıyoruz.”</p>

    <p class="normal">“Sanattan nefret ediyorum!” diye bağırdım ve tam o sırada fotoğrafı çekti.</p>

    <p class="normal">İlk erkek modeli ise kendisiydi. Kimse onu kendi resmini çektiği için sorgulayamazdı. Kontrol ondaydı. Kendine bakarak, aslında ne görmek istediğini keşfediyordu.</p>

    <p class="normal">İlk görsellerden tatmin olmuştu, fakat filmlerin maliyeti o kadar yüksekti ki, kamerayı bir kenara koymak zorunda kaldı; ancak bu ayrılık çok uzun sürmedi.</p>

    <p class="normal">Robert, yaşam alanını ve çalışmalarının sunum tarzını geliştirmek için epey zaman harcadı. Fakat bazen endişeli bir ifadeyle bana bakar, “Her şey düzgün mü?” diye sorardı. Ona endişelenmemesini söylerdim. Aslında başımda o kadar çok iş vardı ki, Robert’ın cinsel arayışlarına kafa yoracak durumda değildim.</p>

    <p class="normal">David’den hoşlanıyordum. Robert çok iyi işler yapıyordu ve ilk kez kendimi istediğim gibi ifade edebiliyordum. Odam iç dünyamın parlak karmaşasını yansıtıyordu; yarı vagon, yarı peri diyarı...</p>

    <p class="normal">Bir öğleden sonra Gregory Corso bizi ziyarete geldi. Önce Robert’a uğradı, birlikte sigara içtiler. Bana geldiğinde güneş batmak üzereydi. Yere oturmuş Remington’ımla bir şeyler yazıyordum. Gregory içeri girip odayı yavaşça süzdü. Çişli kaplar ve kırık oyuncaklara baktı. “Evet, tam bana göre bir yer.” Ona eski bir iskemle çektim. Gregory bir sigara yaktı ve yarım bırakılmış şiir yığınımdan bir şeyler okumaya başladı; daha sonra uyuyakalınca sigarası iskemlenin kolunda yanık izi bıraktı. Yanığın üzerine biraz Nescafé döktüm. Gregory uyanıp kahvenin geri kalanı içti. Acil ihtiyaçları için ona biraz borç para verdim. Giderken minderimin üzerinde asılı duran eski Fransız haçına baktı. İsa’nın ayaklarının dibinde, üzerinde <span class="ideitalik">memento mori</span> yazılı bir kurukafa vardı. “Anlamı ‘Unutma biz ölümlüyüz’, ama şiir öyle değildir” dedi. Sadece başımı salladım.</p>

    <p class="normal">O gittikten sonra iskemleme oturup parmağımla sigara yanığına dokundum. En büyük şairlerimizden birinin ardında bıraktığı bir izmarit yanığı. Hep bela çıkarır, hatta etrafına büyük zararlar verebilirdi; fakat yine de, bize yeni doğmuş geyik yavrusu kadar taze şiirler bıraktı.</p><br class="chapter" />
    <br class="chapter" />

    <p class="normal">Sırları, Robert’la David’i boğuyordu. İkisi de belli bir dereceye kadar gizemin heyecanına kapılmış olsa da, bence David ilişkilerini benden saklı tutamayacak kadar açık biriydi. Aralarında gerginlik başladı.</p>

    <p class="normal">David ve arkadaşı Loulou de la Falaise ile birlikte iki çift olarak gittiğimiz bir partide tüm gerçekler ortaya çıktı. Dördümüz dans ediyorduk. Loulou’dan hoşlanmıştım. Yves Saint Laurent’ın ilham perisi olan kızıl saçlı Loulou karizmatikti; babası bir Fransız kontu, annesi ise modacı Schiaparelli’nin mankenlerindendi. Ağır bir Afrika bilekliği takmıştı. Bilekliği çıkardığında altından ince bileğine sarılı kırmızı bir ip çıktı; ipi oraya Brian Jones’un bağladığını söyledi.</p>

    <p class="normal">Gece iyi gidiyor gibiydi; ancak Robert’la David, arada bir uzak bir köşeye çekilip aralarında sinirli sinirli tartışıyordu. David aniden Loulou’nun elinden tutup dans pistinden çekti ve hızla partiden ayrıldı.</p>

    <p class="normal">Robert arkasından koştu ve ben de takip ettim. David’le Loulou taksiye binerken Robert bağıra bağıra ona gitmemesi için yalvardı. Loulou şaşkın bir biçimde David’e bakarak “Siz ikiniz sevgili misiniz?” diye sordu. David taksinin kapısını çarparak kapadı ve taksi hızla oradan uzaklaştı.</p>

    <p class="normal">Robert, halihazırda bildiğim sırrını bana söylemek zorunda kaldı. Sakindim; olanları açıklamak için doğru kelimeleri bulmaya çalışırken, sessizce oturdum. Robert’ı böyle çelişkiler içinde görmekten keyif almıyordum. Bunun onun için zor olduğunu biliyordum; o yüzden Tinkerbelle’in bana herşeyi anlattığını söyledim.</p>

    <p class="normal">Robert çok öfkelendi. “Neden hiçbir şey söylemedin?”</p>

    <p class="normal">Robert yıkılmıştı; Tinkerbelle bana sadece Robert’ın bir ilişki yaşadığını değil, aynı zamanda eşcinsel olduğunu da söylemiş olmuştu. Robert bunu zaten bildiğimi unutmuş gibiydi. Ona zor gelen bir başka şey de, cinsel kimliğin ilk kez açıkça ortaya çıkmış oluşuydu. Brooklyn’de Terry’yle olan ilişkisi üçümüzün arasındaydı, başkaları bilmiyordu.</p>

    <p class="normal">Robert ağladı.</p>

    <p class="normal">“Emin misin?” diye sordum.</p>

    <p class="normal">“Hiçbir şeyden emin değilim. Sadece işimi yapmak istiyorum. İyi olduğumu biliyorum. Tek bildiğim de bu.”</p>

    <p class="normal">“Patti,” dedi, bana sarılarak, “bunların hiçbirinin seninle bir ilgisi yok.”</p>

    <p class="normal">O olaydan sonra Robert Tinkerbelle’le pek konuşmadı. David, Washington Irving’in yaşamış olduğu yerin yakınlarına, 7. Sokak’a taşındı. Ben kendi tarafımda, Robert da kendi tarafında uyudu. Hayatlarımız o kadar hızla ilerliyordu ki, sadece ayak uydurmaya çalışıyorduk.</p>

    <p class="normal">Daha sonra, düşüncelerimle yalnız kaldığımda, ertelemiş olduğum tepki kendini gösterdi. Kederlendim ve Robert’ın bana her şeyi daha önce anlatmamasından dolayı hayal kırıklığına uğradım. Bana endişelenecek bir şeyim olmadığını söylemişti, fakat sonuçta vardı işte. Yine de, neden bunu bana anlatamadığını anlıyordum. Güdülerini tanımlamak zorunda kalmak ve kimliğini cinsel boyutlarla sınırlandırmak ona yabancıydı. Erkeklere karşı duyduğu çekim yoğundu, ancak hiçbir zaman daha az sevildiğimi hissetmedim. Fiziksel bağlarımızı koparmanın onun için kolay olmadığını biliyordum.</p>

    <p class="normal">Robert ile sözümüzü tutmayı sürdürdük. Kimse kimseyi terk etmeyecekti. Onu asla cinselliğinin penceresinden görmedim. Kafamdaki resmi değişmemişti. O benim hayatımın sanatçısıydı.</p><br class="chapter" />
    <br class="chapter" />

    <p class="normal">Bobby Neuwirth gamsız Easy Rider edasıyla şehre girdi. Motorundan indiğinde sanatçılar, müzisyenler ve şairler -kabilelerin toplanması gibi- biraraya geldi. O, hareketi başlatan bir katalizör gibiydi. Uçarak yanıma gelir, beni bir yerlere götürür, diğer sanatçı ve müzisyenlerle tanıştırırdı. Tüm acemiliğime rağmen Bobby, acınası şarkı yazma girişimlerimi destekledi ve takdir etti. Bana olan inancını haklı çıkartacak işler yapmak istiyordum. Kör Willie McTell<sup class="calibre5"><a href="../Text/ColukCocuk-PattiSmith_split_070.html#footnote-100-36" id="footnote-100-36-backlink">[36]</a></sup> ve Hank Williams<sup class="calibre5"><a href="../Text/ColukCocuk-PattiSmith_split_071.html#footnote-100-37" id="footnote-100-37-backlink">[37]</a></sup> gibi öykü anlatıcılardan ilham alan uzun, destansı şiirler yazdım.</p>

    <p class="normal">5 Haziran 1970’te, Crosby, Stills, Nash, and Young grubunu izlemek üzere beni Fillmore East’e götürdü. Tarzıma uygun bir grup değildi ancak Neil Young’ı görmek beni duygulandırdı; “Ohio” isimli şarkısından oldukça etkilenmiştim. Şarkı, barış adına hayatlarını kaybeden dört Kent State öğrencisine saygısını sunarken, sanatçının toplumdaki eleştirisel rolünü de gözler önüne seriyordu.</p>

    <p class="normal">Sonrasında Woodstock’a gittik; The Band grubu burada <span class="ideitalik">Stage Fright</span>’ı kaydediyordu. Todd Rundgren ses mühendisiydi. Robbie Robertson “Medicine Man” şarkısına yoğunlaşmış, hummalı bir çalışma içindeydi. Diğerleri sıkı bir partiye katılmak üzere oradan ayrılmıştı. Uyanık kalıp şafağa kadar Todd’la sohbet ettim; ikimizin de ailesinin Upper Darby’den geldiğini keşfettik. Büyükannem ve büyükbabam onun doğup büyüdüğü yere yakın bir yerde yaşamışlardı. Garip bir biçimde birbirimize benziyorduk; ayık, işine odaklı, yargılayıcı, nev-i şahsına münhasır, içine kapanık tiplerdik.</p>

    <p class="normal">Bobby dünyasını bana açmayı sürdürdü.</p>

    <p class="normal">Onun sayesinde Todd’la, sanatçılar Brice Marden ve Larry Poons’la ve müzisyenler Billy Swan, Tom Paxton, Eric Andersen, Roger McGuinn ve Kris Kristofferson’la tanıştım. Hepsi de bir kaz sürüsü gibi Chelsea Otel’e doğru uçup Janis Joplin’in gelişini bekledi. Bu insanların özel yaşantısına girmemi sağlayan tek anahtar Bobby’nin sözüydü ve Bobby’nin sözü tartışılmazdı. Beni Janis’e “Şair” diye tanıştırdı ve o andan itibaren Janis bana hep bu şekilde hitap etti.</p>

    <p class="normal">Hep birlikte Central Park’ta Wollman Rink’te Janis’i izlemeye gittik. Konser biletleri tükenmişti ancak daha büyük kalabalıklar etraftaki kayalıkların üzerine yerleşmişti. Bobby’le birlikte sahnenin yan tarafında durdum ve Janis’in elektrik gibi enerjisi karşısında başım döndü. Aniden yıldırım ve gök gürültüsü eşliğinde bardaktan boşanırcasına yağmur yağmaya başladı ve sahne boşaltıldı. Devam edilemeyeceği için sahne görevlileri malzemeleri toparlamaya başladı. Gitmek istemeyen kalabalık, yuhlamaya başladı.</p>

    <p class="normal">Janis perişan oldu. Bobby’ye “Beni yuhalıyorlar, adamım” diye bağırdı.</p>

    <p class="normal">Bobby, Janis’in gözlerine giren saçlarını çekerek, “Seni yuhalamıyorlar tatlım,” dedi. “Yağmuru yuhalıyor onlar.”</p>

    <p class="normal">Chelsea’de kalan kalabalık müzisyen grubu sık sık akustik gitarlarıyla Janis’in süitine giderdi. Janis’in yeni albümü için çalışırlarken bu sürecin nasıl işlediğini birinci elden görme fırsatını elde etmiştim. Bu sürecin göz kamaştırıcı merkezi olan Janis, sallanan iskemlesinde -öğleden sonraları bile- elinde bir şişe Southern Comfort’la otururdu. Genellikle Michael Pollard yanında olurdu. Birbirine düşkün ikiz gibiydiler; benzer şekilde konuşur, her cümleyi <span class="ideitalik">adamım</span> diye bitirirlerdi. Kris Kristofferson “Me and Bobby McGee”yi söylerken, Janis de nakaratlara eşlik etti. Ben de yerde oturuyordum. İşte tüm bunlar olurken oradaydım, fakat o kadar genç-tim, kendi düşüncelerimle o kadar meşguldüm ki, bunların çok özel anlar olduğunun bilincinde değildim.</p><br class="chapter" />
    <br class="chapter" />

    <p class="normal">Robert meme ucuna piercing yaptırdı. Olay Sandy Daley’in odasında, bir doktor tarafından gerçekleştirildi; Robert, süreç boyunca David Croland’ın kollarına sığındı. Sandy olayı 16mm’yle kaydetti. Robert’ın <span class="ideitalik">Chant d’Amour</span>’u, lanetli töreni. Sandy’nin kusursuz yönetmenliğinin sonucunda ortaya çok güzel bir iş çıkacağına emindim. Ancak tüm süreci tiksindirici bulduğum için katılmadım; mikrop kapacağından emindim ve kaptı da. Robert’a bunun nasıl bir his olduğunu sorduğumda, hem ilginç hem de korkutucu olduğunu söyledi. Sonra üçümüz birlikte Max’s’e gittik.</p>

    <p class="normal">Arka odada Donald Lyons’la birlikte oturuyorduk. Fabrika’nın tüm önde gelen isimleri gibi Donald da taşradan gelme İrlandalı Katolik’ti. Harvard’da parlak bir klasikçi olan Donald’ın kaderinde akademide kalıp, büyük işler kotarmak vardı. Cambridge’de sanat okuyan Edie Sedgwick tarafından aklı çelinmiş ve her şeyden vazgeçip onun peşinden New York’a gelmişti. Donald içerken son derece sivri dilli olabiliyordu; çevresindekiler de ya çok eğleniyor, ya da fazlasıyla rahatsız oluyordu. En iyi anlarında film ve tiyatro üzerine nutuk atar, esrarengiz Latin ya da Eski Yunan metinlerinden ve T. S. Eliot’ın uzun pasajlarından alıntılar söylerdi.</p>

    <p class="normal">Donald üst kattaki Velvet Underground konserine gidip gitmeyeceğimizi sordu. Konser, grubun New York’ta yeniden biraraya gelişlerinin yanı sıra, Max’s’te sahnelenen ilk canlı rock’n roll konseri olma özelliğini taşıyordu. Onları hiç izlememiş olmam Donald’ı hayretler içinde bıraktı ve üst kata çıkıp, bir sonraki şarkılarına yetişmemiz için ısrar etti.</p>

    <p class="normal">Sörfçü ritimleri barındıran müziği içeri girer girmez beğendim. Lou Reed’in şarkı sözlerini daha önce dikkatle dinlememiştim fakat Donald’ın kulaklarının rehberliğiyle, sözlerin ne denli güçlü bir şiirsellik barındırdığını fark ettim. Max’s’in üst katı küçüktü, yüz kişiden az bir kapasiteye sahipti ve Velvet parçalarını çaldıkça, biz de hareketlenmeye başladık.</p>

    <p class="normal">Robert David’le yere oturdu. Robert’ın üzerinde beli açık, ince beyaz bir gömlek vardı ve altın meme halkasının izini görebiliyordum. Donald elimi tuttu ve dans eder gibi yaptık. Robert’la David ise kesinlikle dans ettiler. Donald, Homeros, Herodotos ve <span class="ideitalik">Ulysses</span> üzerine yaptığımız tüm tartışmalarda haklı çıkardı. Velvet Underground konusunda bin kez haklı çıktı. Onlar, New York’taki en iyi gruptu.</p>

    <p class="normal">Bağımsızlık Günü’nde Todd Rundgren, birlikte annesini ziyaret etmek üzere Upper Darby’ye gitmemizi teklif etti. Terk edilmiş bir arsada havai fişek yakıp Carvel dondurması yedik. Daha sonra annesiyle birlikte arka bahçelerinde durdum ve Todd’un küçük kızkardeşiyle oynamasını izledim. Annesi oğlunun çok renkli saçlarını ve kadife İspanyol paçalarını sorgular bir ifadeyle incelerken, “Bir uzaylı doğurmuşum” diyerek homurdandı. Bu sözlere şaşırmıştım çünkü Todd, en azından bence, ayakları yere basan biri gibiydi. Şehre geri dönerken, ailelerimizin bize yabancı olduğu konusunda mutabakata vardık.</p>

    <p class="normal">O gece Max’s’te oyun yazarı Tony Ingrassia’yla karşılaştım. Yeni oyunu <span class="ideitalik">Island</span>’daki bir rol için beni denemek istedi. Teklifine kuşkuyla yaklaştım; fakat senaryoyu uzatırken, aşırı makyaj ve parıltı olmayacağına dair bana söz verdi.</p>

    <p class="normal">Benim için kolay bir role benziyordu. Karakterim Leona, tamamen kendisine dönük, uyuşturucu kullanan ve sürekli Brian Jones’la ilgili anlaşılmaz bir şeyler mırıldanan bir tipti. Oyunun konusunun ne olduğunu tam olarak asla anlayamadım; ancak bu oyun Tony Ingrassia’nın destansı eseriydi. <span class="ideitalik">The Manchurian Candidate</span> (Mançuryalı Aday) gibi, içinde herkes vardı.</p>

    <p class="normal">Yıpranmış kayık yakalı gömleğimi giydim ve gözlerimin çevresini siyah kalemle iyice koyulaştırdım; olabilecek en kötü halimle görünmem gerekiyordu. Sanırım esrarkeş rakun görünüşünü yakalamıştım. Bir kusma sahnem vardı. Hiç sorun olmadı. Ezilmiş fasulyeyle haşlanmış mısır tanelerinden oluşan bir karışımı birkaç dakika boyunca ağzımın içinde tutup püskürttüm. Fakat bir gece prova sırasında Tony bana bir şırınga uzattı ve olağan bir sesle “Sadece su bu, biliyorsun, kolundan çok az kan çekersen insanlar damardan aldığını düşünecektir.”</p>

    <p class="normal">Neredeyse bayılıyordum. Koluma batırmayı bırakın, şırıngaya bakamıyordum bile. “Bunu asla yapmam” dedim.</p>

    <p class="normal">Herkes hayret içindeydi. “Hiç damardan yapmadın mı?”</p>

    <p class="normal">Görünüşümden dolayı herkes uyuşturucu kullandığıma kesin gözüyle bakıyordu. Damardan enjekte etmeyi reddettim. En sonunda koluma sıcak balmumu döktüler ve Tony ne yapacağımı gösterdi.</p>

    <p class="normal">Robert bu duruma düşmemi çok komik bulmuştu ve sürekli benimle dalga geçiyordu. İğne fobimi çok iyi bilirdi. Beni sahnede görmek hoşuna gidiyordu. Tüm provalara inanılmaz derecede şık giyinerek geldi; kendine ait bir rolü hak edercesine... Tony Ingrassia ona bakıp şöyle demişti: “Harika görünüyor, keşke rol yapabilseydi.”</p>

    <p class="normal">“Onu sadece bir sandalyeye oturt” dedi Wayne County, şakacı bir edayla. “Bir şey yapmasına gerek yok.”</p><br class="chapter" />
    <br class="chapter" />

    <p class="normal">Robert tek başına uyuyordu. Kapısını çaldım. Kapı kilitli değildi. İlk tanıştığımızdaki gibi, eşikte durup onu uyurken izledim. Karışık çoban saçlarıyla o hâlâ aynı çocuktu. Yatağa oturdum; uyandı. Dirseğinin üzerine yaslanıp gülümsedi. “Örtünün altına girmek ister misin, China?” Beni gıdıklamaya başladı. Biraz boğuştuk; kahkalarımıza engel olamıyorduk. Sonra aniden ayağa sıçradı. “Haydi, Coney Adası’na gidelim,” dedi. “Yine fotoğrafımızı çektirelim.”</p>

    <p class="normal">Hoşumuza giden ne varsa yaptık. İsimlerimizi kuma yazdık, Nathan’ın Yeri’ne gittik ve Astroland’de dolaştık. Aynı yaşlı adama yine fotoğraf çektirdik ve Robert’ın ısrarıyla fotoğrafçının oyuncak midillisine bindim.</p>

    <p class="normal">Günbatımına kadar kalıp akşam F metrosuna bindik. “Hiç değişmedik” dedi. Elimi tuttu ve eve dönüş yolunda omzunda uyuyakaldım.</p>

    <p class="normal">Ne yazık ki ikimizin fotoğrafı kayboldu, ancak benim midillinin üzerinde tek başına, meydan okurcasına oturduğum fotoğraf hâlâ durur.</p><br class="chapter" />
    <br class="chapter" />

    <p class="normal">Ona yeni şiirlerimden bazıları okurken Robert portakal kasasının üzerine oturdu.</p>

    <p class="normal">“İnsanların seni duymasına izin vermelisin” dedi, her zaman söylediği gibi.</p>

    <p class="normal">“Sen beni duyuyorsun. Bu benim için yeterli.”</p>

    <p class="normal">“Ben herkesin seni duymasını istiyorum.”</p>

    <p class="normal">“Hayır, sen benim o kahrolası çay partilerinden birinde şiir okumamı istiyorsun.”</p>

    <p class="normal">Ancak hayırı kabul etmeyen Robert ısrarını sürdürdü. Gerard Malanga ona salı gecesi şair Jim Carroll tarafından yönetilecek bir açık mikrofon etkinliğinden söz edince, şiir okuyacağıma dair bana söz verdirdi.</p>

    <p class="normal">Denemeyi kabul ettim ve sahneye uygun olduğunu düşündüğüm birkaç şiirimi seçtim. Ne okuduğumu hatırlamıyorum fakat Robert’ın üzerindekileri gayet net anımsıyorum. Kendi tasarımı lame deriden bir kovboy pantolonu giymişti. Pantolona uygun bir önparça konusunda tartışmış, sonunda kullanmamaya karar vermiştik. Bastille Günü’ydü; şakayla karışık, Robert’ı görünce bütün şairlerin başlarının yerinden kopacağı öngörüsünde bulundum.</p>

    <p class="normal">Jim Carroll’ı görür görmez sevdim. Güzel bir insana benziyordu; ince, sağlam bir yapı, uzun kızıl-sarı saçlar, siyah Converse ayakkabılar ve yumuşak bir yaratılış... Arthur Rimbaud ile kutsal saf Perceval’in karışımı gibiydi.</p>

    <p class="normal">Yazı stilim Fransız düzyazı şiirinin resmi havasından uzaklaşıp, Blaise Cendrars, Mayakovsky ve Gregory Corso’nun cesaretli tarzına yaklaşıyordu. Onlar kanalıyla çalışmalarım daha esprili ve fiyakalı oldu. Şiirlerimi ilk hep Robert dinlerdi. Tek başına şiirlerimi Robert’a okumak bile, kendime güvenimin artmasını sağladı. Beat şairlerinin ve Oscar Brown Jr.’ın kayıtlarını dinlemiş, Vachel Lindsay ve Art Carney gibi lirik şairleri çalışmıştım.</p>

    <p class="normal">Bir gece, son derece uzun bir <span class="ideitalik">Island</span> provasının ardından, Chelsea’nin önünde meyveli buz yiyen Jim’le karşılaştım. Benimle birlikte donatçıda kötü bir kahve içmek isteyip istemeyeceğini sordum. Tabii, dedi. Orada yazmayı sevdiğimi söyledim. Ertesi gece beni 42. Sokak’taki Bickford’s’ta kötü kahve içmeye götürdü. Burada da, Jack Kerouac’ın yazmayı sevdiğini söyledi.</p>

    <p class="normal">Jim’in nerede yaşadığı belli değildi ancak Chelsea Otel’de oldukça fazla zaman geçiriyordu. Ertesi gece benimle eve geldi ve bütün geceyi benim tarafımda geçirdi. Robert dışında birisi için bir şeyler hissetmeyeli çok uzun zaman olmuştu.</p>

    <p class="normal">Robert kendini bu denklemin bir parçası gibi hissediyordu; sonuçta Jim’le tanışmamda rolü vardı. Araları gayet iyiydi. Robert’ın karşısında kalıyor olmamızdan kimse rahatsız görünmüyordu. Robert sık sık David’de kalıyordu ve yalnız olmadığım için mutluydu.</p>

    <p class="normal">Kendimi Jim’e adeta adadım. O uyurken üzerine battaniye örttüm. Sabahları ona donat ve kahve aldım. Fazla parası yoktu ve hafif çapta eroin alışkanlığı vardı; bu alışkanlıktan dolayı kendini kötü falan da hissetmiyordu. Bazen onunla birlikte eroin almaya giderdim. Bu türden uyuşturucular hakkında tek bildiğim Alexander Trocchi’nin <span class="ideitalik">Cain’s Book</span> (Kâbil’in Kitabı) adlı kitabında okuduklarımdı; kitap, New York’un ırmaklarında akıp giden mavnalar gibi kendi ruhunun ırmağında sürüklenen bir esrarkeşi anlatıyordu. Jim iğneyi çilli eline batırırdı; Huckleberry Finn’in karanlık yüzü gibi... Başımı çevirir, sonra da ona acıyıp acımadığını sorardım. Hayır, derdi, endişelenmemi istemezdi. Daha sonra o, ayakta uyur bir halde Walt Whitman’dan şiirler okurken ben de yanında otururdum.</p>

    <p class="normal">Ben gündüzleri çalışırken, Robert’la Jim Times Meydanı’nda yürüyüşe çıkardı. Her ikisi de, 42. Sokak’ın ölüler diyarı atmosferinin hayranıydı. Ve yine bu dolaşmalar sırasında her ikisinin de jigololuk yapmaktan hoşlandığı ortaya çıktı; Robert kira, Jim ise uyuşturucu parası için... Robert, geldiği bu noktada bile kimliği ve yönelimleri konusunda kendini sorgulamayı sürdürüyordu. Cinselliğiyle tanımlanmaktan rahatsızdı ve jigololuğu para için mi, yoksa zevk için mi yaptığından emin değildi. Bu konuları Jim’le konuşabiliyordu çünkü Jim onu yargılamıyordu. İkisi de erkeklerden para alıyordu, fakat Jim bunu sorun etmiyordu. Onun için, yaptığı sadece bir işti.</p>

    <p class="normal">“Eşcinsel olmadığını nereden biliyorsun?” diye sorardı Robert.</p>

    <p class="normal">Jim’se kendinden emindi. “Çünkü her seferinde para istiyorum.”</p><br class="chapter" />
    <br class="chapter" />

    <p class="normal">Temmuz’un ortalarına doğru ilk gitarımın son taksitini ödedim. 8. Cadde’deki bir rehinci dükkânında duran küçük bir Martin akustikti, bir salon modeliydi. Tepesinde küçük bir mavi kuş baskısı ve çok renkli örgülerden yapılma bir askısı vardı. Bir Bob Dylan şarkı kitabı almış ve birkaç akor öğrenmiştim. Başlarda kulağa fena gelmiyorlardı ancak çaldıkça kötüleşmeye başladılar. Gitarı akort etmek gerektiğinin farkında değildim. Alıp Matthew’a götürdüm, o da akort etti. Sonradan fark ettim ki, ne zaman akortu bozulsa onu bir müzisyene götürüp çalmak isteyip istemediğini sorabilirdim. Chelsea’de bol miktarda müzisyen vardı.</p>

    <p class="normal">“Fire of Unknown Origin”ı şiir olarak yazmıştım fakat Bobby’le tanışmamın ardından bu şiiri ilk şarkıma dönüştürdüm. Gitarla eşlik edebilmek için birkaç akor bulmaya çalıştım ve Robert’la Sandy’ye şarkımı söyledim. Sandy şarkımı özellikle beğenmişti. Koridoru süpüren elbise onun elbisesiydi.</p><br class="chapter" />
    <br class="chapter" />

    <p class="indentmetin"><span class="ideitalik">Ölüm, bir hanımefendinin elbisesi gibi koridorda yerleri süpürerek gelir</span></p>

    <p class="indentmetin"><span class="ideitalik">Ölüm, en iyi pazar kıyafetiyle otoyolda araba sürerken gelir</span></p>

    <p class="indentmetin"><span class="ideitalik">Ölüm gelir, elimden bir şey gelmez</span></p>

    <p class="indentmetin"><span class="ideitalik">Ölüm giderken arkada bir şeyler kalmalı</span></p>

    <p class="indentmetin"><span class="ideitalik">Kaynağı bilinmeyen bir yangın bebeğimi benden aldı</span></p><br class="chapter" />
    <br class="chapter" />

    <p class="normal"><span class="ideitalik">Island</span>’da rol almak sahneye eğilimim olduğunu gösterdi. Sahne korkum yoktu ve seyirciden tepki almak hoşuma gidiyordu. Fakat aklımın bir köşesine aktör olmadığımı yazdım. Oyuncu olmak askerlik gibiydi: daha yüce bir amaç için kendini feda etmelisin. Amaca inanman gerekiyordu. Bense, oyuncu olacak kadar kendimi teslim edememiştim.</p>

    <p class="normal">Leona’yı oynamak uyuşturucu bağımlısı olduğuma dair temelsiz izlenimi iyice kuvvetlendirmişti. Oyunculuğum ne denli iyiydi, onu bilemeyeceğim, ancak bu kötü itibarın oluşmasına yetmişti. Oyun ilişkiler açısından tam bir başarıydı. Andy Warhol her akşam gelmiş ve samimi bir şekilde Tony Ingrassia’yla birlikte çalışmak istemişti. Tennessee Williams son gösteriye kolunda Candy Darling’le gelmişti. Candy -arzuladığı çevrenin içinde- ünlü oyun yazarıyla birlikte görünmekten dolayı hayli mutluydu.</p>

    <p class="normal">Cesaretim vardı belki; fakat diğer oyuncuların sıcaklığına ve de trajik görkemine sahip olmadığımı biliyordum. Alternatif tiyatroyla uğraşanlar, Ellen Steward, John Vaccaro ve muhteşem Charles Ludlam gibi ustalar tarafından köle gibi çalıştırılan, kendilerini sanatlarına adamış oyunculardı. Onların yolunda ilerlemeyi seçmesem de, bu süreçte öğrendiklerimden dolayı minnettardım. Tiyatro deneyimimden yararlanacağım zamanın gelmesine daha vardı.</p><br class="chapter" />
    <br class="chapter" />

    <p class="normal">Ağustos ayında Janis Joplin, yağmurla randevusu için Central Park’a geri döndüğünde hayli mutlu görünüyordu. Müziğini kaydetmek için sabırsızlanan Janis şehre geldiğinde göz kamaştırıyordu; üzerinde mora çalan kırmızılar ve pembeler, boynunda da bol tüylü bir atkı vardı. Bu kıyafetleri her yere giydi. Çok başarılı geçen konserinin ardından aşağı Broadway’deki sanatçı barı Remington’a gittik. Masalar arkadaşlarıyla doluydu: Michael Pollard, <span class="ideitalik">Bringing it All Back Home</span>’un kapağındaki kırmızı elbiseli kız Sally Grossman, Brice Marden, Diggers’dan Emmett Grogan ve aktris Tuesday Weld. Müzik kutusunda Charlie Pride çalıyordu. Janis, gecenin büyük bölümünü çekici bulduğu hoş bir adamla birlikte geçirdi; fakat adam, partinin bitmesine az bir süre kala görece güzel kızlardan biriyle çıkıp gitti. Janis yıkılmıştı. “Hep böyle oluyor, adamım. Yalnız geçecek bir gece daha” diyerek Bobby’nin omzunda ağladı.</p>

    <p class="normal">Bobby, Janis’i Chelsea’ye götürüp ona göz kulak olmamı istedi. Onu odasına çıkardım. Kaderine dert yanarken yanında oturdum. Ayrılmadan önce, onun için küçük bir şarkı yazdığımdan bahsettim ve şarkıyı söyledim.</p><br class="chapter" />
    <br class="chapter" />

    <p class="indentmetin"><span class="ideitalik">Gerçekten çok çalışıyordum</span></p>

    <p class="indentmetin"><span class="ideitalik">Dünyaya neler yapabileceğimi göstermek için</span></p>

    <p class="indentmetin"><span class="ideitalik">Ah, sanırım hiçbir zaman</span></p>

    <p class="indentmetin"><span class="ideitalik">Böyle olacağını hayal etmedim</span></p>

    <p class="indentmetin"><span class="ideitalik">Dünya resimleri döndürüyor</span></p>

    <p class="indentmetin"><span class="ideitalik">Kalabalık güldüğünde gülmek nasıl hoşuma gidiyor</span></p>

    <p class="indentmetin"><span class="ideitalik">Aramızda sevgi akıyor</span></p>

    <p class="indentmetin"><span class="ideitalik">Ağzına kadar dolu bir tiyatro</span></p>

    <p class="indentmetin"><span class="ideitalik">Ancak bebeğim</span></p>

    <p class="indentmetin"><span class="ideitalik">Kalabalık evine gittiğinde</span></p>

    <p class="indentmetin"><span class="ideitalik">Dönüyorum ve yalnız olduğumun farkına varıyorum</span></p>

    <p class="indentmetin"><span class="ideitalik">Seni kurban etmek zorunda olduğuma</span></p>

    <p class="indentmetin"><span class="ideitalik">İnanamıyorum</span></p><br class="chapter" />
    <br class="chapter" />

    <p class="normal">“İşte ben buyum adamım” dedi. “Bu benim şarkım.” Ben giderken tüylü atkısını düzelterek aynaya baktı. “Nasıl görünüyorum adamım?”</p>

    <p class="normal">“Bir inci gibi,” diye yanıtladım, “İnciden bir kız gibi.”</p><br class="chapter" />
    <br class="chapter" />

    <p class="normal">Jim’le Çin Mahallesi’nde uzun saatler geçirirdik. Onunla her gezmemiz, yaz bulutlarının üzerinde uçar gibi bir maceraydı. Jim’in hiç tanımadığı insanlarla iletişime girmesini izlemekten hoşlanıyordum. Hong Fat’e giderdik çünkü ucuzdu, hamur köfteleri iyiydi ve Jim orada yaşlı adamlarla sohbet ederdi. Ya masaya ne getirirlerse onu yiyordunuz, ya da bir başkasının tabağına işaret ediyordunuz; çünkü menüler Çinceydi. Masaları üzerlerine sıcak çay döküp sonra da bir bezle silerek temizlerlerdi. Mekân buram buram oolong kokardı. Jim ara sıra saygıdeğer görünüşlü yaşlı adamlardan biriyle sohbete başlar ve o da bizi, labirent misali yaşam öyküsünde Afyon Savaşları ve San Francisco’nun afyon dehlizlerine doğru bir yolculuğa çıkarırdı. Sonra hiçbir şey olmamış gibi, Mott’tan Mullberry’ye, oradan da 23. Sokak’a, yani kendi zamanımıza geri dönerdik.</p>

    <p class="normal">Doğum gününde ona bir autoharp hediye ettim, ayrıca Scribner’daki öğle arası molamda onun için uzun şiirler yazdım. Erkek arkadaşım olmasını umuyordum ancak sonradan ortaya çıktı ki, hiç olmayacak bir beklenti içindeymişim. Ona asla ilham verememiş olsam da, kendi duygularımın dramını anlama çabam, beni daha verimli ve bana kalırsa daha iyi bir yazara dönüştürdü.</p>

    <p class="normal">Jim’le çok güzel zamanlarımız oldu. Eminim kötü anlar da yaşadık; ancak o günlere dair hatıralarım nostalji ve mizahla dolu. Bizimki avarece yaşanan günler ve gecelerdi; Keats kadar aşırı romantik ve ikimizi de mahveden bitler kadar kaba. İkimiz de bitlerin diğerinden kaynaklandığını düşünüyordu. Chelsea Otel’in boş bulabildiğimiz tuvaletinde yorucu bir bit şampuanı kürüne girdik.</p>

    <p class="normal">Güvenilmezdi, kaçamak takılır, yüzleşmezdi ve bazen de kafası konuşamayacak kadar iyi olurdu ancak aynı zamanda nazikti, samimiydi ve gerçek bir ozandı. Beni sevmediğini bildiğim halde ona hayrandım. Sonunda uzaklaşıp gitti; altın kızıl saçlarından bir tutamı bende bırakarak...</p><br class="chapter" />
    <br class="chapter" />

    <p class="normal">Robert’la Harry’yi görmeye gittik. O ve bir arkadaşı, çok özel önden çekmeli bir gri kuzu oyuncağın yeni sahibinin kim olması gerektiği üzerine aralarında tartışıyordu. Oyuncak çocuk boyundaydı, tekerlekliydi ve uzun, kırmızı bir kurdelesi vardı. Allen Ginsberg’in arkadaşı Peter Orlovsky’nin Blake tarzı kuzusuydu bu. Saklamam için kuzuyu bana verdiklerinde Robert’ın öfkeleneceğini düşündüm; çünkü bir daha kederli artıkları veya kırık oyuncakları saklamayacağıma dair söz vermiştim. “Almalısın,” dedi, kurdeleyi elime tutuşturarak. “Tam bir Smith klasiği.”</p>

    <p class="normal">Birkaç akşam sonra Matthew, bir kutu dolusu 45’likle aniden ortaya çıktı. Phil Spector’a karşı saplantılı bir hayranlık duyuyordu; Phil’in çıkardığı her single o kutunun içinde olmalıydı. Gözleri sinirli bir biçimde odayı taradı. “Sende hiç single yok mu?” diye sordu, kaygıyla.</p>

    <p class="normal">Ayağa kalktım ve kirli çamaşırların altında üzeri notalarla kaplı krem rengi single kutumu buldum. Derhal koleksiyonumuzu saymaya başladı. “Haklıydım,” dedi. “Tam gereken adete sahibiz.”</p>

    <p class="normal">“Ne için tam adet?”</p>

    <p class="normal">“Yüz plak gecesi için.”</p>

    <p class="normal">Planı bana mantıklı gelmişti. “I Sold My Heart to the Junkman”le başlayarak, birbiri ardına hepsini çalmaya başladık. Her şarkı bir öncekinden daha iyiydi. Ayağa fırlayıp dans etmeye başladım. Matthew, kafayı sıyırmış bir DJ gibi plakları döndürmeyi sürdürüyordu. Tüm bunların ortasında Robert çıkageldi. Matthew’a baktı, bana baktı. Pikaba baktı.</p>

    <p class="normal">Marvelettes çalıyordu. “Neyi bekliyorsun?” diye sordum.</p>

    <p class="normal">Paltosu yere düştü. Daha otuz üç tane plak vardı.</p><br class="chapter" />
    <br class="chapter" />

    <p class="normal">Adı kötüye çıkmış bir adresti; yirmili yıllarda Film Guild Cinema’ya ev sahipliği yapmış, otuzlarda ise Rudy Vallée tarafından işletilen kaba saba bir western kulübü olmuştu. Kırklı ve ellili yıllarda büyük soyut ekspresyonist sanatçı ve öğretmen Hans Hoffman’ın, binanın üçüncü katında küçük bir okulu vardı ve burada Jackson Pollock, Lee Krasner ve Willem de Kooning gibilerine ders vermişti. Altmışlı yıllarda Jimi Hendrix’in takıldığı Generation Club’a ev sahipliği yapmıştı. Kulüp kapandığında Hendrix mekânı elden geçirip burayı, 8. Sokak’ın derinliklerine kurulu bir sanat stüdyosuna çevirdi.</p>

    <p class="normal">28 Ağustos’ta açılış partisi vardı. Basın işlerini The Wartoke Concern üstlenmişti. Herkes partiye davetiye istiyordu ve benimki Wartoke’dan Jane Friedman vasıtasıyla gelmişti. Jane, Woodstock festivalinin de tanıtımını yapmıştı. Bizi Chelsea Otel’de Bruce Rudow tanıştırmış ve Jane, çalışmalarıma ilgiyle yaklaşmıştı.</p>

    <p class="normal">Gitmek için heyecanlanıyordum. Hasır şapkamı giyip şehir merkezine doğru yürüdüm fakat oraya vardığımda, içeri girecek gücü kendimde bulamadım. Şans eseri Jimi Hendrix merdivenlerden çıkarken beni orada, içine kapanık bir çocuk gibi otururken buldu ve gülümsedi. Isle of Wight Festivali’ne katılmak üzere Londra uçağına yetişmesi gerekiyordu. Ona içeri giremeyecek kadar korkak olduğumu söylediğimde hafifçe güldü; insanlar ne düşünürse düşünsün, kendisinin çok utangaç olduğunu, partilerin onu da gerdiğini anlattı. Merdivenlerde benimle biraz daha vakit geçirdi; bana vizyonundan ve stüdyoda yapmak istediklerinden söz etti. Dünyanın her yerinden müzisyenleri Woodstock’a toplayıp, onları açık alana bir halka şeklinde oturtup şarkı söyletmek istiyordu. Hangi anahtar, ritim ya da melodiyi kullandıkları önemli değildi; ortak bir dil bulana kadar çalacaklar ve uyumsuzluğu aşacaklardı. Nihayetinde bu soyut evrensel dili yeni stüdyosunda kaydedeceklerdi.</p>

    <p class="normal">“Barışın dili. Anladın değil mi?” Anlamıştım.</p>

    <p class="normal">Stüdyoya girip girmediğimi anımsayamıyorum fakat Jimi hayalini asla gerçekleştiremedi. Eylül’de kızkardeşim ve Annie’yle birlikte Paris’e gittik. Sandy Daley’in havayolu şirketinde çalışan bir arkadaşı bize ucuz bilet ayarladı. Paris bir senede, tıpkı benim gibi, çok değişmişti. Tüm dünya yavaş yavaş masumiyetini kaybediyor gibiydi. Ya da belki de ben artık bunu apaçık görüyordum.</p>

    <p class="normal">Montparnasse bulvarında yürürken, içimi kederle dolduran bir manşet gördüm: <span class="ideitalik">Jimi Hendrix est mort. 27 ans.</span> Bu sözcüklerin ne anlama geldiğini biliyordum.</p>

    <p class="normal">Jimi Hendrix evrensel bir dil yaratmak için bir daha asla Woodstock’a dönemeyecekti. Electric Lady’de kayıt yapamayacaktı. Bir dostu kaybetmiştik. Sırtını, işlemeli yeleğini, merdivenleri çıkan uzun bacaklarını ve dışarıdaki dünyaya son kez adım atışını gözümün önünde canlandırdım.</p>

    <p class="normal">Steve Paul, 3 Ekim’de Johnny Winter’ı Fillmore East’te izleyebilmemiz için Robert’la bana bir araba yolladı. Johnny birkaç günlüğüne Chelsea’de olacaktı. Konserden sonra hep birlikte odasında buluştuk. Johnny, Jimi Hendrix’in taziye töreninde çalmıştı. Hep birlikte gitar şairimizin yasını tuttuk ve ondan bahsederek, biraz olsun rahatladık.</p>

    <p class="normal">Ancak ertesi akşam tekrar birbirimizi teselli etmek üzere Johnny’nin odasında toplandık. Günlüğüme iki kelime yazdım: Janis Joplin. Los Angeles’taki Landmark Oteli’nin 105 numaralı odasında, yirmi yedi yaşında aşırı dozdan ölmüştü.</p>

    <p class="normal">Johnny kendini kaybetti. Brian Jones, Jimi Hendrix, Janis Joplin. <span class="ideitalik">J</span> bağlantısını hemen kurmuştu; korku ile keder birleşti. Son derece batıl inançlıydı ve sıranın kendisine geldiğinden kaygılandı. Robert onu sakinleştirdi ancak bana dönüp, “Onu suçlayamam. Fazlasıyla tuhaf” dedi. Johnny için tarot falı bakmamı önerdi, ben de öyle yaptım. Tarotu, çatışan güçlerden oluşan bir fırtına gibiydi fakat ufukta bir tehlike görünmüyordu. Kartlar ne derse desin, Johnny’nin yüzünde ölüm yoktu. Onda bir şey vardı. Johnny cıva gibiydi. Aklında J-kulübünün vefatları, endişeyle odanın içinde volta atarken bile, ölüme fırsat tanıyacak kadar hareketsiz kalması söz konusu değil gibiydi.</p><br class="chapter" />

    <p class="resim"><img alt="" class="calibre4" src="../Images/yildiz.jpg" /></p><br class="chapter" />

    <p class="normal">Bitmemiş şarkılar ve terk edilmiş şiirlerle kuşatılmış, dağılmış, hatta felce uğramıştım. İlerleyebildiğim kadar ilerliyor, sonra hayalimde yarattığım duvarlara tosluyordum. Daha sonra tanıştığım biri bana sırrını verdi; oldukça basitti. Bir duvara tosladığında, tekmeyi bas.</p>

    <p class="normal">Todd Rundgren, Holy Modal Rounders adlı grubu dinlemek için beni Village Gate’e götürdü. Kendi albümü <span class="ideitalik">Runt</span>’ı çıkartan Todd, yapımcılığını üstlenebileceği ilginç sanatçıların peşindeydi. Nina Simone ve Miles Davis gibi büyük isimler üst katta, daha underground gruplar ise alt katta çalıyordu. “Bird Song” isimli parçaları <span class="ideitalik">Easy Rider</span> filminde kullanılan Holy Modal Rounders’ı daha önce hiç dinlememiştim ancak ilginç olacaklarından emindim. Todd’ın seçimleri hep olağandışı olurdu.</p>

    <p class="normal">Bir grup çatlak köylüyle Arap halk oyunları gecesine katılmaya benziyordu. Davulcuya kilitlendim; polis peşindeymişcesine davulların ardına saklanmıştı. Konserin sonlara doğru “Blind Rage” adlı bir şarkı söyledi ve o davullara vururken, “Bu adam gerçekten rock’n roll’un ruhuna sahip” diye düşündüm. Güzellik, enerji ve hayvansal bir çekiciliğe sahipti.</p>

    <p class="normal">Sahne arkasına geçtiğimizde davulcuyla tanıştırıldım. Adının Slim Shadow olduğunu söyledi. “Tanıştığımıza sevindim Slim” dedim. <span class="ideitalik">Crawdaddy</span> adında bir rock dergisine yazdığımı ve onun üzerine bir makale hazırlamak istediğimi söyledim. Bu fikir Slim’i eğlendirmiş gibiydi. Potansiyelinden söz ettiğim “Rock’n roll’un sana ihtiyacı var” tiradımı dinlerken sadece başını salladı.</p>

    <p class="normal">“Bu konu üzerine gerçekten hiç düşünmedim” diyerek, kısa bir yanıt verdi.</p>

    <p class="normal"><span class="ideitalik">Crawdaddy</span>’nin, Slim’in rock’n roll’un geleceğini nasıl kurtaracağına dair bir hikâyeyi kabul edeceğinden emindim. Slim de röportaj için 23. Sokak’a gelmeyi kabul etti. Dağınıklığım onu eğlendirmişti, yatağıma yayılıp hikâyesini anlatmaya başladı. Bir karavanda doğduğunu söyledi ve uzunca bir destan düzdü. Slim iyi bir konuşmacıydı. Artık öykü anlatıcısı oydu; rolümü memnuniyetle değişmiştim. Anlattığı hikâyelerin benimkilerden de uçuk olması mümkündü. İnsanı etkileyen bir gülüşü vardı. Haşin ve akıllıydı; sezgileri güçlüydü. Hayalimdeki kovboy ağızlı adam oydu.</p>

    <p class="normal">Sonraki akşamlar geç saatlerde, insanın aklını çelen o utangaç gülüşüyle kapımda belirmeye başladı. Paltomu alırdım, birlikte yürüyüşe çıkardık. Chelsea’den pek uzaklaşmazdık fakat yine de şehir sanki erir, etrafımız rüzgârda yuvarlanan çalılarla dolardı.</p>

    <p class="normal">Ekim’de New York ciddi bir soğuk yaşadı. Fena öksürüyordum. Odalarımızın ısıtması yetersizdi. Bu boş alanlar içinde yaşanılmak amacıyla yapılmamıştı ve geceleri soğuk oluyordu. Robert sık sık David’de kalıyordu. Ben de, ne kadar battaniyemiz varsa üzerime örtüp Küçük Lulu çizgi romanları okuyor ve Bob Dylan dinliyordum. Yirmi yaş dişim sorunluydu ve kötüye gidiyordu. Doktorum kansız olduğumu söyledi; kırmızı et yiyip, siyah bira içmemi önerdi. Brüksel’de hasta haliyle tek başına kışı geçirmeye çalışan Baudelaire’e verilen tavsiyenin aynısı...</p>

    <p class="normal">Zavallı Baudelaire’e görece bir miktar daha becerikliydim. Derin cepleri olan ekoseli, eski bir paltoyu üzerime giydim ve Gristede’s’den iki biftek yürüttüm. Onları büyükannemin verdiği demir tavada pişirmeyi düşünüyordum. Yolda Slim’le karşılaşınca şaşırdım; ilk kez gündüz saatlerinde birlikte yürüdük. Etlerin bozulmasından korktuğumdan, ona cebimde iki adet çiğ bifteğin olduğunu itiraf etmek zorunda kaldım. Bana baktı; doğruyu söyleyip söylemediğimi anlamaya çalışıyordu. Elini cebime daldırıp, 7. Cadde’nin ortasında cebimden bir biftek çıkardı. Sonra dalga geçer bir edayla başını sallayarak, “Tamam tatlım, haydi gidip yiyelim” dedi.</p>

    <p class="normal">Yukarı çıkıp ocağı yaktık. Biftekleri doğrudan tavanın içinden yedik. O olaydan sonra Slim yeterince yemek yiyip yemediğim konusunda endişelenmeye başladı. Birkaç gece sonra uğrayıp, Max’s’teki ıstakozları sevip sevmediğimi sordu. Hiç denemediğimi söyledim. Hayret etmiş gibiydi.</p>

    <p class="normal">“Hiç orada ıstakoz yemedin mi?”</p>

    <p class="normal">“Hayır, orada hiç yemek yemedim.”</p>

    <p class="normal">“Ne? Paltonu al, yemeğe çıkıyoruz.”</p>

    <p class="normal">Taksiyle Max’s’e gittik. Arka odaya geçerken herhangi bir çekincesi olmamıştı ancak yuvarlak masaya da oturmadık. Benim için sipariş verdi. “Elinizdeki en büyük ıstakozu getirin.” Herkesin bize baktığını fark ettim. Robert’tan başka bir erkekle Max’s’e hiç gelmediğim aklıma geldi ve Slim, oldukça yakışıklı bir adamdı. Tereyağıyla servis edilen devasa ıstakozum geldiğinde, bu yakışıklı köylünün hesabı ödeyecek kadar parası olmayabileceğini düşündüm.</p>

    <p class="normal">Istakozumu yerken Jackie Curtis’in eliyle bana işaret ettiğini fark ettim. Istakozumdan bir parça istediğini düşündüm; benim için sorun değildi. Etli bir kıskacı peçeteye sardım ve peşinden kadınlar tuvaletine gittim. Jackie derhal beni sorguya çekmeye başladı.</p>

    <p class="normal">“Sam Shepard’la ne yapıyorsun?” diye sordu aniden.</p>

    <p class="normal">“Sam Shepard mı?” dedim. “Yok yok, hayır, bu adamın adı Slim.”</p>

    <p class="normal">“Tatlım onun kim olduğunu bilmiyor musun?”</p>

    <p class="normal">“Holy Modal Rounders grubunun davulcusu.”</p>

    <p class="normal">Jackie, havayı pudraya boğarak, çıldırmışcasına çantasının içini karıştırmaya başladı. “O Broadway dışındaki en iyi oyun yazarıdır. Lincoln Center’da bir oyunu oynandı. Bugüne kadar beş Obie Ödülü kazandı!” diye söylenirken, bir yandan da kaşlarına kalem çekiyordu. Şüpheci gözlerle ona baktım. Bu açıklama, bir Judy Garland-Mickey Rooney müzikalinde konunun şaşırtıcı bir şekilde yön değiştirmesine benziyordu. “Şey, bunun benim için çok bir anlamı yok” dedim.</p>

    <p class="normal">“Aptal olma” dedi, dramatik bir edayla kolumdan tutarak. “Seni doğrudan Broadway’e çıkarabilir.” Jackie’nin, sıradan bir konuşmayı bir B filmi sahnesine çevirme kabiliyeti vardı.</p>

    <p class="normal">Istakoz kıskacını geri uzattı. “Hayır tatlım, teşekkürler. Ben daha büyük avların peşindeyim. Neden onu benim masama getirmiyorsun? Onunla tanışmak isterim.”</p>

    <p class="normal">Broadway’de gözüm yoktu ve bu adamı bir ganimet gibi oradan oraya sürükleyecek de değildim. Ancak en azından hesabı ödeyecek kadar parası olduğunu anlamıştım.</p>

    <p class="normal">Masaya geri döndüm ve ona sert bir bakış fırlattım. “Adın Sam mi?” diye sordum.</p>

    <p class="normal">“Evet, öyle,” dedi, sözcükleri yayarak. Fakat tam o sırada bir tatlı geldi; çikolata soslu vanilyalı dondurma.</p>

    <p class="normal">“Sam güzel isim,” dedim. “İş görür.”</p>

    <p class="normal">“Dondurmanı ye Patti Lee” dedi.</p><br class="chapter" />
    <br class="chapter" />

    <p class="normal">Robert’ın sosyal girdabında yerim olmadığına dair duygularım, artarak büyüyordu. Beni çaylara, yemeklere ve partilere götürüp duruyordu. Tek bir tabağın yanına, beş kişilik bir ailenin ihtiyacından daha fazla çatal kaşık yerleştirilen masalara oturduk. Yemekte neden ayrılmamız gerektiğini, ya da neden tanımadığım insanlarla sohbet etmem gerektiğini anlayamıyordum. İçten içe sıkıntıdan patlar bir halde, bir sonraki yemeğin gelmesini bekliyordum. Kimse benim kadar sabırsız görünmüyordu. Her şeye rağmen, daha önce görmediğim kadar rahat bir şekilde insanlarla iletişim kuran Robert’ı takdir etmem gerekiyordu; birinin sigarasını yakıyor, insanlarla konuşurken gözlerini kaçırmıyordu.</p>

    <p class="normal">Yüksek sosyeteye girmeye başlamıştı. Bazı açılardan sosyal yükselişiyle başa çıkmak, cinsel değişimini göğüslemekten daha zor oldu. Cinselliğiyle ilgili ikilemi anlayıp kabul etmem yeterliydi. Ancak sosyal anlamda yanında olabilmek için, yaşam tarzımı değiştirmem gerekiyordu.</p>

    <p class="normal">Bazılarımız doğuştan asidir. Nancy Milford’ın kaleminden Zelda Fitzgerald’ın öyküsünü okuduğumda, Zelda’nın isyankar ruhuyla kendimi özdeşleştirmiştim. Annemle dükkân vitrinlerinin önünden geçerken, ona insanların neden tekme atıp camları kırmadığını sorduğumu anımsıyorum. Annem de, insanların birlikte yaşayabilmelerini sağlayan, kelimelere dökülmeyen bir takım toplumsal davranış kurallarının varlığından söz etmişti. Bunu duyduğumda, her şeyin bizden öncekiler tarafından belirlenmesinden ve yol haritasının çıkarıldığı bir dünyada yaşamaktan dolayı kendimi sınırlandırılmış hissetmiştim. Yıkıcı güdülerimi bastırıp, yaratıcı olanlara yoğunlaşmak üzere kendimi eğitmiştim. Yine de, kurallardan nefret eden tarafım büsbütün ölmüş değildi.</p>

    <p class="normal">İçimde pencereleri kırmak isteyen bir çocuğun olduğunu söylediğimde, Robert benimle dalga geçti.</p>

    <p class="normal">“Patti! Hayır. Sen kötü tohumsun” dedi. Ama değildim.</p>

    <p class="normal">Öte yandan Sam küçük hikâyemi yadırgamamıştı. Beni, küçük kahverengi pabuçlarımla ortalığı karıştırmak için can atar halde hayal etmekte zorlanmıyordu. Bazen, bir pencereyi tekmeleyip kırmak istediğimi söylediğimde bana sadece, “Tekmele, Patti Lee,” derdi. “Seni kefaletle çıkarırım.” Sam’la birlikteyken kendim olabiliyordum. O, insanın bedeni içinde kendini tutsak hissetmesinin ne demek olduğunu herkesten iyi anlıyordu.</p>

    <p class="normal">Robert bir türlü Sam’e ısınamadı. Daha zarif olmam için beni cesaretlendirirken, Sam’in kaba yönlerimi artırmasından endişeleniyordu. Birbirlerine son derece temkinli yaklaştılar ve aralarındaki mesafe hiç kapanmadı. Dışarıdan bakan bir göz bu durumu bambaşka insanlar olmalarına bağlayabilirdi ancak bence asıl neden, her ikisinin de güçlü erkekler olması ve benim adıma gerçekten en iyi olanı istemeleriydi. Yemek adabını bir kenara koyarsak, ikisiyle de kendime dair bir şeyler keşfetmiştim. Benim için boynuz tokuşturmaları hem komik, hem de gurur okşayıcıydı.</p>

    <p class="normal">Robert, David’in teşviğiyle çalışmalarını bir galerinden diğerine taşıyor ancak sonuç alamıyordu. Cesaretinin kırılmasına izin vermeyen Robert alternatif bir çözüm aradı ve doğum gününde, Stanley Amos’ın Chelsea Otel’deki galerisinde kolajlarını sergilemeye karar verdi.</p>

    <p class="normal">Robert’ın ilk işi Lamston’s’a gitmek oldu. Burası Woolworth’s’ten görece ufak ve ucuzdu. Robert’la her fırsatta mağazanın son kullanım tarihi geçmiş mallarını yağmalardık. İplikler, desenler, düğmeler, eczanelerde bulunan ıvır zıvır, <span class="ideitalik">Redbook</span> ve <span class="ideitalik">Photoplay</span> dergileri, tütsülükler, tebrik kartları, aile boyu şeker kutuları, saç tokaları ve kurdeleler... Robert, klasik gümüş çerçevelerden düzinelerce satın aldı. Tanesi bir dolar olan bu çerçeveler oldukça popülerdi; Susan Sontag’in bile aldığı rivayet ediliyordu.</p>

    <p class="normal">Çok özel bir davetiye yaratmak isteyen Robert, 42. Sokak’tan satın aldığı hafif porno oyun kartlarının arkasına bilgileri bastırdı. Daha sonra bunları, Lamston’s’da bulduğu kovboy tarzı sahte deri kimlik kılıflarının içine yerleştirdi.</p>

    <p class="normal">Sergi Robert’ın ucube kolajlarından oluşuyordu ancak etkinliğe özel oldukça büyük bir parça da hazırladı. Konstrüksiyonunda bana ait eşyalar da kullandı; kurt postum, işlemeli kadife eşarbım ve bir de Fransız haçı... Eşyalarımı kendine mal etmesi konusunda ufak bir tartışma yaşasak da, her zaman olduğu üzere durumu kabullendim. Robert o parçayı kimsenin almayacağını söylemişti; sadece görmelerini istiyordu.</p>

    <p class="normal">Sergi Chelsea Otel’in 510 numaralı süitindeydi. Oda tıka basa doluydu. Robert, David’le birlikte geldi. Çevreme baktığımda, oteldeki bütün geçmişimizin izlerinin görebiliyordum. Robert’ın en sıkı destekçilerinden biri olan Sandy Daley’in gözlerinin içi gülüyordu. Harry büyük parçayı o kadar beğendi ki, <span class="ideitalik">Mahagonny</span> filmi için kameraya aldı. <span class="ideitalik">Hair</span>’in yaratıcılarından Jerome Ragni kolajlardan birini satın aldı. Koleksiyoncu Charles Coles, ileri bir tarihte yapmak istediği alımlar konusunda görüşmek için randevu istedi. Gerard Malanga ve Rene Ricard, Donald Lyons ve Bruce Rudow’la sohbet edip kaynaştı. David zarif bir ev sahibiydi; Robert’ın çalışmalarını da aynı zerafetle takdim etti.</p>

    <p class="normal">Robert tarafından yaratılışlarına tanıklık ettiğim eserlere verilen tepkileri izlemek, duygusal bir deneyim oldu. Özel dünyamızdan çıkmışlardı artık. Robert için istediğim buydu; ancak onları başkalarıyla paylaşınca hafif de olsa sahiplenme duygum öne çıktı. Bu duyguyu bastıran ise Robert’ın yüzünü gördüğüm zaman hissettiğim neşe oldu. Elde etmek için yolundan hiç şaşmadan ve yılmadan çalıştığı geleceğine dair bu sahne, ona en sonunda onaylandığı duygusunu yaşatmıştı.</p>

    <p class="normal">Robert’ın öngörüsünün aksine, Charles Coles büyük parçayı satın aldı. Ne kurt postumu, ne eşarbımı, ne de haçımı asla geri alamadım.</p><br class="chapter" />

    <p class="resim"><img alt="" class="calibre4" src="../Images/yildiz.jpg" /></p><br class="chapter" />

    <p class="normal">“Hanımefendi öldü.” Bobby, Edie Sedgwick’in vefat ettiğini haber vermek için California’dan aradı. Edie’yi hiç tanımamıştım fakat genç bir kızken <span class="ideitalik">Vogue</span> dergisinde, bir at çiziminin önünde duran bir yatağın üzerinde pruvet atarken çekilmiş bir fotoğrafını görmüştüm. Kendinden son derece emin görünüyordu; sanki dünyada ondan başka kimse yoktu. Resmi koparıp duvarıma asmıştım.</p>

    <p class="normal">Bobby Edie’nin vakitsiz ölümünden dolayı gerçekten sarsılmış görünüyordu. “Küçük hanımefendiye bir şiir yaz” dedi, ve ben de yazacağıma söz verdim.</p>

    <p class="normal">Edie gibi bir kıza ağıt yazabilmek için kendi içimdeki kıza ulaşmalıydım. Dişi olmanın ne demek olduğu üzerine düşünmem gerekiyordu. Beyaz atın önündeki kızın peşinden gidip, varlığımın köklerine indim.</p><br class="chapter" />
    <br class="chapter" />

    <p class="normal">Beat havasına girmiştim. İnciller küçük yığınlar halinde duruyordu. Kutsal Barbarlar. Kızgın Genç Adamlar. Etrafı karıştırırken Ray Bremser şiirleri buldum. Bu şiirler beni iyice havaya soktu. Ray’in şiirlerindeki ses, doğal bir müzik aleti gibiydi. Ne kadar kolayca doğaçlama yaptığını, kelimelerin yan yana notalar gibi dökülmesinden hissedebiliyordunuz. İlham gelmişti, pikaba Coltrane koydum ancak güzel bir şey çıkmadı. Mastürbasyon yapmanın ötesi değildi benimkisi. Truman Capote bir keresinde Kerouac’i yazmayıp, kelimeleri daktilo etmekle suçlamıştı. Ancak Kerouac, makinesine vura vura, rulolarca daktilo kâğıdına benliğini işlemişti. Benimse tek yaptığım, daktilo kullanmaktı. Ayağa fırladım, sinir olmuştum.</p>

    <p class="normal">Beat antolojisini elime alıp George Mendel’in “The Beckoning Sea” adlı şiirini buldum. Önce yumuşak bir sesle, sonra da avaz avaz bağırarak okudum. Kelimelerin içine gömdüğü denizi arıyor, dalgaların ritmini yakalamaya çalışıyordum. Devam ettim, Corso ve Mayakovski okudum. Daha sonra George beni yamaçtan aşağı itsin diye, denize döndüm. Robert kedi adımlarıyla içeri girip, başıyla onaylayarak oturdu. Tüm benliğiyle dinliyordu. Asla okumayan sanatçım. Sonra eğilip, yerden bir avuç şiiri eline aldı.</p>

    <p class="normal">“Çalışmalarına daha özenli davranmalısın” dedi.</p>

    <p class="normal">“Ne yaptığımı bile bilmiyorum,” dedim, omuz silkerek, “ama kendimi de durduramıyorum. Önüne geleni oyan kör bir heykeltıraş gibiyim.”</p>

    <p class="normal">“İnsanlara ne yapabildiğini göstermen gerekiyor. Neden bir okuma yapmıyorsun?”</p>

    <p class="normal">Yazmak sinirlerimi bozmaya başlamıştı, yeterince fiziksel değildi.</p>

    <p class="normal">Bana bazı fikirleri olduğunu söyledi. “Sana bir okuma ayarlayacağım, Patti.”</p>

    <p class="normal">Yakın zamanda okuma yapmayı falan beklemiyordum fakat bu düşünce ilgimi çekti. Şiirlerimi kendimi, ve de bir avuç insanı hoşnut etmek için yazıyordum. Belki de Gregory testini geçip geçemeyeceğimi görmenin vakti gelmişti. İçten içe hazır olduğumu biliyordum.</p>

    <p class="normal">Rock dergileri için daha çok yazı yazmaya başlamıştım: <span class="ideitalik">Crawdaddy, Circus, Rolling Stone.</span> Müzik eleştirmenliğinin saygıdeğer bir uğraş olabileceği zamanlardaydık. Paul Williams, Nick Tosches, Richard Meltzer ve Sandy Pearlman saygı duyduğum bazı yazarlardandı. On dokuzuncu yüzyıl sanat ve edebiyatına dair mihenk taşı niteliğinde eleştiriler yazan Baudelaire’i kendime örnek alıyordum.</p>

    <p class="normal">Eleştirmem için yollanan bir yığın albümün arasında Lotte Lenya’nın çift albümü de vardı. Bu büyük sanatçının hakkının teslim edilmesi gerektiğini düşünüp, <span class="ideitalik">Rolling Stones</span>’dan Jann Wenner’ı aradım. Bu onu ilk arayışımdı ve talebim karşısında afallamış gibiydi. Ancak ona Bob Dylan’ın <span class="ideitalik">Bringing It All Back Home</span> albümünün kapağında bir Lotte Lenya albümü tuttuğunu hatırlatınca, yumuşadı. Edie Sedgwick şiirimi yazarken konuya ısınmıştım; yazımda, Lotte Lenya’nın hem bir sanatçı olarak rolünü, hem de güçlü kadınsal varlığını ortaya koymaya çalıştım. Bu yazı üzerinde yoğunlaşmak şiirlerime de can vermenin yanı sıra bana kendimi ifade etmem yolunda yeni bir usul sundu. Basacaklarını sanmıyordum ancak Jann aradı ve bir kamyon şoförü gibi konuşmama rağmen, son derece zarif bir makale kaleme aldığımı bildirdi.</p>

    <p class="normal">Rock dergilerine yazmak, hayranı olduğum yazarlarla iletişime geçmemi sağladı. Sandy Pearlman bana, Jonathan Eisen tarafından hazırlanan ve geçen yılın, müzik üzerine yazılmış en iyi yazılarını toplayan <span class="ideitalik">The Age of Rock II</span> adlı kitabı verdi. En çok etkilendiğim yazı, Lenny Kaye tarafından kaleme alınan kapella müziği üzerine kolay okunur ancak bilgi dolu bir incelemeydi. Bana kendi köklerimden seslenmişti; gençliğimde genç delikanlıların üçlü armonilerden oluşan R&amp;B şarkıları söylediği sokak köşelerini anımsatmıştı. Ayrıca, zamanın burnu havada ve alaycı eleştirilerine uzak bir yaklaşıma sahipti. Onu aramaya ve böyle ilham verici bir makale yazdığı için tebrik etmeye karar verdim.</p>

    <p class="normal">Lenny şehir merkezinde, Bleecker Sokağı’ndaki Village Oldies’de tezgâhtar olarak çalışıyordu. Bir Cumartesi akşamı ona uğradım. Dükkânın duvarlarında jant kapakları ve eski 45’liklerle dolu raflar vardı. Neredeyse aklınıza gelebilecek her şarkıyı o tozlu raflarda bulabilirdiniz. Sonraki ziyaretlerimde, dükkânda müşteri yoksa, Lenny en sevdiğimiz şarkıları çalar, Dovells’ın “Bristol Stomp”u ya da Maureen Gray’in “Today’s the Day”i eşliğinde dans ederdik.</p>

    <p class="normal">Max’s’teki sahne değişiyordu. Velvet Underground’un yaz boyunca sahne alması, rock and roll dünyasının yeni isimlerini buraya çekti. Yuvarlak masa artık sık sık müzisyenler, rock basını ve müzik piyasasında devrim gerçekleştiren Danny Goldberg tarafından işgal ediliyordu. Lillian Roxon, Lisa Robinson, Danny Fields ve arka odayı yavaş yavaş sahiplenen diğerlerinin arasında Lenny’yi görmek mümkündü. Hâlâ Holly Woodlawn’u içeriyi süzülürken, Andrea Feldman’ı masaların tepesinde dans ederken, Jackie ile Wayne’i fütursuzca muhteşemlik saçarken göreceğinize emin olabilirdiniz; ancak Max’s’in odağı oldukları günler artık sayılıydı.</p>

    <p class="normal">Robert’la orada daha az zaman geçiriyor ve kendi ortamlarımıza yöneliyorduk. Ancak Max’s halen kaderimizi yansıtıyordu. Robert, giderayak Warhol müdavimlerinin fotoğraflarını çekmeye başlamıştı. Bense yavaş yavaş rock dünyasının ve sakinlerinin yörüngesine giriyordum; yazarak ve en sonunda da sahneye çıkarak...</p><br class="chapter" />
    <br class="chapter" />

    <p class="normal">Sam Chelsea’de balkonlu bir oda tuttu. Orada kalmaya bayılıyordum, otelde yine bir odam olmuştu. Ne zaman istersem duş alabiliyordum. Bazen sadece yatağa oturup okurduk. Ben Crazy Horse’la ilgili bir şeyler okurken, o Samuel Beckett okurdu.</p>

    <p class="normal">Paylaştığımız hayat üzerine Sam’la uzun uzun tartıştık. Evli ve bebek yaşta bir oğlunun olduğunu bana önceden söylemişti. Belki gençliğin kaygısızlığındandır, fakat o zamanlar sorumsuz davranışlarımızın başkalarını nasıl etkileyeceğini düşünmemiştim. Genç ve yetenekli bir oyuncu olan karısı Olan’la tanıştım. Onu terk etmesini asla beklemedim ve üçümüz, kuralları dile gelmemiş ortak bir yaşamın ritmine kapıldık. Sam sık sık ortadan kaybolur ve odasında tek başıma kalmama izin verirdi. Etraf, ardında bıraktıklarıyla dolu olurdu: Kızılderili battaniyesi, daktilosu ve bir şişe üç yıldızlı Ron del Barrilito romu...</p>

    <p class="normal">Sam’in evli olması Robert’ı dehşete düşürmüştü. Sonunda seni terk edecek derdi bana, ama bunu zaten biliyordum. Robert, Sam’in dengesiz bir kovboy olduğunu düşünüyordu.</p>

    <p class="normal">“Sen Jackson Pollock’ı da sevmezdin” diye karşılık verdim. Robert sadece omuz silkti.</p>

    <p class="normal">Yarış otomobillerine olan tutkusuna ithafen Sam’e bir şiir yazdım. Adı “Ballad of a Bad Boy” idi. Daktilodan çıkardım, odada turlayarak yüksek sesle okudum. İyiydi. Aradığım enerji ve ritme sahipti. Robert’ın kapısını çaldım. “Bir şey dinlemek ister misin?” dedim.</p>

    <p class="normal">O dönemde birbirimizden biraz uzaklaşmış olsak da -Robert, David’leydi, ben de Sam’le- hâlâ ortak bir noktamız vardı. İşimiz. Robert, söz verdiği gibi bana bir okuma ayarlamaya kararlıydı. Şubat’ta St. Mark Kilisesi’nde okuma yapacak olan Gerard Malanga’yla benim adıma konuşmuştu. Gerard, yüce gönüllülük göstererek ondan önce çıkmamı kabul etti.</p>

    <p class="normal">Anne Waldman tarafından yönetilen Şiir Projesi, en iyi şairlerin bile yer almak için can attığı bir forumdu. Robert Creeley’den Allen Ginsberg’e ve Ted Berrigan’a kadar herkes orada okuma yapmıştı. Eğer şiirlerimi okuyacaksam, bunu orada yapmalıydım. Amacım sadece iyi bir iş çıkarmak ya da başımı dik tutmak değildi. St. Mark Kilisesi’nde bir iz bırakmak istiyordum. Bunu şiir için yapıyordum. Rimbaud için ve Gregory için. Yazılı kelimelere, rock and roll’un heyecanını ve saldırganlığını katmak istiyordum.</p>

    <p class="normal">Todd agresif olmamı önermiş ve okumada giymem için bana bir çift siyah yılan derisi çizme vermişti. Sam müzik de eklememi önerdi. Chelsea’den gelip geçen tüm müzisyenleri aklımdan geçirdim fakat sonradan, Lenny Kaye’in elektro gitar çaldığını söylediğini anımsadım. Onu görmeye gittim.</p>

    <p class="normal">“Gitar çalıyorsun değil mi?”</p>

    <p class="normal">“Evet, gitar çalmayı seviyorum.”</p>

    <p class="normal">“Elektro gitarla bir araba kazası çalabilir misin?”</p>

    <p class="normal">“Evet, bunu yapabilirim” dedi tereddüt etmeden ve bana eşlik etmeyi kabul etti. Melody Maker gitarı ve ufak Fender amfisiyle 23. Sokak’a geldi ve ben şiirlerimi okurken içeri girdi.</p>

    <p class="normal">Okuma 10 Şubat 1971 gününe ayarlanmıştı. Judy Linn, afiş için Gerard’la birlikte Chelsea’nin önünde gülümseyen bir fotoğrafımızı çekti. Bu tarihle ilişkisi olabilecek şüpheli işaretleri araştırdım. Dolunaydı. Bertolt Brecht’in doğum günüydü. İkisi de iyi işaretti. Brecht’e bir selam göndererek, okumayı “Mack the Knife” şarkısını söyleyerek açmaya karar verdim. Lenny gitarıyla eşlik etti.</p>

    <p class="normal">İnanılmaz bir geceydi. Gerard Malanga karizmatik bir şair ve performans sanatçısıydı. Warhol dünyasının en kaymak tabakasını kendine çekerdi; Lou Reed’den Rene Ricard’a, Brigid Berlin’den bizzat Andy’ye kadar, herkesi. Lenny’nin arkadaşları onu alkışlamaya gelmişti: Lillian Roxon, Richard ve Lisa Robinson, Richard Meltzer, Roni Hoffman ve Sandy Pearlman. Chelsea’den de, içlerinde Peggy, Harry, Matthew ve Sandy Daley’in bulunduğu bir grup gelmişti. John Giorno, Joe Brainard, Annie Powell ve Bernadette Mayer gibi şairler gelmişti. Todd Rundgren, GTO’s grubundan Bayan Christine’i getirmişti. Gregory, koridorun başındaki koltuğuna oturmuş, ne yapacağımı görmek için huzursuzca bekliyordu. Robert, David’le birlikte geldi ve ön sıranın ortasına oturdular. Sam, balkon korkuluklarından sarkıp bana destek veriyordu. Atmosfer çok elektrikliydi.</p>

    <p class="normal">Anne Waldman bizi takdim etti. Çok stresliydim. Geceyi Kabil’den Genet’e, tüm suçlulara ithaf ettim. “İsa birilerinin günahları için öldü / ama benimkiler için değil” mısrasıyla başlayan “Oath” gibi şiirleri seçtim. Daha sonra “Fire of Unknown Origin” ile hafif bir dönüş yaptım. Robert için “Devil Has a Hangnail”i ve Annie için “Cry Me a River”ı okudum. Jesse James’in kız arkadaşının ağzından yazılmış “Picture Hanging Blues”, nakaratıyla birlikte, o zamana kadar yazdıklarım arasında bir şarkıya en yakın olandı.</p>

    <p class="normal">Lenny’nin güçlü ritmik akorları ve efektleri eşliğinde, “Ballad of a Bad Boy” ile bitirdik. St. Mark Kilisesi’nde ilk kez elektro gitar çalınıyordu. Bu durum hem tezahüratlara, hem de protestolara neden olmuştu. Burası şiirin kutsal toprakları olduğu için bazıları itiraz etse de, Gregory sevinçten coşmuştu.</p>

    <p class="normal">Resepsiyonda da bomba dakikalar yaşandı. Performans sırasında içimde bastırdığım tüm küstahlığı serbest bırakmış ve bundan da faydalanmıştım. Ancak sonrasında öylesine adrenalinle dolmuştum ki, genç bir horoz gibi davrandım. Robert ve Gerard’a teşekkür etmeyi unuttuğum gibi, arkadaşlarıyla da sosyalleşmedim. Umursamaz bir tavırla Sam’le takıldım; birkaç tek tekila içip ıstakoz yedik.</p>

    <p class="normal">Benim gecemdi ve heyecan vericiydi fakat sakin kalıp, geceyi geride bırakmanın en iyisi olacağına karar verdim. Böyle bir tecrübeyle ne yapacağımı bilemiyordum. Robert’ın duygularını incittiğimin farkındaydım ancak o, herşeye rağmen, benimle ne kadar gururlandığını gizleyemiyordu. Yine de, hiç bilmediğim bir yönümün olduğunu dikkate almak zorundaydım. Bunun sanatla ilgisi neydi, pek emin değildim.</p>

    <p class="normal">Şiir okumamın ardından teklif yağmuru başladı. <span class="ideitalik">Creem</span> dergisi şiirlerimden bir seri yayımlamak istiyordu, Londra ve Philadelphia’da okuma yapmam teklif edildi, ve ayrıca Middle Earth Books’tan ufak bir şiir kitabı ve Steve Paul’ün Blue Sky Records şirketinden de olası bir plak teklifi geldi. Başta hepsi koltuklarımı kabartmıştı fakat sonradan utandım. Saç kesimime aldığım tepkiden kat be kat aşırıydı.</p>

    <p class="normal">Sanki çok kolay olmuştu. Robert için hiçbir şey bu kadar kolay olmamıştı. Sevdiğim şairler için de öyle olmamıştı. Geri çekilmeye karar verdim. Albüm teklifini geri çevirdim ancak Steve Paul’ün sekreteri olmak için Scribner’daki işimi bıraktım. Görece özgürdüm ve biraz daha fazla kazanıyordum. Steve, bir albüm yapmaktansa neden onun yemeğini yapıp kuş kafesini temizlemeyi seçtiğimi bana sorup durdu. Kaderimde kafes temizlemek olduğunu sanmıyordum ancak o kontratı yapmanın da doğru olmadığını biliyordum.</p>

    <p class="normal">Mari Sandoz’un <span class="ideitalik">Crazy Horse: Strange Man of the Oglalas</span> kitabından öğrendiğim bir şeyi düşündüm. Deli at savaşta zafer kazanacağını bilir ancak ganimeti toplamak için durursa, yenilecektir. Bunu unutmaması için, atlarının kulaklarına yıldırım şeklinde dövme yaptırır. Bu dersi o an önümde duran durumlara uygulamaya çalıştım ve hak etmediğim ganimeti toplamamaya özen gösterdim.</p>

    <p class="normal">Buna benzer bir dövme istediğime karar verdim. Lobide oturmuş defterime çeşit çeşit yıldırımlar çizerken, içeri tek başına bir kadın girdi. Dağınık kızıl saçları, omzunda canlı bir tilkisi ve yüzünü kaplayan çok zarif dövmeleri vardı. Fark ettim ki, eğer biri o dövmeleri silecek olursa <span class="ideitalik">Love on the Left Bank</span>’in kapağındaki kızın, Vali’nin yüzünü ortaya çıkacaktı. Resmi uzun zaman önce duvarımdaki yerini almıştı.</p>

    <p class="normal">Ona doğrudan, “Dizime bir dövme çizer misin?” diye sordum. Gözlerini üzerime dikti ve sonra, bir şey söylemeden başıyla onayladı. Sonraki birkaç gün içinde dövmeyi Sandy Daley’in odasında yapmasına karar verdik. Sandy olayı filme alacaktı; aynı Robert’ın meme ucuna halka takılırken yaptığı gibi. Sanki cemaate kabul sırası bendeydi.</p>

    <p class="normal">Yalnız gitmek istiyordum fakat Sam de orada olmak istedi. Vali’nin tekniği çok ilkeldi; ağzında emip durduğu kocaman bir dikiş iğnesi, bir mum ve indigo renginde mürekkep... Cesur olmaya kararlıydım, o çakan şimşeği dizime batırırken sesimi çıkarmadan oturdum. İşi bitince, Sam de sol eline bir dövme yapmasını istedi. Vali, işaret ve başparmakları arasındaki deriye iğneyi seri hareketlerle defalarca batırdı ve sonunda ortaya bir hilal çıktı.</p>

    <p class="normal">Bir sabah Sam gitarımın nereye kaybolduğunu sordu. Ona gitarımı en küçük kızkardeşim Kimberly’ye verdiğimi söyledim. O öğleden sonra beni Village’de bir gitar dükkânına götürdü. Duvarda, tıpkı rehinci dükkânında olduğu gibi, akustik gitarlar asılı duruyordu; tek fark, onlardan ayrılmak istemeyen hırçın dükkân sahibiydi. Sam bana istediğimi seçmemi söyledi. Pek çok Martin’lere baktık, aralarında sedef kakmalı çok güzel olanlar da vardı fakat benim dikkatimi çeken, 1931 Buhran zamanı modeli, eski püskü siyah bir Gibson oldu. Arkası çatlamış ve tamir görmüştü ve akort mandallarının aksamı da paslanmıştı. Fakat bir şekilde kalbimi çalmıştı. Görünüşüne bakarak, onu benden başka kimsenin istemeyeceğini düşünmüştüm.</p>

    <p class="normal">“Bunu istediğine emin misin, Patti Lee?” diye sordu Sam.</p>

    <p class="normal">“Tek istediğim bu” dedim.</p>

    <p class="normal">Sam gitara iki yüz dolar ödedi. Dükkân sahibinin memnun olacağını düşünmüştüm fakat adam sokakta peşimizden gelip, “Eğer istemezseniz sizden onu geri satın alırım” dedi.</p>

    <p class="normal">Sam’in bana o gitarı alması çok şık bir jestti. Gary Cooper’ın oynadığı <span class="ideitalik">Beau Geste</span> adlı bir film aklıma geldi; Cooper, Fransız Yabancılar Lejyonu’nda, onu yetiştiren kadını korumak için itibarını tehlikeye atan bir askeri canlandırıyordu. Gitarıma Beau<sup class="calibre5"><a href="../Text/ColukCocuk-PattiSmith_split_072.html#footnote-100-38" id="footnote-100-38-backlink">[38]</a></sup>’nun kısaltılmış hali olarak Bo adını takmaya karar verdim. Bana Sam’i anımsatmasını istiyordum; aslında o da bu gitara âşık olmuştu.</p>

    <p class="normal">Hâlâ bir hazine gibi sakladığım Bo, asıl gitarım oldu. Şarkılarımın çoğunu onunla yazdım. İlkini Sam için yazmıştım; yakında veda edeceğini hissedebiliyordum. Hem hayatımızda hem de işimizde, vicdanlarımız üzerimize geliyordu. Hiç olmadığımız kadar yakındık fakat ayrılık vakti geliyordu ve ikimiz de bunu biliyorduk.</p>

    <p class="normal">Bir gece sessizce oturuyor ve aynı şeyi düşünüyorduk. Yerinden sıçradı ve daktilosunu yatağa getirdi. “Bir oyun yazalım” dedi.</p>

    <p class="normal">“Oyun yazmak üzerine hiçbir şey bilmiyorum” diye yanıtladım.</p>

    <p class="normal">“Kolay,” dedi. “Ben başlarım.” 23. Sokak’taki odamı tarif etti: otomobil plakaları, Hank Williams plakları, oyuncak kuzu ve yerde duran yatak. Sonra da kendi karakterini soktu: Slim Shadow.</p>

    <p class="normal">Sonra daktiloyu önüme itti ve “Sıra senin Patti Lee” dedi.</p>

    <p class="normal">Karakterime Cavale ismini koymaya karar verdim. Bu ismi Fransız-Cezayirli yazar Albertine Sarrazin’den almıştım; o da, Genet gibi suç ve edebiyat arasında gidip gelen, erkenden büyümek zorunda kalmış bir yetimdi. En sevdiğim kitabı <span class="ideitalik">La Cavale</span> idi. Fransızca kaçış anlamına geliyordu.</p>

    <p class="normal">Sam haklıydı. Oyun yazmak hiç de zor değildi. Tek yaptığımız birbirimize hikâyeler anlatmaktı. Karakterler bizdik; sevgimizi, hayal gücümüzü ve patavatsızlıklarımızı şifreleyip <span class="ideitalik">Cowboy Mouth</span>’a yerleştiriyorduk. Belki oyundan çok bir tören gibiydi. Maceramızın sonunu törenleştirmiş ve Sam için bir kaçış kapısı yaratmıştık.</p>

    <p class="normal">Cavale hikâyedeki suçluydu. Kız Slim’i kaçırıyor ve ininde alıkoyuyordu. İkisi birbirini hem seviyordu, hem de atışıyorlardı; doğaçlama şiir şeklinde kendilerine ait bir dil oluşturuyorlardı. Daha sonra, şiirsel bir dille tartışma yaşayacağımız yere geldiğimizde korktum. “Bunu yapamayacağım,” dedim. “Ne diyeceğimi bilmiyorum.”</p>

    <p class="normal">“Ne dersen de” dedi. “Doğaçlama yaparken hata yapamazsın.”</p>

    <p class="normal">“Ya berbat edersem? Ya ritmi kaçırırsam?”</p>

    <p class="normal">“Yapamazsın,” dedi. “Tıpkı davul çalmak gibi. Bir vuruşu kaçırırsan, başka bir ritim yaratırsın.”</p>

    <p class="normal">Bu basit değiş tokuş sırasında Sam bana doğaçlamanın sırrını öğretti ve bu sırrı hayatım boyunca kullandım.</p>

    <p class="normal"><span class="ideitalik">Cowboy Mouth</span> kapılarını Nisan sonunda, Batı 46. Sokak’ta American Place Tiyatrosu’nda açtı. Oyunda Cavale, Slim’i değiştirip hayalini kurduğu rock and roll kurtarıcısına dönüştürmeye çalışıyordu. Slim, başta Cavale tarafından baştan çıkarılma fikriyle sarhoş oluyor fakat sonunda kadına, onun hayalini gerçekleştiremeyeceğini söylemek zorunda kalıyordu. Slim Shadow kendi dünyasına, ailesine ve sorumluluklarına geri dönüyor ve Cavale’i tek başına, ancak özgür bırakıyordu.</p>

    <p class="normal">Sam heyecanlıydı. Oyun iyiydi fakat o, sahnede kendini gözler önüne sereceği gerçeği karşısında kaygılanmıştı. Robert Glaudini tarafından yönetilen oyunun provaları sorunlu ve coşkulu geçmişti; ancak provalarda seyirci baskısı yoktu. İlk ön gösterim yerel öğrencilere oynandı. Çocukların gülmesi, tezahürat yapıp destek olması hepimizi havaya soktu. Sanki onlarla bir işbirliği içindeydik. Ancak oyunun resmi galasında Sam sanki uykusundan uyandı; gerçek insanlarla yüzleşecek, gerçek sorunlarını ortaya dökecekti.</p>

    <p class="normal">Üçüncü gece Sam yok oldu. Oyunu kapattık. Ve tıpkı Slim Shadow gibi Sam de kendi dünyasına, ailesine ve sorumluluklarına geri döndü.</p>

    <p class="normal">Bu deneyim bana kendimle ilgili bazı şeyler de öğretti. Cavale’in “kovboy ağızlı rock ’n’ roll mesihi”nin, yaptığım herhangi bir şeyle nasıl özdeşleşeceğini bilmiyordum fakat şarkı söylerken, tartışırken ve birbirimizle uğraşırken, sahnede kendimi evde gibi hissettim. Oyuncu değildim, yaşamla sanat arasına çizgi çekemiyordum. Sahnede nasılsam, sahne dışında da öyleydim.</p>

    <p class="normal">Sam, New York’u terk edip Nova Scotia’ya gitmeden önce bana bir zarf içinde para bıraktı. Para, başımın çaresine bakabilmem içindi.</p>

    <p class="normal">Bana baktı; Kızılderili edalı kovboyum. “Benimle ilgili hayallerin benim hayallerim değildi,” dedi. “Belki de, o hayaller senin için.”</p>

    <p class="normal">Bir yol ayrımındaydım ve ne yapmam gerektiğinden emin değildim. Robert, Sam’in gidişini başıma kakmadı. Ve Steve Paul diğer birkaç müzisyenle birlikte şarkı yazmak üzere beni Meksika’ya götürmeyi teklif ettiğinde, gitmem için teşvik etti. Meksika çok sevdiğim iki şeyi temsil ediyordu: kahve ve Diego Rivera. Haziran’ın ortasında Acapulco’ya vardık ve denize bakan büyük bir villaya yerleştik. Çok şarkı yazamadım ama bol bol kahve içtim.</p>

    <p class="normal">Tehlikeli bir fırtına herkesin eve dönmesine neden oldu fakat ben kaldım ve sonrasında Los Angeles üzerinden ülkeye döndüm. Doors’un yeni albümü <span class="ideitalik">L.A. Woman</span>’ın kocaman billboardunu orada gördüm; telgraf direğine çarmıha gerilmiş bir kadın imajı kullanılmıştı. Yanımdan bir araba geçti; radyoda yeni single’ları “Riders on the Storm”un çaldığını duydum. Pişman olmuştum; Jim Morrisson’ın ne denli büyük bir ilham kaynağı olduğunu neredeyse unutmuştum. Şiirle rock and roll’u birleştirmek üzere çıktığım bu yola beni yönlendiren oydu; albümü satın alıp, ona yaraşır bir parça yazmaya karar verdim.</p>

    <p class="normal">New York’a döndüğüm sıralarda Paris’te öldüğüne dair bölük pörçük haberler Avrupa’dan sızmaya başlamıştı. İlk bir iki gün kimse tam olarak ne olduğundan emin olamadı. Jim kendi küvetinde, belirsiz nedenlerden dolayı Brian Jones’la aynı gün, 3 Haziran’da ölmüştü.</p><br class="chapter" />
    <br class="chapter" />

    <p class="normal">Merdivenleri çıkarken, ters giden bir şeyler olduğunu anladım. Robert’ın “Seni seviyorum! Senden nefret ediyorum! Seni seviyorum!” diye bağırdığını duyabiliyordum. Robert’ın stüdyosuna açılan kapıyı hızla açtım. Oval bir aynaya bakıyordu; aynanın yanında siyah bir kırbaç ve aylar önce sprey boyayla boyadığı bir şeytan maskesi duruyordu. Uyuşturucu nöbeti geçiriyor, içindeki iyi ve kötü savaşıyordu. Şeytan onu ele geçirmek üzereydi; yüz ifadesini değiştiriyor ve maskeninki gibi çarpık ve kan kırmızısı bir şeye dönüştürüyordu.</p>

    <p class="normal">Böyle durumlarda ne yapılacağına dair deneyimim yoktu. Chelsea’de kafayı bulduğumda bana nasıl yardım ettiğini anımsadım ve maske ile aynayı gözünün önünden kaldırırken sakin sakin onunla konuştum. Önce bana sanki bir yabancıymışım gibi baktı fakat sonra, hızlı nefes alışı yavaşladı. Bitkin bir halde peşimden yatağına kadar geldi ve başını kucağıma koyup uyuyakaldı.</p>

    <p class="normal">Onun bu çift kişilikli doğası canımı sıkıyordu çünkü bu durumun en çok Robert’ı üzmesinden korkuyordum. İlk tanıştığımızda, çalışmaları Tanrı’nın evrensel sevgisine olan inancını yansıtıyordu. Bir şekilde yoldan sapmıştı. Katolik kimliğinden kaynaklanan iyi ve kötüye dair kaygıları yeniden ortaya çıkmıştı ve sanki Robert, birinden birini seçmek zorundaydı. O Kilise’den ayrılmıştı, şimdi de Kilise ondan ayrılıyordu. Uyuşturucu, Faust gibi, kendini karanlık güçlere dönüşü olmayan bir şekilde teslim ettiğine dair korkularını büyütmüştü.</p>

    <p class="normal">Robert bazen şaka yollu, bazense diğerlerinden farklı olma ihtiyacıyla kendisini kötü bir insan olarak tanıtmaya başlamıştı. Deri bir kasık bağını üzerine giyişini seyrettim. O, şeytan olmaktan ziyade, özgürlüğün ve yüksek deneyimlerin peşinde olan bir Dionysos’tu.</p>

    <p class="normal">“Biliyorsun, farklı olmak için kötü olmana gerek yok” dedim. “Sen zaten farklısın. Sanatçılar kendilerine has bir tür.”</p>

    <p class="normal">Bana sarıldı. Kasık bağı vücuduma dayanmıştı. “Robert,” diye cıyakladım, “sen çok kötüsün.”</p>

    <p class="normal">“Söylemiştim” dedi, göz kırparak.</p>

    <p class="normal">Dışarı çıktı, ben de kendi tarafıma geçtim. Penceremden YMCA’in önünden hızla yürüdüğünü görebiliyordum. Sanatçı ve jigolo, aynı zamanda iyi bir evlat ve rahip çırağı... Dünyada saf iyi ya da saf kötü diye bir şey olmadığını, sadece saflık olduğu gerçeğini bir kez daha kucaklayacağına inanıyordum.</p>

    <p class="normal">Tek bir uğraşın peşinden gidecek maddi gelirden yoksun olan Robert, birkaç mecrada birden çalışmayı sürdürüyordu. Parası yettiğinde film çekiyor, gerekli malzemeleri bulduğunda kolye tasarlıyor ve konstrüksiyonlar yapıyordu. Ancak fotoğrafçılığa doğru kaydığına hiç şüphe yoktu.</p>

    <p class="normal">Robert’ın ilk modeli bendim, ikincisi de kendisi oldu. Beni hazinelerimle ya da kendi törensel eşyalarıyla fotoğraflayarak başlamıştı bu işe. Daha sonra nü ve portrelere yöneldi. Sonunda David sayesinde bazı görevlerimden azledildim çünkü David, Robert için mükemmel bir ilham kaynağıydı. Hem fotojenik, hem de esnekti. Çorapları saymazsak yatağa çıplak bir şekilde uzanmak, siyah bir ağ içinde çıplak durmak ya da ağzı papyonla kapatılmış halde yatmak gibi Robert’ın acayip senaryolarına da açıktı.</p>

    <p class="normal">Robert hâlâ Sandy Daley’in 360 Land Camera’sını kullanıyordu. Ayarlar ve seçenekler sınırlıydı ancak teknik olarak basitti ve ışıkölçere ihtiyaç duymuyordu. Resmin üzerine pembe bir balmumu sürerek kareleri koruyordu. Eğer kaplamayı unutursa fotoğraf yavaş yavaş soluyordu. Polaroid paketinin tamamından faydalanıyordu; çerçeve kutusunu, çekme şeridini kullanıyor ve hatta bazen emülsiyonla görseli bozup yarı pozlanmış resimler oluşturuyordu.</p>

    <p class="normal">Filmin fiyatı dolayısıyla her karenin hakkını vermek gerektiğini hissediyordu. Hata yapmaktan ya da filmleri boşa harcamaktan hoşlanmadığı için çabuk bir göz ve kararlı bir tavır geliştirdi. Keskin ve ekonomikti; önceleri maddi, sonradan alışkanlık nedeniyle. Kısa sürede kendini geliştirmesini izlemek benim adıma da doyurucu bir deneyim oldu çünkü bu sürecin bir parçası olduğumu düşünüyordum. Sanatçı ve modeli olarak yarattığımız öğreti çok basitti. Sana inanırım ve kendime inanırım.</p><br class="chapter" />

    <p class="resim"><img alt="" class="calibre4" src="../Images/yildiz.jpg" /></p><br class="chapter" />

    <p class="normal">Robert’ın hayatına önemli biri girdi. David, Robert’ı Metropolitan Sanat Müzesi’nin fotoğraf küratörüyle tanıştırdı. John McKendry, New York yüksek sosyetesinin önemli bir üyesi olan Maxime de la Falaise ile evliydi. John ve Maxime, Robert’a hayallerindeki parıltılı dünyanın kapısını aralamışlardı. Maxime iyi bir aşçıydı ve İngiliz mutfağının asırlık tarihinden az bilinen lezzetleri sunduğu son derece şık yemek davetleri verirdi. Onun her sunusuna karşılık konukları da, aynı derecede sofistike sohbetlerle masayı renklendirirdi. Bianca Jagger, Marisa ve Berry Berenson, Tony Perkins, George Plimpton, Henry Geldzahler, Diane ve Prens Egon von Fürstenberg, masasında sıkça yer alan isimlerdi.</p>

    <p class="normal">Robert, toplumun bu kesimini tanımamı istiyordu; kendime yakın bulabileceğim etkileyici ve kültürlü insanlar olduklarını düşünüyor ve bize yardım etmelerini umuyordu. Her zaman olduğu üzere, bu durum da Robert’la aramda pek de komik olmayan dalaşmalara sebep oldu. Uygun biçimde giyinmiyordum, aralarında garip kaçıyordum, canım sıkılıyor ve masada oturup dedikodu yapmaktansa mutfakta takılmayı tercih ediyordum. Maxime bana ancak tahammül ediyordu fakat John, kendimi aralarında yabancı hissedişimi gerçekten anlıyor gibiydi. Belki o da kendini yabancı hissediyordu. John’dan gerçekten hoşlanmıştım. Beni rahat ettirmek için elinden geleni yaptı. Napolyon stili kanepelerinde otururduk ve bana Rimbaud’nun <span class="ideitalik">Illuminations</span>’ını Fransızcasından okurdu.</p>

    <p class="normal">Özel konumundan dolayı John, müzenin çoğu sergilenmemiş tüm fotoğraf koleksiyonuna ulaşabiliyordu. John’ın uzmanlığı, benim de kısmen meyilli olduğumu bildiği Viktoryen dönem fotoğrafçılığıydı. Fotoğrafları birinci elden görebilmemiz için Robert’la beni müzeye davet etti. Yerden tavana kadar yükselen dosyalar ve içlerinde fotoğraf sanatının ilk ustaları Fox Talbot, Alfred Stieglitz, Paul Strand ve Thomas Eakins’in çok eski baskıları bulunan metal raf ve çekmeceler vardı.</p>

    <p class="normal">Bu fotoğrafları muhafazalarından çıkarabilmek, onlara gerçekten dokunabilmek ve hem kâğıdı, hem de sanatçıyı hissedebilmek Robert’ı derinden etkilemişti. Onlara dikkatle baktı; kâğıdı, yapılan işlemi, kompozisyonu ve siyahların yoğunluğunu inceledi. “Her şey ışıkta bitiyor” dedi.</p>

    <p class="normal">John en nefes kesici görselleri sona bırakmıştı. Sergilenmesi yasak fotoğrafları birer birer bizimle paylaştı; aralarında Stieglitz’in eşsiz Georgia O’Keeffe nüleri de vardı. İlişkilerinin zirvesinde çekilen bu fotoğraflar, aralarındaki yakınlığı, ortak zekâlarını ve O’Keeffe’in eril güzelliğini ortaya koyuyordu. Robert teknik meselelere odaklanırken, ben Georgia O’Keeffe’nin üzerine, Steiglitz’le kurduğu o yalansız dolansız ilişkiye yoğunlaştım. Robert nasıl fotoğraf çekilir meselesine kafa yorarken, ben nasıl fotoğraf konusu olabilirim diye düşünüyordum.</p>

    <p class="normal">Bu gizli saklı gösterim, John’ın Robert’la kurduğu destekleyici ancak karmaşık ilişkinin ilk adımlarından biriydi. Robert’a kendi Polaroid makinesini aldığı gibi, Polaroid’den bir miktar destek de sağladı; Robert ihtiyacı olan tüm filmi alabilecekti. Bu jest, Robert’ın fotoğraf sanatına daha çok ilgi duymasının hemen sonrasında gerçekleşti. Onu durduran tek şey, yüksek film maliyetleriydi.</p>

    <p class="normal">John, Robert’ın sosyal çevresini sadece Amerika’da değil, uluslararası düzeyde de genişletti; kısa bir süre sonra onu, müzeyle ilgili bir iş için Paris’e götürdü. Bu Robert’ın ilk yurt dışı gezisiydi. Paris’e açılan kapı son derece bereketliydi. Robert’ın arkadaşı Loulou, John’ın üvey kızıydı ve Robert’ın Café de Flore’dan yazdığına göre, Yves Saint Laurent ve partneri Pierre Bergé’yle şampanya içmişlerdi. Yolladığı kartta heykel resimleri çektiğini ve hayatında ilk kez heykeltıraşlığa olan sevgisini fotoğraf ile birleştirdiğini söylüyordu.</p>

    <p class="normal">John’ın Robert’ın çalışmalarına kendini adaması, Robert’ı da etkiledi. Robert onun hediyelerini kabul ediyor ve sunduğu fırsatlardan da faydalanıyordu ancak John’ı romantik bir partner olarak asla düşünmüyordu. John duyarlı ve çabuk alevlenen bir kişilikti ve fiziksel olarak kırılgandı; bunlar Robert’ın çekici bulduğu özellikler değildi. Robert, güçlü, hırslı ve mükemmel bir soyağacına sahip olan Maxime’e hayrandı. John’ın duyguları Robert’ın gururunu okşuyor olabilirdi fakat zamanla Robert, kendini yıkıcı romantik bir saplantının ağına düşmüş halde buldu.</p>

    <p class="normal">Robert’ın yokluğunda John ziyaretime gelirdi. Bazen hediyeler getirirdi; Paris’ten ufak bir burma altın yüzük ya da Verlaine veya Mallarmé’nin çok özel çevirileri gibi. Lewis Carroll ve Julia Margaret Cameron’ın fotoğrafçılığı üzerine konuşurduk fakat onun asıl konuşmak istediği konu Robert’tı. Dışarıdan bakıldığında John’ın çektiği acılar Robert’a karşı hissettiği karşılıksız aşka bağlanabilirdi ancak onunla vakit geçirdikçe meselenin, kaynağı belli olmayan yoğun bir kendinden nefret duygusu olduğunu fark ettim. John son derece coşkulu, meraklı ve sevecen bir insandı; neden kendini bu kadar hakir gördüğünü hiç anlamamıştım. Teselli etmek için elimden geleni yapmama rağmen onu pek rahatlatamadım. Robert hiçbir zaman onu bir arkadaş ya da bir akıl hocasından öte görmeyecekti.</p>

    <p class="normal"><span class="ideitalik">Peter Pan</span>’daki Kayıp Çocuklar’dan birinin adı John’dı. Bazen John da bana, Pan’ın gölgesinin peşinden koşan o solgun ve sıska Viktoryen çocuk gibi görünürdü.</p>

    <p class="normal">Yine de John McKendry, Robert’a kendini fotoğrafa adaması için gerekli olan tüm malzemeleri sağlamaktan daha büyük bir armağan veremezdi. Robert kendini bütünüyle kaptırmıştı; kapıldığı sadece süreç değil, aynı zamanda fotoğrafın sanattaki yeriydi. John’la sonu gelmez tartışmalara girerdi ve John’un kayıtsızlığı onu delirtirdi. Robert’a göre John, müzedeki konumunu kullanarak, fotoğraf sanatının itibarını resim ve heykeltıraşlığın saygın seviyesine çıkartmak için daha çok uğraşmalıydı. Fakat, büyük bir Paul Strand sergisi hazırlıklarıyla uğraşan John, sanat hiyerarşisi içinde yukarılara taşıma göreviyle değil, fotoğraf sanatının kendisiyle evliydi.</p>

    <p class="normal">Robert’ın bu sanatın gücüne tamamen teslim oluşunu öngörememiştim. Bir sonraki Duchamp olması umuduyla, kolaj ve enstalasyonlarında kullanması için onu kendi fotoğraflarını çekmeye teşvik ediyordum. Ancak Robert’ın odağı değişti. Fotoğraf sona giden bir yol değil, olayın ta kendisiydi. Tüm bunların ardında Warhol vardı; Warhol hâlâ Robert’ı hem heyecanlandırıyor, hem de felç ediyordu.</p>

    <p class="normal">Robert, Andy’nin henüz yapmadığı bir şey yapmaya kararlıydı. Meryem Ana ve İsa’nın Katolik imajlarını tahrip etmiş, kolajlarında ucube ve S&amp;M görsellerine yer vermişti. Ancak Andy pasif bir gözlemci iken Robert, en sonunda kendini hareketin içine attı. Daha önce dergi görsellerinden aşağı yukarı tahmin edebildiği durumların içine bizzat girip, onları belgeleyecekti.</p>

    <p class="normal">Marianne Faithful’dan genç dövmeli bir jigoloya kadar, karmaşık sosyal yaşamı içinde tanıdığı ünlü ya da kötü şöhrete sahip kişileri fotoğraflayarak çalışmalarını dallandırmaya başladı. Ancak sonunda döner dolaşır, esinine geri dönerdi. Artık onun için doğru bir model olduğumu düşünmüyordum; fakat Robert tüm itirazlarımı elinin tersiyle iterdi. Bende, benim kendimde gördüğümden çok daha fazlasını görüyordu. Resmi Polaroid negatifinden çıkarırken, “Seninle asla kaçırmam” derdi.</p>

    <p class="normal">Otoportrelerine bayılıyordum ve Robert da bunlardan bol bol çekiyordu. Polaroid’i sanatçının fotoğraf kabini olarak görüyordu ve John, ona ihtiyacı olan tüm bozuk parayı sağlamıştı.</p>

    <p class="normal">Tahrik edici iç çamaşırı dizaynlarıyla tanınan İspanyol tasarımcı Fernando Sánches tarafından verilen şık bir baloya davetliydik. Loulou ile Maxime bana, Schiaparelli tarafından tasarlanan eski tarz ipek bir gece elbisesi yolladı. Elbisenin kabarık kollu, v-yakalı üst kısmı siyahtı ve altında yerleri süpüren, kırmızı bir eteklik uzanıyordu. Şüpheli bir biçimde Pamuk Prenses’in Yedi Cüceler’le tanıştığında giydiği elbiseye benziyordu. Robert kopmuştu, heyecanla “Bunu giyecek misin?” diye sordu.</p>

    <p class="normal">Şanslıydım, elbise küçüktü. Onu giymek yerine tamamen siyahlara büründüm ve son rötüş olarak bembeyaz Keds marka ayakkabılar giydim. David’le Robert ise siyah takım elbise giydiler.</p>

    <p class="normal">Bu, sanat ve modanın en üst sınıfının iştirak edeceği sezonun en şatafatlı partilerinden biriydi. Duvara dayanmış, kendimi tam bir Buster Keaton karakteri gibi hissederken Fernando yanıma yaklaştı. Beni şüpheyle süzdükten sonra, “Tatlım, takımın göz alıcı” dedi, elimi okşayıp siyah ceketime, siyah kravatıma, siyah ipek gömleğime ve siyah satenden dolgulu pantolonuma bakarken, “ama beyaz kumaş ayakkabılardan emin değilim.”</p>

    <p class="normal">“Fakat onlar kostümümün en önemli parçası.”</p>

    <p class="normal">“Kostümün mü? Ne kılığına girdin sen?”</p>

    <p class="normal">“Yas tutan bir tenisçi.”</p>

    <p class="normal">Fernando yukarıdan aşağı beni süzdükten sonra gülmeye başladı. “Mükemmel” dedi, beni odaya doğru iterken. Elimi tuttuğu gibi beni dans pistine yöneltti. Güney Jersey’dan gelmiş biri olarak özüme dönmüştüm. Dans pisti benimdi.</p>

    <p class="normal">Fernando sohbetimizden öylesine memnun kalmıştı ki, bir sonraki defilesinde bana yer verdi. İç çamaşırı modelleri arasına katılmak üzere davet edilmiştim. Üzerimde aynı siyah saten pantolon, yıpranmış bir tişört ve beyaz spor ayakkabılarla “Annie Had a Baby” şarkısını söyleyerek, onun iki buçuk metrelik siyah tüyden atkısına mankenlik yaptım. Bu benim podyuma ilk çıkışımdı ve mankenlik kariyerimin hem başlangıcı, hem de sonu oldu.</p>

    <p class="normal">Daha da önemlisi, Fernando gerek Robert’ın gerekse benim çalışmalarımın en önemli destekçisi oldu. Sık sık yeni işlerimize göz atmak için dairemize uğrardı. Her ikimizin de paraya ve cesarete ihtiyacı olduğu bir dönemde, çalışmalarımızdan satın aldı.</p><br class="chapter" />
    <br class="chapter" />

    <p class="normal">Robert, Middle Earth Books tarafından Philadelphia’da basılan <span class="ideitalik">Kodak</span> isimli ilk küçük şiir kitabım için fotoğrafımı çekti. Aklımda Bob Dylan’ın <span class="ideitalik">Tarantula</span> albümünün kapağına benzer bir şey vardı, kapağın kapağı gibi. Beyaz yakalı bir gömlek satın alıp, siyah bir ceket ve Wayfarer marka gözlüklerle birlikte giydim.</p>

    <p class="normal">Robert siyah gözlükleri takmamı istemiyordu ancak beni kırmadı ve kapak olacak fotoğrafı çekti. “Şimdi,” dedi, “gözlüğü ve ceketi çıkar.” Üzerimde sadece gömlekle birkaç fotoğrafımı daha çekti. Dört tanesini seçip sıraya koydu. Sonra Polaroid film kaplamasını aldı. Resimlerden birini siyah metal bir çerçevenin içine yerleştirdi. Tam istediği gibi olmamıştı; sprey boyayla çerçeveyi beyaza boyadı. Robert malzemeleri değiştirip tahmin edemeyeceğiniz şekillerde kullanabilme yeteneğine sahipti. Çöpten aldığı üç, dört tanesini boyadı.</p>

    <p class="normal">Çöpleri karıştırarak Polaroid kâğıdının arkasındaki “Buraya DOKUNMAYIN” yazısını buldu ve atılmış kaplamalardan birinin içine yerleştirdi. Robert çalışırken <span class="ideitalik">Blow-up</span> filmindeki David Hemmings’e benzerdi. Saplantılı bir şekilde yoğunlaşması, duvara raptiyelenmiş görseller ve çalışmasına dedektif ihtiyatıyla yaklaşan bir sanatçı. Kan izi, ayak izleri ve onun işareti. Hemmings’in filmdeki replikleri bile Robert’ın mantrasına bir altyazı gibiydi: <span class="ideitalik">Keşke tonla param olsaydı. / O zaman özgür olurdum./ Ne yapmak için özgür olurdun?/ Her şeyi.</span></p><br class="chapter" />

    <p class="resim"><img alt="" class="calibre4" src="../Images/yildiz.jpg" /></p><br class="chapter" />

    <p class="normal">Rimbaud’nun dediği gibi, “Yeni bir sahne, yeni bir ses.” Lenny Kaye ile St. Mark Kilisesi’ndeki performansımızdan sonra herşey hızlandı. Rock çevresiyle bağlarım güçlendi. Dave Marsh, Tony Glover, Danny Goldberg ve Sandy Pearlman gibi pek çok önemli yazar gösteriye katılmış ve eskisine nazaran daha fazla yazı işi alır olmuştum. <span class="ideitalik">Creem</span>’deki şiirlerim ilk önemli yayınım oldu.</p>

    <p class="normal">Özellikle Sandy Pearlman’ın ne yapmam gerektiğine dair bir görüşü vardı. Geleceğimle ilgili öngörüsünü hayata geçirmeye hazır olmasam da, onun dünyayı algılayışı her zaman ilgimi çekmiştir çünkü Sandy’nin zihni, Pisagor matematiğinden müzisyenlerin azizi Cecilia’ya kadar son derece geniş bir referans hazinesi içeriyordu. Görüşleri, akla gelecek her konudaki ciddi bilgi dağarcığıyla desteklenirdi. Esrarlı duyarlılığının merkezinde Jim Morrison’a karşı hissettiği tutku vardı. Onu mitolojik bir yere koymuş ve kendisine rol modeli olarak benimsemişti. Siyah deri bir gömlek ile gümüş bir kemerle tutturulmuş deri pantolonu, “kertenkele kral”ın alamet-i farikası olan giysilerdi. Sandy’nin gelişmiş bir espri anlayışı vardı ve çok hızlı konuşurdu. Her zaman siyah gözlükler takar, buz mavisi gözlerini gizlerdi.</p>

    <p class="normal">Beni bir rock grubunun lideri olarak şarkı söylerken hayal etmişti. Böyle bir şey aklıma hiç gelmemişti ya da bunun mümkün olabileceğini düşünmemiştim. Ancak Sam’le birlikte <span class="ideitalik">Cowboy Mouth</span> için şarkı yazıp söyledikten sonra, şarkı yazarlığını keşfetmek için bir arzu duymuştum.</p>

    <p class="normal">Sam beni, Fugs and the Holy Modal Rounders’la çalışmış besteci ve klavyeci Lee Crabtree ile tanıştırmıştı. Chelsea’deki odasında, içi bestelerle ve daha önce kimsenin duymadığı müziklerle dolu bir dolabı vardı. Hep huzursuz görünürdü. Çilliydi, yün şapkasının altına gizlediği kızıl saçları, gözlükleri ve kirli kızıl sakalları vardı. Yaşlı mı, yoksa genç mi olduğunu anlamak imkânsızdı.</p>

    <p class="normal">Janis için yazdığım ve onun asla söyleyemeyeceği şarkı ile başladık. Şarkıya yaklaşımı, müziği sanki bir calliope orguymuş gibi çalmak oldu. Ben az biraz utangaçtım, fakat o benden de utangaçtı. Birbirimize karşılıklı sabrettik.</p>

    <p class="normal">Bana olan güveni güçlendikçe, kendisi hakkında ufak tefek şeyler anlatmaya başladı. Dedesine çok bağlıydı; dedesi öldüğünde ona, New Jersey’de birlikte yaşadıkları evi de kapsayan mütevazı ancak anlamlı bir miras bırakmıştı. Bana annesinin bu karara itiraz ettiğini ve kendisinin kırılgan duygusal durumunu kullanarak onu akıl hastanesine yatırtmaya çalıştığını anlattı. Beni bu eve götürdüğünde dedesinin iskemlesine oturup ağlamıştı.</p>

    <p class="normal">Bu olaydan sonra çok uyumlu çalıştık. Üç şarkı yaptık. “Dylan’s Dog” ve “Fire of Unknown Origin” parçalarının melodilerine dair fikirleri vardı ve Janis için yazdığım “Work Song”la çalışmayı bitirdik. Kulağa böylesi hoş gelmesine şaşırmıştım; çünkü bana şarkıyı söyleyebileceğim bir anahtar bulmuştu.</p>

    <p class="normal">Bir gün beni 23. Sokak’ta görmeye geldi. Dışarıda bardaktan boşanırcasına yağmur yağıyordu ve canı çok sıkkındı. Annesi miras kararının iptalini sağlamış ve onu dedesinin evinden mahrum bırakmıştı. Sırılsıklamdı, Sandy Pearlman’ın bana verdiği tişörtü üzerine giymesi için verdim; Sandy’nin menajerliğini yaptığı bir rock’n roll grubu için hazırlattığı tişörtün prototipiydi.</p>

    <p class="normal">Onu teselli etmek için elimden geleni yaptım ve tekrar buluşmak üzere ayrıldık. Fakat ertesi haftaki çalışmamıza gelmedi. Chelsea’ye gittim. Birkaç gün boyunca nerede olduğunu soruşturdum ve sonunda Anne Waldman, mirastan mahrum kalışı ve akıl hastanesine yatırılma tehdidi ile karşı karşıya kalınca, Chelsea’nin çatısından aşağı atlayarak intihar ettiğini söyledi.</p>

    <p class="normal">Donakalmıştım. Buna dair işaretleri görmek için zihnimi taradım. Ona yardım edebilir miydim diye düşündüm fakat o sıralarda henüz iletişim kurmaya ve birbirimize güvenmeye başlıyorduk. “Neden kimse bana söylemedi?” dedim.</p>

    <p class="normal">“Seni üzmek istemedik,” dedi Anne. “Verdiğin tişört üzerindeydi.”</p>

    <p class="normal">Bu olaydan sonra şarkı söylemek garip gelmişti. Yazmaya geri döndüm fakat şarkı beni buldu. Sandy Pearlman yapmam gerekenin bu olduğuna emindi ve beni menajerliğini yaptığı grubun klavyecisi Allen Lanier’le tanıştırdı. Soft White Underbelly adıyla Elektra için piyasaya hiç çıkmayan bir albüm kaydederek başlamışlardı. O günlerde Stalk-Forrest Group olarak biliniyorlardı ancak sonradan Blue Öyster Cult olacaklardı.</p>

    <p class="normal">Sandy’i bizi tanıştırmaya teşvik eden iki şey olmuştu. Allen’ın, yazmaya çalıştığım şarkıların çerçevesini oluşturmada bana yardımcı olabileceğini, benim de onun grubu için söz yazabileceğimi düşünmüştü. Allen, aralarında İç Savaş dönemi şairi Sidney Lanier ve oyun yazarı Tenessee Lanier Williams’ın da bulunduğu, köklü bir Güneyli aileden geliyordu. Tatlı dilliydi, konuşmalarıyla beni cesaretlendiriyor ve William Blake şiirlerine -ezberden okuyabiliyordu- olan sevgimi paylaşıyordu.</p>

    <p class="normal">Müzikal işbirliğimiz ağır ilerlerken dostluğumuz derinleşti ve kısa zaman sonra romantik bir ilişkiyi iş ilişkisine tercih ettik. Robert’ın aksine, Allen bu ikisini birbirinden ayrı tutmayı seviyordu.</p>

    <p class="normal">Robert, Allen’dan hoşlanmıştı. Birbirilerine ve benimle olan ilişkilerine saygı duyuyorlardı. Tıpkı Robert söz konusu olduğunda David’in uyumu gibi, Allen da denkleme kolayca uyum sağlamıştı ve hep birlikte dostça var olabildik. Allen’ın gruptaki rolü sık sık şehir dışına çıkmasını gerektiriyordu fakat eve döndüğünde, git gide daha uzun süreler benimle birlikte kalmaya başladı.</p>

    <p class="normal">Robert mali bağımsızlığımız için elinden geleni yaparken Allen da harcamalarımıza katkıda bulunuyordu. Portföyünü galeriden galeriye götürmesine rağmen çoğunlukla hep aynı yanıtı alıyordu. İşleri iyi ancak tehlikeliydi. Arada sırada bir kolaj satıyor ya da Leo Castelli gibileri tarafından destekleniyordu fakat genelde durumu, çalışmalarını Cocteau ve Gide’e gösteren Jean Genet’den farklı değildi. Onlar da Genet’nin büyük yeteneğinin farkındaydılar ancak yeteneğinin boyutlarından ve çalışmalarına malzeme olan konuların kendileri hakkında da ipucu vermesinden korkuyorlardı.</p>

    <p class="normal">Robert insanın karanlık yönlerine eğilip onları sanata dönüştürüyordu. Mazeretsiz çalışıyordu; eşcinselliğini zarafetle, erkeksi bir biçimde ve kıskanılacak bir asaletle kullanıyordu. Yapmacıklığa hiç kaçmadan ve dişil zarafeti kurban vermeden tamamen erkeksi bir varoluş yarattı. Devam eden cinsel evriminine dair bir duyuru ya da siyasi bir duruş peşinde değildi. Yeni bir şey, daha önce görülmemiş ve keşfedilmemiş bir şey sunuyordu. Robert erkek olmayı yükseltmenin, eşcinsellikle mistisizmi birleştirmenin yollarını arıyordu. Cocteau’nun bir Genet şiiri üzerine söylediği gibi, “Onun müstehcenliği hiçbir zaman müstehcen değildir.”</p>

    <p class="normal">Kendisi asla taviz vermezken, Robert’ın eleştirisel gözü garip bir şekilde hep üzerimde oldu. Yüzleşmeci tavrımın başarı şansımı tehlikeye atmasından endişeleniyordu. Ancak onun benim adıma hayalini kurduğu başarı, pek umrumda değildi. Andrew Wylie tarafından yönetilen ve devrimci ve küçük bir yayınevi olan Telegraph Books, küçük bir şiir kitabımı basmayı teklif ettiğinde, çalışmalarımın içeriğini cinselliğe, kadınlara ve günaha yönlendirdim.</p>

    <p class="normal">Kızlar ilgimi çekiyordu: Marianne Faithfull, Anita Pallenberg, Amelia Earhart ve Mecdelli Meryem. Sadece hatunlara bakmak için Robert’la partilere gidiyordum. İyi malzeme oluyorlardı. Giyinmesini de biliyorlardı. Atkuyrukları ve ipek şömizye elbiseler. Bazıları çalışmalarıma girdi. İnsanlar ilgimi yanlış anlıyordu. Benim gizli bir eşcinsel olduğumu ya da öyleymiş gibi davrandığımı sanıyorlardı fakat ben sadece Mickey Spillane<sup class="calibre5"><a href="../Text/ColukCocuk-PattiSmith_split_073.html#footnote-100-39" id="footnote-100-39-backlink">[39]</a></sup> tarzında biriydim; sert ve ironik yanımı geliştiriyordum.</p>

    <p class="normal">Robert’ın çalışmalarımın içeriği konusunda bu denli kaygılanmasını komik buluyordum. Çalışmalarım fazlasıyla kışkırtıcı olursa başarı elde edemeyeceğimden korkuyordu. Dans edebileceği bir şarkı yazmamı istedi hep. Ben de biraz babası gibi olduğunu, beni ticari hayata çekmek istediğini söylerdim. Bunu duyunca kara kara düşünür ancak yine da haklı olduğuna inanırdı.</p>

    <p class="normal"><span class="ideitalik">Seventh Heaven</span> yayımlandığında Robert, John ve Maxime’le birlikte benim için bir kitap partisi ayarladı. Central Park West’teki şık apartmanlarında düzenlenen gayriresmî bir toplantı oldu. Nezaket göstererek, sanat, moda ve yayıncılık dünyasından pek çok arkadaşlarını davet etmişlerdi. Onları şiirlerim ve öykülerimle eğlendirdim ve daha sonra da kocaman bir alışveriş çantasının içinden tanesi bir dolara kitaplarımı sattım. Robert McKendry’lerin oturma odasında insanlardan para istediğim için beni hafifçe azarlasa da, özellikle Edie Sedgwick şiirimi beğenen George Plimpton satış taktiğimi sevimli bulmuştu.</p>

    <p class="normal">Sosyal farklılıklarımız ne kadar bezdirici olsa da, sevgi ve şakayla bezeliydi. Sonuçta benzerliklerimiz daha fazlaydı ve aramızdaki uçurum ne kadar da büyürse büyüsün, birbirimize doğru çekiliyorduk. Başımıza irili ufaklı ne geldiyse, aynı dirayetle savuşturmuştuk. Bence Robert’la çözülemez şekilde birbirimize düğümlenmiştik; tıpkı Cocteau’nun <span class="ideitalik">Les Enfants Terribles</span>’indeki kardeşler, Paul ve Elisabeth gibi. Benzer oyunlar oynardık; hiç olmayacak garip nesnelere hazine muamelesi yapar ve akıl almaz bağlılığımızla sık sık arkadaşlarımızı ve yakınlarımızı hayretler içinde bırakırdık.</p>

    <p class="normal">Robert eşcinselliğini inkâr ettiği için eleştirildi. Gerçek bir çift olmamakla suçlandık. Ancak eşcinselliği konusunda açık olduğu takdirde ilişkimizin zarar göreceğinden korkmuştu.</p>

    <p class="normal">Tüm bunların ne anlama geldiğini, nasıl uzlaşacağımızı anlamak ve sevgimizin tanımını yapmak için zamana ihtiyacımız vardı. Gerçeğe çıkan en kestirme yolun çelişki olduğunu ondan öğrendim.</p><br class="chapter" />
    <br class="chapter" />

    <p class="resim"><img alt="" class="calibre2" src="../Images/03.jpg" /></p><br class="chapter" />
    <br class="chapter" />

    <p class="normal">Eğer Robert denizciyse, Sam Wagstaff da limana yanaşmakta olan gemiydi. Küstah ve çekici bir genç adamın başı yarı profiline dönmüş denizci şapkalı resmi, David Croland’in şömine üzeri rafında yerini almıştı.</p>

    <p class="normal">Sam Wagstaff resmi eline alıp baktı. “Kim bu?” diye sordu.</p>

    <p class="normal"><span class="ideitalik">İşte bu,</span> diye düşündü David, onu yanıtlarken.</p>

    <p class="normal">Samuel Jones Wagstaff Jr. zeki, yakışıklı ve zengindi. Sanatçılara hamilik yapan bir koleksiyoner ve Detroit Sanat Enstitüsü’nün eski küratörüydü. Hayatında bir dönüm noktasına gelmişti; yüklü bir mirasa konmuştu. Felsefi anlamda bir kırılma noktasındaydı; ruhani olanla maddi olanın tam ortasında duruyordu. Herşeyi bırakıp Sufi hayatı mı yaşamalıydı, yoksa sanatın henüz deneyimlemediği bir yönüne yatırım mı yapmalıydı? Bu sorusu, Robert’ın meydan okuyan bakışlarıyla bir anda yanıt buldu.</p>

    <p class="normal">Robert’ın çalışmaları David’in apartmanında her yere saçılmıştı. Sam görmesi gerekeni görmüştü.</p>

    <p class="normal">David, bilinçsizce, Robert’ın hayatının gidişatını belirlemişti. Benim bakış açıma göre o bir kuklacıydı, hayatlarımızın tiyatro oyununa yeni karakterler sokuyor, Robert’ın yolunu ve tarihin akışını değiştiriyordu. Robert’a fotoğraf sanatının hazine odalarını açan John McKendry’yi o vermişti. Ve şimdi de ona aşkı, zenginliği, dostluğu ve bir miktar da kederi verecek olan Sam Wagstaff’ı göndermek üzereydi.</p>

    <p class="normal">Birkaç gün sonra Robert bir telefon aldı. Sam’in ilk sözleri “Utangaç fotoğrafçı siz misiniz?” oldu.</p>

    <p class="normal">Robert hem erkekler hem de kadınlar tarafından oldukça beğenilen biriydi. Tanıdığımız insanlar sık sık kapımı çalarak bana Robert’ın flört için uygun olup olmadığını ya da kalbine giden yollara dair ipuçlarını sorarlardı. “Çalışmalarını sevin” derdim, ancak pek azı dinlerdi.</p>

    <p class="normal">Ruth Kligman, Robert hakkında bir oyun yazmasının benim için sorun olup olmadığını sormuştu. <span class="ideitalik">Love Affair: A Memoir of Jackson Pollock</span> adlı kitabı yazan ve Pollock’ın öldüğü araba kazasından sağ kurtulan tek kişi olan Ruth, Elisabeth Taylor tarzı bir çekiciliğe sahipti. Tepeden tırnağa güzel giysiler giymişti; o merdivenleri çıkarken parfümünün kokusu duyabiliyordum. Kapımı çaldı, Robert’tan randevu almıştı ve bana göz kırptı. “Bana şans dile” dedi.</p>

    <p class="normal">Birkaç saat sonra geri döndü. Topuklularını çıkarıp bileklerini ovarken “Vay canına, ‘Gelip gravürlerime bir baksana’ derken gerçekten ‘gelip gravürlerime bir baksana’ demek istiyormuş.”</p>

    <p class="normal">Çalışmalarını sevin. Robert’ın kalbine giden anahtar buydu. Ancak bu gerçeği tam olarak kavrayabilen, onun çalışmalarını tamamen sevebilen tek kişi onun sevgilisi, hamisi ve hayat boyu arkadaşı olacak olan adamdı.</p>

    <p class="normal">Sam ilk kez ziyarete geldiğinde ben dışardaydım fakat Robert’ın anlattığına göre, bütün akşamı Sam’le birlikte çalışmalarını inceleyerek geçirmişlerdi. Sam’ın tepkileri öngörülü ve teşvik ediciydi ve şakacı imalarla renklendirilmişti. Geri döneceğine söz vermişti. Robert, Sam’in aramasını bekleyen yeni yetme bir kız gibiydi.</p>

    <p class="normal">Hayatımıza nefes kesen bir süratle girmişti. Sam Wagstaff heykelsi bir duruşa sahipti, sanki granitten oyulmuş, Gary Cooper’ın Gregory Peck sesli, daha uzun boylu ve daha sert bir versiyonu gibiydi. Müşfik ve doğaldı. Sam, Robert’a sadece görünüşü dolayısıyla çekici gelmiyordu. Robert’ın sanat dünyasında tanıdığı diğerlerinin tersine Sam, olumlu ve meraklı bir doğaya sahipti ve eşcinsel olmanın getirdiği zorluklarla kendisine işkence etmiyordu. Onun neslinde sıklıkla görüldüğü üzere, bu durumla ilgili fazla da açık davranmıyordu ancak ne utanır, ne de ikilemde kalmış bir hali vardı; ve Robert’ın bu konuda açık olma arzusunu paylaşmaktan son derece mutlu görünüyordu.</p>

    <p class="normal">Sam fiziksel anlamda erkeksi, güçlü ve sağlıklıydı ve yoğun uyuşturucu kullanımının sanat üzerinden iletişim kurmayı zorlaştırdığı bir dönem için fazlasıyla berrak bir zihne sahipti. Varlıklıydı ancak zenginlikten etkilenmiyordu. Bilgiliydi ve kışkırtıcı kavramlara açıktı; Robert ve çalışmaları için mükemmel bir taraftar ve destekçiydi.</p>

    <p class="normal">Sam ikimize de hitap etmişti; başına buyruk tarafıyla bana, seçkin tarafıyla da Robert’a. Sufizm konusunda kendini eğitiyordu. Son derece basit giyinirdi; beyaz keten ve sandaletler. Göründüğü gibiydi ve başkaları üzerindeki etkisinden tamamen bihaber görünüyordu. Yale mezunuydu. Donanmada asteğmenlik yapmıştı ve Normandiya Çıkarması’nda Omaha Plajı’na inen birliklerde görev almıştı. Wadsworth Atheneum’da küratörlük yapmıştı. Serbest piyasa iktisadından Peggy Guggenheim’in aşk yaşamına, her konuda bilgi dolu ve esprili bir şekilde uzun uzun konuşabilirdi.</p>

    <p class="normal">Görünüşe göre kader tarafından tayin edilen birleşmelerini mühürleyen gerçek de, arada yirmi beş yıl da olsa, Sam ve Robert’ın doğum günlerinin aynı olmasıydı. Kasım’ın dördünde, Christopher Sokağı’ndaki gerçek bir soul<sup class="calibre5"><a href="../Text/ColukCocuk-PattiSmith_split_074.html#footnote-100-40" id="footnote-100-40-backlink">[40]</a></sup> mutfağı olan Pink Tea Cup’ta kutlama yaptık. Onca parası olmasına rağmen Sam de bizim sevdiğimiz yerleri seviyordu. O akşam Robert, Sam’a bir fotoğraf, Sam da Robert’a Hasselblad marka bir fotoğraf makinesi verdi. İlişkilerinin başlangıcında yaptıkları bu değiş tokuş, sanatçı ve hami olarak rollerini simgeliyordu.</p>

    <p class="normal">Hasselblad arkası Polaroid olan orta formatta bir kameraydı. Karmaşık yapısı ışıkölçer kullanımını zorunlu hale getiriyor ve değiştirilebilir lensler de Robert’a daha çok derin alan sunuyordu. Makine ona daha fazla seçenek, esneklik ve ışık kullanımı üzerinde hâkimiyet sağlamıştı. Robert kendi görsel sözlüğünü çoktan tanımlamıştı. Bu yeni kamera ona yeni bir şey öğretmemiş, sadece aradığını tam anlamıyla bulmasına yardımcı olmuştu. Robert ve Sam, birbirlerine daha değerli hediyeler alamazlardı.</p><br class="chapter" />

    <p class="resim"><img alt="" class="calibre4" src="../Images/yildiz.jpg" /></p><br class="chapter" />

    <p class="normal">Yazın sonlarına doğru günün hemen her saati, iki Double Bubble Cadillac’i Chelsea’nin önünde park halinde görebilirdiniz. Birinin rengi pembe, diğerininki sarıydı ve pezevenkler arabalarına uyumlu takım elbiseler ve geniş kenarlı şapkalar giyiyorlardı. Kadınlarının elbiseleri de onlarınkine uygundu. Chelsea değişiyordu; 23. Sokak’ın atmosferi, sanki bir şeyler ters gitmişcesine, delirmiş gibiydi. Mantık kaybolmuştu; herkesin dikkatinin büyük Rus ayısıyla<sup class="calibre5"><a href="../Text/ColukCocuk-PattiSmith_split_075.html#footnote-100-41" id="footnote-100-41-backlink">[41]</a></sup> kapışmaya hazırlanan Amerikalı genç Bobby Fischer’ın satranç maçına yoğunlaştığı, böylesi bir yazda... Pezevenklerden biri öldürülmüştü, evsiz kadınlar kapımızın önünde saldırganlaşıyor, edepsizce bağrışıyor ve posta kutumuzu soyuyordu. Bard ile dostlarımız arasında süregelen törenselleşmiş münakaşalar zirve yapmıştı ve birçok oda boşaltılıyordu.</p>

    <p class="normal">Robert sık sık Sam’le seyahatlere çıkıyor, Allen da grubuyla birlikte turnede oluyordu. İkisi de beni yalnız bırakmaktan hoşlanmıyordu.</p>

    <p class="normal">Loftumuza hırsız girdi. Robert’ın Hasselblad’iyle motosiklet montu çalındı. Daha önce hiç soyulmamıştık ancak Robert’ı üzen bir tek pahalı kamerası değildi. Aynı zamanda bu olayın işaret ettikleriydi; güvenlik eksikliği ve özel hayata tecavüz. Enstalâsyonda kullandığımız için motosiklet montunun çalınmasına üzülmüştüm. Fakat onu daha sonra yangın merdivenlerinde sallanırken bulduk. Hırsız montu kaçarken düşürmüş ancak kamerayı götürmüştü. Tahminim dağınıklığım karşısında cesareti kırılsa da, 1969 yıldönümümüz için Coney Adası’na giydiğim kıyafeti çalmıştı. O benim en sevdiğim kıyafetimdi, fotoğrafta üzerimdeki kıyafet. Kuru temizlemeciden yeni gelmiş bir halde kapımın iç kısmındaki bir kancada asılıydı. Onu neden aldığını hâlâ bilmiyorum.</p>

    <p class="normal">Gitme zamanı gelmişti. Hayatımdaki üç erkek, Robert, Allen ve Sam bu konuyu tartıştılar.</p>
  </div>

  <div class="calibre1" id="calibre_pb_15"></div>
</body>
</html>
