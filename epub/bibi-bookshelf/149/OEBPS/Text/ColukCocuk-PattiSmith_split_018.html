<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ColukCocuk-PattiSmith</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <br class="chapter" />
    <br class="chapter" />

    <p class="normal">O sıralarda Allen, Blue Öyster Cult’la öylesine uzun soluklu turnelere çıkıyordu ki, arkadaşlarım neredeyse hiç evde olmayan birine nasıl sadık kalabildiğimi sorguluyordu. İşin gerçeği onu gerçekten önemsiyordum ve bu uzun yoklukların üstesinden gelecek güçte bir iletişimimiz olduğuna inanıyordum. Kendi başıma kaldığım bu uzun dönemler bana, sanatsal gelişimim üzerinde çalışabilmek için özgürlük ve zaman sağladı; ancak zaman ilerledikçe anladım ki, paylaştığımızı sandığım o güven sürekli ihlal ediliyordu. İkimizi de tehlikeye atıyor, kendi sağlığını da göz ardı ediyordu. Bu nazik, zeki ve alçakgönüllü görünen adamın yollarda yaşadığı hayat, aramızda var olduğunu sandığım o sessiz bağ ile çelişiyordu. Bu durum sonunda ilişkimizi bitirdi, ancak ne ona karşı duyduğum saygı, ne de yaptığı iyiliklere karşılık hissettiğim minnet duygusu yok oldu; ve ben de, keşfedilmemiş topraklara doğru adım attım.</p><br class="chapter" />

    <p class="resim"><img alt="" class="calibre4" src="../Images/yildiz.jpg" /></p><br class="chapter" />

    <p class="normal">Radyo devriminin son temsilcilerinden olan WBAI önemli bir istasyondu. Grubum 28 Mayıs 1975’te, Yukarı Doğu Yakası’ndaki bir kilisede verilen hayır konseri ile onlara destek sağladı. Sansürsüz canlı yayında olabileceklere sadece ideolojik anlamda değil, estetik olarak da fazlasıyla uygunduk. Hiçbir şekilsel kalıba bağlı kalmaksızın doğaçlama yapmakta serbesttik; bu, en ileri görüşlü FM istasyonlarında bile sık rastlanan bir özellik değildi. Radyoya daha ilk çıkışımızda ulaştığımız kitlenin ne denli büyük olduğunun bilincindeydik.</p>

    <p class="normal">Programımız, büyük Van Morrisson klasiği “Gloria”nın, son aylarda “Oath” isimli şiirimle birleşerek ortaya çıkan yeni bir yorumuyla sona eriyordu. Şarkı, Richard Hell’in -ona kırk dolara satın aldığımız- bakır tonlarındaki Danelectro basıyla başlıyordu. O gitarı çalmayı aklıma koymuştum; küçük olduğu için başa çıkarım diye düşündüm. Lenny bana E akoru basmayı öğretti ve notayı vurduğumda, “İsa birilerinin günahları için öldü, ama benimkiler için değil” dizesini okudum. Bu dizeyi birkaç yıl önce varoluşumun bir beyannamesi, kendi hareketlerimin sorumluluğunu almaya dair bir yemin olarak yazmıştım. İsa isyan edilmeye değer bir adamdı, çünkü o isyanın ta kendisiydi.</p>

    <p class="normal">Lenny klasik rock akorlarını E’den D’ye ve A’ya kadar çalmaya başladı ve akorların şiirle birlikteliği beni heyecanlandırdı. Üç akor, sözün gücüyle birleşmişti. “Bu akor gerçek bir şarkıya mı ait?”</p>

    <p class="normal">“Sadece en görkemlisine” diye yanıtladı “Gloria”ya girerken ve Richard da onu takip etti.</p>

    <p class="normal">CBGB’de geçen haftalarda anladık ki, kendi kurallarımızla bir rock’n roll grubuna dönüşüyorduk. Bir Mayıs’ta Clive Davis, Arista Plakçılık ile bir kontrat teklifi verdi ve ayın yedisinde imzaladım. Kelimelere dökmesek de, WBAI yayını sırasında bir şeylerin hız kazandığını hissedebiliyorduk. “Gloria”nın doğaçlama sonuna geldiğimizde, artık yelkenlerimizi iyice şişirmiştik.</p>

    <p class="normal">Lenny ile ben, ritim ile sözcükleri birleştiriyorduk. Richard bir temel yaratıyor, Ivan da müziğimizi güçlendiriyordu. Sıra artık bir sonraki adıma gelmişti. Bizim gibi bir kişi daha bulmalıydık; bizi değiştirmeye çalışmayıp ileri götürecek, bizden biri olacak birisi. Canlı setimizi ortak bir taleple bitirdik: “Bir davulcuya ihtiyacımız var ve senin orada olduğunu biliyoruz.”</p>

    <p class="normal">Hayal edebileceğimizden de yakındaydı. Jay Dee Daugherty, kendi stereo sisteminden parçalar kullanarak CBGB’deki sound’umuzu ayarlamıştı. New York’a Lance Loud’s Mumps’la birlikte Santa Barbara’dan gelmişti. Çalışkan, hafif utangaç biriydi ve Keith Moon’a sonsuz saygı duyuyordu. WBAI’deki yayından iki hafta geçmeden, neslimizin bir parçası oluverdi.</p>

    <p class="normal">Artık prova odamıza girdiğimde, ekipmanımıza, Fender amfilerimize, Richard’ın RMI klavyesine ve şimdi bir de Jay Dee’nin gümüş Ludwig setine baktığımda, bir rock grubunun lideri olduğum için gurur duymaktan kendimi alamıyordum.</p>

    <p class="normal">Davulcunun katılımından sonra aldığımız ilk iş, McDougal Sokağı’ndaki evimden bir köşe dönümlük mesafedeki Other End’deydi. Tek yapmam gereken çizmelerimi bağlamak, ceketimi sırtıma atmak ve işe yürümekti. Bu işin amacı Jay Dee’nin grupla kaynaşmasını sağlamaktı; ancak diğerleri için de, çevremizi saran beklentiler karşısında ne yapacağımızı görmek adına iyi bir fırsattı. Clive Davis’in orada oluşu, dört günlük programımızın açılış gecesine heyecan katmıştı. Kalabalığın arasından sahneye doğru ilerlerken, atmosfer sanki fırtına öncesi gibi elektriklenmiş, gerilmişti.</p>

    <p class="normal">Gece, o deyişteki gibi, her şeye bin basardı. Tek bir vücut olduk, grubun nabız atışları bizi başka bir boyuta uçurdu. Etrafımda fırıl fırıl dönen o girdaba rağmen, tıpkı bir tavşanın tazıyı hissetmesi gibi, başka bir varlığın orada olduğunu hissedebiliyordum. O gelmişti. Aniden havadaki elektriğin doğasını kavramıştım. Bob Dylan kulübe girmişti. Bunu bilmenin bende garip bir etkisi oldu. Karşısında saygıyla küçülmek yerine bir güç hissettim içimde; belki de onun gücüydu bu. Ancak aynı zamanda hem kendimin hem grubumun ne kadar değerli olduğunu da hissetmiştim. Sanki kabul gecemdi o gece; kendime örnek aldığım kişinin huzurunda, tamamen kendim olmuştum.</p><br class="chapter" />
    <br class="chapter" />

    <p class="normal">2 Eylül 1975’te Electric Lady stüdyosunun kapılarını açtım. Merdivenlerden inerken Jimi Hendrix’in bir an durup genç ve utangaç bir kızla konuştuğu o anı aklımdan çıkaramıyordum. Stüdyo A’ya girdim. Yapımcımız John Cale kabindeydi; Lenny, Richard, Ivan ve Jay Dee de kayıt odasında ekipmanlarını kurmakla meşguldü.</p>

    <p class="normal">Sonraki beş hafta boyunca ilk albümüm <span class="ideitalik">Horses</span>’ın kayıt ve miksajıyla uğraştık. Jimi Hendrix geri dönüp yeni müzikal dilini yaratamadı ancak arkasında, kültürel sesimizin geleceğine dair umutlarıyla çınlayan bir stüdyo bıraktı. Vokal kabinine girdiğim ilk andan itibaren aklımda bunlar vardı. Ergenliğimin zorlu günlerinde beni iten rock’n roll’a duyduğum minnet... Dans ederken duyduğum o coşku... İnsanın kendi eylemlerinin sorumluluğunu alması gerektiği fikrinden kazandığım ahlaki güç...</p>

    <p class="normal">Tüm bunlar ve bizden önce yolu açanlara gönderilmiş selamlar, <span class="ideitalik">Horses</span>’da mevcuttu. “Birdland”de, genç babası Wilhelm Reich’in göklerden gelip onu almasını bekleyen Peter Reich’le başladık. “Break It Up”ta Tom Verlaine ile Jim Morrisson’ın tıpkı Prometheus gibi bağlandığı ve sonra aniden serbest kaldığı bir rüyayı yazdık. “Land”de, vahşi delikanlı imajı Jimi Hendrix’in ölümüyle birleşiyordu. “Elegie”de, geçmişte, şimdi ve gelecekte kaybettiğimiz, kaybetmekte olduğumuz ve kaybedeceğimiz herkesi andım.</p><br class="chapter" />
    <br class="chapter" />

    <p class="normal"><span class="ideitalik">Horses</span>’ın kapak fotoğrafını şüphesiz Robert çekecekti; Robert’ın imgesi, işitsel kılıcımın kını olacaktı. Neye benzeyeceği konusunda bir fikrim yoktu; sadece sahici olmalıydı. Robert’a sözünü verdiğim tek şey, üzerinde leke olmayan temiz bir gömlek giyeceğimdi.</p>

    <p class="normal">Bowery’deki Salvation Army’ye gidip bir yığın beyaz gömlek aldım. Bazıları üzerime çok büyüktü, ancak bir tanesini çok beğenmiştim; göğüs cebinin hemen altında özenle işlenmiş bir monogram vardı. Bana Brassaï’nin çektiği Jean Genet fotoğrafını anımsattı; Genet, kollarını yukarı kıvırdığı monogramlı beyaz bir gömlek giymişti. Gömleğime RV harfleri işlenmişti. Gömleğin <span class="ideitalik">Barbarella</span>’nın yönetmeni Roger Vadim’e ait olduğunu hayal ettim. Allen Lanier’in hediyesi at rozeti ile süslenmiş siyah ceketimin altına giyebilmek için manşetlerini kestim.</p>

    <p class="normal">Robert fotoğrafı Sam Wagstaff’in evinde çekmek istedi; Sam’in 5. Cadde’deki teras katı doğal ışıkla adeta yıkanıyordu. Köşedeki pencere üçgen bir gölge yaratacak şekilde ışık veriyordu ve Robert da bunu fotoğrafta kullanmak istedi.</p>

    <p class="normal">Yataktan kalktım ve geç olduğunu fark ettim. Sabah ritüelimi hızla tamamladım; köşedeki Fas fırınına gidip çıtır ekmek, biraz taze nane filizi ve ançüez aldım. Eve geldim, çaydanlığın içini naneyle doldurup suyla kaynattım. Ekmeğin içine biraz zeytinyağı döktüm, ançüezi suyla çalkaladıktan sonra ekmeğin içine koydum ve üzerine biraz arnavutbiberi ektim. Bir bardak çay koydum ve önünü zeytinyağı lekesi yapacağımı bildiğimden, gömleğimi çıkarmayı akıl ettim.</p>

    <p class="normal">Robert beni almaya geldi. Endişeliydi çünkü hava oldukça kapalıydı. Şalvarımsı siyah bir pantolon, beyaz pamuklu çorap ve siyah Capezio’larımı üzerime geçirip giyinme işini bitirdim. En sevdiğim kurdelemi de ekledim; Robert da siyah ceketimin üzerindeki kırıntıları eliyle silkeledi.</p>

    <p class="normal">Sokağa çıktık. Karnı açtı ancak ançüezli sandviçlerimden yemek istemediği için Pink Tea Cup’a uğradık, öğütülmüş mısır ve yumurta yedik. Nasıl olduysa, gündüz elimizden kayıp gitmişti. Robert’ın gözü güneşteydi fakat hava bulutlu ve karanlıktı. Sonunda, öğleden sonra hava açılmaya başladı. Washington Meydanı’nı geçtiğimiz sırada hava yine kararır gibi oldu. Robert ışığı kaçırmamızdan korktuğu için yolun geri kalanını koştuk.</p>

    <p class="normal">Işık halihazırda azalıyordu. Asistanı da yoktu. Ne yapacağımız ya da fotoğrafın neye benzeyeceği üzerine hiç konuşmamıştık. O çekecekti. Ben çekilecektim.</p>

    <p class="normal">Benim kafamda bir görüntü, onun kafasında da bir ışık vardı. O kadar.</p>

    <p class="normal">Sam’ın dairesi son derece sadeydi, her şey beyazdı ve neredeyse bomboştu. Pencerenin yanında 5. Cadde’ye tepeden bakan uzun bir avokado ağacı duruyordu. Işığı kıran kocaman bir prizma vardı; beyaz bir kaloriferin üzerinden karşı duvarı gökkuşaklarıyla yıkıyordu. Robert beni üçgenin yanına yerleştirdi. Çekmeye hazırlanırken elleri çok hafif titriyordu. Ben öylece durdum.</p>

    <p class="normal">Bulutlar bir ileri bir geri sürüklenmeye devam etti. Işıkölçeriyle ilgili bir sorun oldu ve biraz neşesi kaçtı. Birkaç poz çekti. Işıkölçeri bıraktı. Bir bulut geldi ve üçgen kayboldu. “Gömleğinin beyazlığını gerçekten sevdim, ceketi çıkarır mısın?” dedi.</p>

    <p class="normal">Ceketimi Frank Sinatra gibi omzuma attım. Referanslarla doluydum. Robert ise ışık ve gölgeyle doluydu.</p>

    <p class="normal">“Geri geldi” dedi.</p>

    <p class="normal">Birkaç poz daha aldı.</p>

    <p class="normal">“Tamamdır.”</p>

    <p class="normal">“Nereden biliyorsun?”</p>

    <p class="normal">“Biliyorum işte.”</p>

    <p class="normal">O gün on iki adet resim çekti.</p>

    <p class="normal">Birkaç gün sonra bana ön baskıları gösterdi. “İşte bu büyülü oldu” dedi.</p>

    <p class="normal">Şimdi bu resme baktığımda asla kendimi görmüyorum. Bizi görüyorum.</p>
  </div>

  <div class="calibre1" id="calibre_pb_19"></div>
</body>
</html>
