<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ColukCocuk-PattiSmith</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <div class="chapter">
    <br class="chapter" />
    <br class="chapter" />
    <br class="chapter" />
    <br class="chapter" />

    <p class="normal">İkinci çocuğuma hamile kaldığımı öğrendiğimde Robert’a da AIDS teşhisi konmuştu. 1986 Eylülünün son günleriydi. Armutların ağırlığıyla ağaç dalları aşağı doğru sarkmıştı. Nezle benzeri bir takım belirtiler yüzünden hasta olduğumu hissediyordum, ancak sezgisel yönü güçlü Ermeni doktorum hasta olmadığımı, hamilelik dönemi içinde olduğumu söyledi. “Rüyasını gördüğün şey gerçek oldu” dedi. Daha sonra sevinç içinde mutfağımda otururken, bunun Robert’ı aramak için güzel bir fırsat olduğunu düşündüm.</p>

    <p class="normal">Fred ile <span class="ideitalik">Dream of Life</span> adını alacak olan albüm üzerinde çalışıyorduk. Fred, kapak için fotoğrafımı Robert’ın çekmesini önermişti. Uzun süredir onu ne görmüş, ne de onunla konuşmuştum. Kendimi hazırlamak üzere oturup, neler konuşucağımızı düşünmeye başladığım sırada telefon çaldı. O denli Robert’a odaklanmıştım ki, bir an için arayanın onun olabileceğini hissettim. Ancak arayan dostum ve hukuki danışmanım Ina Meibach’tı. Bana kötü haberleri olduğunu söylediğinde, Robert’la ilgili olduğunu hemen anladım. AIDS kaynaklı zatürreeden dolayı hastaneye kaldırılmıştı. Donakaldım. Elimi içgüdüsel bir şekilde karnıma götürüp, ağlamaya başladım.</p>

    <p class="normal">Bir zamanlar taşıdığım her korku, parlak bir yelkenin aniden alevler içinde kalışı gibi, gerçek oluyordu. Robert’ın toza dönüştüğünü gördüğüm gençlik önsezim, acımasız bir berraklıkla geri dönmüştü. Genç bir firavunun önceden belirli yaşam süresine sahipmişcesine, başka bir ışıkla ünlü olmak için nasıl sabırsızlandığına tanık olmuştum.</p>

    <p class="normal">Manik bir halde elimi oyalayacak küçük işler icat ederken ona ne diyeceğimi düşünüyordum; tekrar birlikte çalışalım demek için onu evinden arayacakken, şimdi hastaneyi aramak zorundaydım. Kendimi toparlamak için önce Sam Wagstaff’i aramaya karar verdim. Sam, yıllardır konuşmamamıza rağmen aradan hiç zaman geçmemişçesine sesimi duyduğuna memnun olmuştu. Robert’ı sordum. “Zavallı bebeğim çok hasta” dedi Sam, “ama yine de benim kadar kötü değil.” Bir kez daha sarsıldım çünkü Sam, yaşça bizden büyük olmasına karşın her zaman sağlıklı, fiziksel açıdan her türlü zayıflıktan muaftı. Sam, alışıldık üslubuyla, ona dört bir yandan saldıran bu hastalığı “oldukça sinir bozucu” bulduğunu söyledi.</p>

    <p class="normal">Sam’in de hasta olduğu öğrenmek kalbimi kırsa da, sadece sesini duymak bile ikinci aramayı yapabilmem için ihtiyaç duyduğum cesareti sağladı. Telefonu açtığında Robert’ın sesi zayıf geliyordu fakat sesimi duyunca hemen canlandı. Aradan onca zaman geçmesine rağmen yine eskisi gibi nefes nefese birbirimizin cümlelerini tamamlıyorduk. “Bunu yeneceğim” dedi. Tüm kalbimle ona inandım.</p>

    <p class="normal">“Seni yakında göreceğim” diye söz verdim.</p>

    <p class="normal">“Senin sayende günüm güzel geçecek Patti” dedi, telefonu kapatmadan önce. Bunu söylediğini duyabiliyorum. Şu an duyabiliyorum.</p><br class="chapter" />

    <p class="resim"><img alt="" class="calibre4" src="../Images/yildiz.jpg" /></p><br class="chapter" />

    <p class="normal">Robert hastaneden çıkacak kadar düzelir düzelmez, buluşmak üzere planlar yaptık. Fred gitarlarını topladı ve oğlumuz Jackson’la birlikte Detroit’ten New York’a doğru arabayla yola çıktık. Mayflower Oteli’nde bir oda tuttuk ve Robert bizi karşılamaya geldi. Uzun deri paltosunu giymişti. Yüzü biraz kızarık olmasına rağmen son derece yakışıklı görünüyordu. Uzun örgülerimi çekip bana Pocahontas dedi. Aramızdaki enerji öylesine yoğundu ki odayı elektriklendiriyor, bize ait bir akkor ortaya çıkarıyordu.</p>

    <p class="normal">Robert’la, St. Vincent Hastanesi’nin AIDS hastalarına ayrılan bölümünde yatan Sam’i görmeye gittik. Aşırı çalışan zihni, parlak cildi ve sert vücuduyla bildiğimiz Sam orada öylece çaresizce yatıyor, bilinci gidip geliyordu. Deri kanseriydi ve bedeni yaralarla doluydu. Robert elini tutmak için uzanınca Sam onu itti. “Aptallık etme” dedi Robert ve nazikçe elini tuttu. Ben de Sam’e, Fred’le oğlumuz için yazdığımız bir ninniyi söyledim.</p>

    <p class="normal">Robert’la birlikte yeni loftuna kadar yürüdük. Artık Bond Sokağı’nda değildi. Chelsea’den iki blok ötede, 23. Sokak’ta, Art Deco bir binanın içinde yer alan geniş bir stüdyoda kalıyordu. İyimserdi, hayatta kalacağından emindi; çalışmalarından, başarısından ve sahip olduklarından mutluydu. “İyi iş çıkardım, değil mi?” diye sordu, gururla. Gözlerim odayı taradı. Fildişinden bir İsa, beyaz mermerden uyuyan Eros heykeli, Stickley iskemleleri ve bir dolap, nadir Gustavsberg vazolarından oluşan bir koleksiyon... Fakat bence sahip oldukları içinde en gösterişli olanı çalışma masasıydı. Gio Ponti tarafından tasarlanan masa sarı ceviz ağacındandı ve yazı konsolu dışarı doğru çıkıyordu. Bölmeler zebra ahşapla şeritlenmişti ve küçük tılsımlar ve dolmakalemlerle bir sunak gibi süslenmişti.</p>

    <p class="normal">Masanın üzerinde <span class="ideitalik">Witt</span> için 1973’te çektiği fotoğrafım, altın ve gümüşten üç kanatlı bir çerçevenin içinde duruyordu. En saf ifadeli olanı seçmiş, negatifi tersine çevirip ayna imaj yaratmış ve ortada mor bir panel kullanmıştı. Mor bizim rengimizdi, İran kolyesinin rengiydi.</p>

    <p class="normal">“Evet,” dedim. “İyi iş çıkarmışsın.”</p>

    <p class="normal">Gelecek haftalarda Robert defalarca fotoğrafımı çekti. Son seanslarımızdan birinde en sevdiğim siyah elbisemi giydim. Elime, cam uçlu bir dikiş iğnesine kondurulmuş mavi morfo kelebek verdi. Renkli bir Polaroid çekti. Her şey siyah beyaz çıkmış, ölümsüzlük sembolü iridesan mavi kelebek patlamıştı.</p>

    <p class="normal">Robert, her zaman olduğu gibi, yeni çalışmalarını bana göstereceği için heyecanlıydı. Tuval üzerine büyük platin baskılar, zambakların renkli boya transferleri... Thomas ve Dovanna’nın resmini gösterdi: Çıplak siyah bir adamla dans eder gibi kucaklaşan beyaz elbiseli bir kadın. Robert’ın tasarladığı çerçevesiyle henüz teslim edilmiş bir çalışmanın önünde durduk: Thomas, leopar deseni bir panelin üzerinde, siyah bir halkanın içinde Olimpik tarzda eğilmişti. “Dâhiyane, değil mi?” dedi.</p>

    <p class="normal">Sesinin tonu, bu konuşmada geçen o bilindik sözcükler, nefesimi kesmişti. “Evet, dâhiyane.”</p><br class="chapter" />
    <br class="chapter" />

    <p class="normal">Michigan’da günlük hayatımın rutinine geri döndüğümde Robert’ın varlığını çok istediğimi fark ettim; bizi özlemiştim. Normalde elimi sürmediğim telefon hayat damarım oldu. Telefonda geçirdiğimiz zamanın çoğu Robert’ın öksürmesiyle geçse de, çok sık konuşur olduk. Doğum günümde Sam için endişelendiğini söyledi.</p>

    <p class="normal">Yılbaşı günü Sam’i aradım. Yakın zamanda kan nakli yaptırmıştı ve kendinden fevkalade emin gibiydi. Hayatta kalacağını bilen bir adama dönüştüğünü söyledi. Uslanmaz koleksiyoncu, Robert’la birlikte bir kez daha Japonya’ya gitmek istiyordu; gök mavisi lake bir kutunun içinde yer alan bir çay takımına göz koymuştu. Ninniyi tekrar söylememi istedi, ben de isteğini yerine getirdim.</p>

    <p class="normal">Tam birbirimize veda etmek üzereyken, Sam o ünlü öykülerinden bir yenisini bana armağan etti. Büyük heykeltıraşa olan sevgimi bildiğinden, “Peggy Guggenheim bir kez bana Brancusi’yle sevişirken sakalına dokunmaya izin olmadığını söyledi” dedi.</p>

    <p class="normal">“Aklımda tutarım,” diye yanıtladım, “Cennette ona rastladığımda.”</p>

    <p class="normal">Ocak ayının on dördünde Robert’tan üzücü bir telefon aldım. Sebatkâr aşkı ve hamisi Sam ölmüştü. İlişkilerinde acılı iniş çıkışlar yaşamış, eleştirel bakış ve kıskançlıklara göğüs germişlerdi, ancak üzerlerine çöken bu korkunç talihsizliğin önünde duramamışlardı. Robert, hayatının siperi olan Sam’i kaybedince yıkılmıştı.</p>

    <p class="normal">Sam’in ölümü, Robert’ın kendisine yönelik iyileşme umutlarını da gölgelemişti. Onu teselli etmesi için Sam’in anısına “Paths That Cross” u yazdık; sözleri bana, müziği Fred’e ait bir tür Sufi şarkısı... Robert şarkı için minnettar da olsa, bir gün aynı sözleri kendime söyleyeceğimi biliyordum. <span class="ideitalik">Kesişen yollar yeniden kesişecek.</span></p>

    <p class="normal">Sevgililer Günü’nde New York’a döndük. Robert ara sıra ateşleniyor ve sürekli tekrar eden mide sorunları yaşıyordu; fakat yine de son derece hareketliydi.</p>

    <p class="normal">Takip eden günlerin çoğunu Fred’le Hit Factory’de kayıt yaparak geçirdim. Hamileliğim ilerledikçe şarkı söylemek zorlaştığından zamanımız kısıtlıydı. Robert büyük bir keder içinde Andy Warhol’un öldüğünü söylemek için aradığında, stüdyoda bekleniyordum.</p>

    <p class="normal">“Onun ölmemesi gerekirdi” diye bağırdı çaresizce, sinir içinde, tıpkı şımarık bir çocuk gibi. Ancak başka düşüncelerin aramızda gidip geldiğini duyabiliyordum.</p>

    <p class="normal">Senin de.</p>

    <p class="normal">Benim de.</p>

    <p class="normal">Hiçbir şey söylemedik. Gönülsüzce telefonu kapattık.</p>

    <p class="normal">Demir kapılı bir kilise avlusunun önünden geçerken kar yağıyordu. Adımlarıma uygun şekilde dua ettiğimi fark ettim. Hızlandım. Güzel bir akşamdı. Hafif hafif yağmakta olan kar artık şiddetlenmişti. Paltoma sarındım. Beşinci ayımdaydım ve bebek içimde kıpırdanıyordu.</p>

    <p class="normal">Stüdyo sıcak ve ışıl ışıldı. Sevgili piyanistim Richard Sohl yerinden kalkıp bana kahve yapmaya gitti. Müzisyenler toparlandı. Bebek gelmeden önce New York’taki son gecemizdi. Fred, Warhol’un ölümü üzerine birkaç şey söyledi. “Up There Down There”i kaydettik. Performansımın orta yerinde borazan çalan bir kuğu resmi tuttum; çocukluğumun kuğusuydu bu.</p>

    <p class="normal">Dışarı çıkıp geceye karıştım. Kar yağışı durmuştu ve sanki tüm şehir -Andy’nin anısına- yeni yağmış karla kaplanmıştı; tıpkı Warhol’un saçları gibi uçuşan, bembeyaz karla...</p><br class="chapter" />

    <p class="resim"><img alt="" class="calibre4" src="../Images/yildiz.jpg" /></p><br class="chapter" />

    <p class="normal">Hep birlikte Los Angeles’ta buluştuk. En küçük kardeşi Edward’ı ziyaret eden Robert, kapak fotoğrafını orada çekmeye karar verirken, Fred ile ben de yapımcılarımızdan Jimmy Iovine’la birlikte albümü bitirmeye uğraşıyorduk.</p>

    <p class="normal">Yakıcı güneşin altında, kurumuş palmiye yaprakları önünde portre çekmek üzere hazırlanırken Robert fazlasıyla solgun görünüyordu ve elleri titriyordu. Işıkölçerini düşürdüğünde Edward almak için eğildi. Robert kendini iyi hissetmiyordu ancak bir şekilde gücünü topladı ve fotoğrafı çekti. O anın içinde güven, şefkat ve ortak ironi anlayışımız vardı. O içinde ölümü, bense yaşamı taşıyordum. İkimiz de bunun farkındaydık, biliyorum.</p>

    <p class="normal">Basit bir fotoğraftı. Saçlarım Frida Kahlo’nunki gibi örgülü. Güneş gözüme giriyor. Ve Robert’a bakıyorum ve o yaşıyor.</p>

    <p class="normal">Gecenin ilerleyen saatlerinde Robert, oğlumuz Jackson için Fred ile birlikte yazdığımız ninninin kaydına geldi. Bu Sam Wagstaff’a söylediğim şarkıydı. İkinci mısrada Robert’a bir gönderme vardı: <span class="ideitalik">Işığını paylaşan küçük mavi yıldız.</span> Kontrol odasındaki kanepeye oturdu. O tarihi hep hatırlarım. Annemin doğum günüydü, Mart’ın on dokuzu...</p>

    <p class="normal">Richard Sohl piyanodaydı. Yüzüm ona dönüktü. Canlı kayıt yapıyorduk. Bebek içimde hareket etti. Richard, Fred’e özel bir şey isteyip istemediğini sordu. O sadece “Ağlat onları Richard” dedi. Bir hatalı giriş yaptıktan sonra ikinci seferinde her şeyimizi ortaya koyduk. Ben bitirirken Richard son akorları tekrarladı. Kontrol odasının cam penceresinden içeri baktım. Robert kanepenin üzerinde uyuyakalmıştı ve tek başına ayakta duran Fred, ağlıyordu.</p>
  </div>

  <div class="calibre1" id="calibre_pb_23"></div>
</body>
</html>
