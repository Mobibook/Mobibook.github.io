<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>4.html</title>
		<link href="template.css" rel="stylesheet" type="text/css"/>
<meta name="Adept.resource" value="urn:uuid:5532f603-0478-49d4-9e6a-232cb360aac6"/>
	</head>
	<body>
		<div id="x4.html" xml:lang="tr-TR">
			<div class="Basic-Text-Frame">
				<p class="h1" id="toc_marker-1"><span class="bold-1">Elleme, Baba Yorgun!</span></p>
				<p class="Dante-Normal-1 para-style-override-2"><span class="regular-1">Orada türlü çeşitli canlılar çıkar karşınıza: Morslar, foklar, tundrada böcek arayan kuşlar, kutup ayıları, sürgüne yollanmış penguenler, güneydeki ikiziyle gezegenin basık görünme sebebi bir sumo güreşçisi… Bir de Eskimolar vardır, cehennemlerindeki hâkim rengin beyaz olduğu Eskimolar. Kısa boylu, çekik gözlü, küçük ayaklı kutup insanlarının içorganlarına kadar işleyen tipi, bir ömür nereye baksalar gördükleri buz, katlanılması zor ıstıraplara neden olur. Kimileri buna razıdır ama! Günahlarının bedeli çok ağırdır, bilirler. Büyük şehirden gelen firma yetkilileri, “talep artıyor,” demişlerdir. O sebepten, aylarca yetecek yiyecekleri olmasına rağmen, fırsatını buldular mıydı mızraklarını kıstırdıkları foklara saplarlar. Sıcacık kan oluk oluk akıp buzul beyazına yayılırken kızaklara bağlı köpekler hareketlenir. Köpeklerle oynamayı bırakan çocuklarsa can çekişen fokların başında toplanır.</span></p>
				<p class="Dante-Normal-1 para-style-override-2"><span class="regular-1">Alaska öyle soğuktur ki sokakları malamutların havlamalarıyla sessizleşirken, birbirlerinin yalnızlıklarına bakarak iç geçiren evlerin kitaplıklarında dizili olanlara bir şeycik olmaz da mesai bitiminde merkezi ısıtma sisteminin kapatıldığı kütüphanelerde kelimeler sayfalardan çözülüp yerlere saçılır, buz gibi havadan. Her sabah ellerinde cımbızları, kerpetenleri, tutkalları, büyüteçleri, faraşları, süpürgeleriyle görevliler, etrafa dökülen kelimelerden cümleler, cümlelerden paragraflar, paragraflardan sayfalar, sayfalardan bölümler, bölümlerden kitaplar çıkarırlar. Gelip aradıkları kitapların, gazete ciltlerinin, ansiklopedilerin isimlerini, kayıt numaralarını, basım yıllarını görevlilere söyleyenlerin, tekrar hayat bulan kelimelerin az önce bastıkları yerlerden ne zorlukla toparlandığından haberleri yoktur. Bu görevliler Amerika sathında eylem yapan bir yeraltı örgütüne üyedir. Bunu biliyor oluşumun sebebi bir zamanlar benim de bu örgüte üye olmamdır. Bu satırları yazarak hayatımı tehlikeye atsam bile, yaptığım iş, bunu yapmamanın getireceği sıkıntıdan ölmekten yeğdir.</span></p>
				<p class="Dante-Normal-1 para-style-override-2"><span class="regular-1">Kuzey Kutbu’ndan aşağı indiğinizde Birleşik Devletler’in parayı bastırıp aldığı bu topraklara varırsınız. Berring Boğazı’nın ötesinden ateşlenen Rus füzelerinin tepemizde uçuştuğu hikâyelerle uyutulduğumuz yıllar sona ermişti. Bir kamyon alma fikri kafama takılmıştı. Babamın kötü bir taklidine dönüşecek olmamın kaderime yazılı olduğunu hissedip; müzikte, sinemada, yatakta, yemede ve içmede onu asla geçemeyeceğimi düşündüğümden para biriktirip kamyonculuk yapacak, çıkacağım yolculuklarda daha çok para biriktirip hayallerimi satın alacaktım. Birleşik Devletler’in bir zamanlar buralarda yaşayanların hayallerini satın aldığını düşünürsek, çok ama çok para lazımdı bana. Alaska’nın büyük kentlerden epey uzak bir kasabasında yetiştim. Gerçek annemi hiç tanıyamadım. Babamınsa o ünlü şarkıcı olduğunu sanıyorum. Beni kimin büyüttüğünü bile bilmiyorum aslında. Biri tarafından büyütüldüm mü, yoksa böyle mi geldim dünyaya, inanın bu konuda pek fikrim yok. Şu yaşımda açmadıysam bile gözümü, en azından dokuzumdan öncesini hatırlamadığımı itiraf etmeliyim.</span></p>
				<p class="Dante-Normal-1 para-style-override-2"><span class="regular-1">Kasabamızda yazlık sinema olmaması anlaşılırdı, ama kışlık bir sinemaya dahi sahip olmamamıza ne demeliydi ya! Evleri tek tek dolaştığım o dokuz yaşımın gecelerinden bir Cadılar Bayramı’nda hatırladığım, hiçbir evde siyah-beyaz da olsa bir tanecik televizyon bulunmamasıydı. Oysa daha çok şeker toplayabilmek adına kasabanın en zengin mahallesinde olduğuma emindim. Sinemanın, televizyonun uğramadığı bu yerde, </span><span class="italic-1">Alaska Kid </span><span class="regular-1">okuyup hayallere daldığımız kış geceleri, doğunun gizemli bir ülkesinden gelen bozalarımızı yudumlardık. </span><span class="italic-1">Presley Bozası’</span><span class="regular-1">ydı içtiğimiz. Şişeyi açınca, kapağın içinde beliren bir çöp adamın, babam olduğunu sandığım o zarif insanın dans edişini andıran figürlerini izler; çöpten çıkardığım, kasası kırık, telleri kopuk diye atılmış bir gitarla, başarabildiğim kadar ona öykünürdüm. </span></p>
				<p class="Dante-Normal-1 para-style-override-2"><span class="regular-1">O bozanın tadını damağımda, o dansların heyecanını arkamda bırakmış, kocaman olmuştum. </span><span class="italic-1">Büyük Umutlar Lisesi</span><span class="regular-1">’ni bitirince yaşıtlarımın çoğunun uğruna deli divane olduğu, üniversite okumak gibi bir düşüm, düşüncem hiç olmadı. Hemen bir iş bulmalı, para biriktirmeye başlamalıydım. Liseden sonra okumayan akranlarımın bir kısmının yaptığı balıkçılıksa bana göre değildi. Hele fok ve mors avcılarının takıldıkları barlarda dillendirdikleri hikâyeleri duyduktan sonra, kapımı o tarafa hepten kapamıştım. O zamanlar kitaplarla pek aram yoktu, ama temizlikçi olarak girdiğim bir kütüphanede yükselecek, az önce bahsettiğim örgüte girip, gizli kapaklı işlerin peşinde koşacaktım. İki yıl sürecek bu görevlerde ne kadar kelime topladım yerden, kaç milyon cümleyi zeminden kazıdım bilemiyorum.</span></p>
				<p class="Dante-Normal-1 para-style-override-2"><span class="italic-1">Kelime Toplama Örgütü</span><span class="regular-1">’nden çıkarken sertçe hatırlattılar: Yaşadıklarımı kimselere anlatmayacaktım. Eğer ağzımı açacak olursam beni er ya da geç bulup, kafamı bir mürekkep hokkasına sokarak öldüreceklerini, söylemişlerdi. Gelgelelim kelimelerin sihrine yenik düştüm. Nihayet kamyonun peşinatına yetecek kadar para biriktirmiştim. Borcun kalanını yapacağım işlerden keseceklerdi. Belki bir, belki iki yıl, kazanacağım para anca üstüme başıma, boğazıma ve bu ödemelere gidecekti de mutluydum. Yola çıkacaktım. Şoför mahallinden bakınca gördüğüm yol gri bir nehir gibi akıyordu önümde. “Babamı bulabilecek miydim, zaten hayatta mıydı ki Elvis?” benzeri onlarca soru aklımın değişik yerlerinde sek sek sekip, köşe kapmaca oynarken vitesi değiştirdim ve gaza bastım. Gitmeliydim, ben gitmesem de yollar orada duruyordu çünkü. Ara başlığı koyacağım yeri bile bulmuştum:</span></p>
				<p class="Dante-Normal-1 para-style-override-2"><span class="bold-1">“Umudun içinde bir ışık vardır diye biliyordum.”</span></p>
				<p class="Dante-Normal-1 para-style-override-2"><span class="regular-1">Belki tersi doğrudur. İkisini de reddedebilirim. Yüce bir dağın ardından olanca görkemiyle doğan Güneş, hışırdayan yaprakların arasından seçebildiğim Ay, ağır adımlarla gireceğim bir sinema salonunda hayatını aldığı bahşişler üzerine kurmuş yer gösterici çocuğun oturacağım koltuğu işaret etmekte kullanacağı fener, yarım asrı devirmiş bir komodinin üstünden biraz sonra uykuya dalacak ihtiyar çifti selamlayacak gece lambası, boynu bükük sokak lambaları; hepsinin ışığı bir yönden gelir, her bir yana dağılır.</span></p>
				<p class="Dante-Normal-1 para-style-override-2"><span class="regular-1">Bir tünelde kaza yaptım. Uzunluğunu anlatmak için yeni ölçü birimlerinin icat edilmesi gereken bir yer burası. Karanlığını tarif içinse, “karanlıktı,” demenin yeterli olduğu. Şoför mahallinde sıkışıp kaldım. Alnımdan süzülen kanlara aldırmıyorum; ama daha yapmak istediğim binlerce şey, taşımam gereken tonlarca yük var şu hayatta. Şimdi pes edersem zihnimden yayılacak ışığı okuyamayacak bir kamyon dolusu insan var dışarıda. Orada olduklarından öyle eminim ki bu bana direnme gücü veriyor. Oysa etimi jiletle kesmişler. Gözlerim kanla yıkanmış, kıpkırmızı bir ılıklık olanca arsızlığıyla gövdeme iniyor. Bilincimi kaybediyorum galiba. Birkaç dakika müsaade edin, hiç olmazsa sözlerimi bitireyim. Tünelin dışına bakıyorum. “Bir umut var mıdır ışığı görmek için?” diyorum da vakit gecedir ve az ilerideki kentte henüz başlamış bir savaşta uygulanan karartma bütün koyuluğuyla hissedilmektedir. Halbuki ben bu şehir yıldızların sütünden damıtıldı, diye biliyordum. Karla kaplı o kaldırımların başka bir izahı olamazdı. O beyazlıkta, o sadelikle yaşanan hayatların cevaplar arayan gölgelerinde dolanıp, kendimi bir öğle vakti ışık tam tepedeyken rüzgârın kollarına teslim etmiştim.</span></p>
				<p class="Dante-Normal-1 para-style-override-2"><span class="regular-1">Karlar esen yelle erimeye başlarken savrulup geldiğim yer burası, bu tünelin içi oldu. Şimdi nasıl girdiğimi hatırlamadığım şu tünelden çıkabilirsem eğer, asla ulaşamayacağımı sandığım ülkelerin, yollarını tarifle dahi bulmanın imkânsız olduğu söylenen şehirlerine gideceğim. Oralarda beni nelerin beklediği, bambaşka bir tünelde yine kaza yapma ihtimalimin olup olmadığı belirsiz. Böyle bir risk varsa bile ben gene de şu döngünün içinde çırılçıplak uzanıp bunları asla düşünmeden kamyonumu süreceğim. Karşıdan gelen ışık, evet, o ışık benim kullandığıma benzer bir kamyondan yayılıyordu. Böyle bir anda yapmanız gereken, gövdenizi bir kara deliğe dönüştürüp size bahşedilen o ışığı içinize çekmeye çalışmaktan başka bir şey olmamalı. Artık ruhunuzu ona sessizce teslim edebilirsiniz. Işığın içinde bir umut vardır, diye biliyordum. Belki tersi doğrudur. Her ikisi de kabulümdür.</span></p>
				<p class="Dante-Normal-1 para-style-override-2"><span class="regular-1">Elvis Presley’in hayatta olduğuna dair anlatılanlardan bıkmadıysanız bir de beni dinleyin! Simamın Elvis’i andırmasından dolayı etrafta onun oğlu olduğum yönünde dedikodular yayılmıştı o zamanlar. Tabii şimdi siz bir kamyon şoförüne Elvis’in oğlu olmayı yakıştıramadınız. Bir zamanlar birtakım radyocuların onun plaklarını çalmayı reddetmesi misali böyle bir sıfatı bana layık görmediniz. Gazetelerin üçüncü sayfalarında, saatlerce süren anlamsız haber bültenlerinde, internette serseri mayın gibi dolanan forward maillerde hep kaba saba adamlar olarak söz edilen kamyonculara bakış açınızı üç aşağı beş yukarı tahmin ediyorum. Önyargı bulutlarından düşen damlalar naçizane bedenimi sırılsıklam ediyor. Hâlâ şu tünelde çaresizce kıvrandığımı bildiğinizden olmalı, üzerime daha çok geliyor, gözlerim kamaşsın diye uzunları açıp açıp kapıyorsunuz. Unutmayın ki babamdaki yeteneğin öncelikle kamyonculukla ilişkili tarafı aktarılmış olsa da genlerime, en az onun kadar geniş bir hayal gücüne sahibim.</span></p>
				<p class="Dante-Normal-1 para-style-override-2"><span class="regular-1">Biraz sonra, bir iki dakikayı bulmaz, beyaz gövdesinin üstünde ışıl ışıl dönen kırmızı lambasıyla bir palyaçoyu andıran aceleci bir ambulansın içinde yol alıyor olacağım. Ameliyat masasına varana dek geçecek sürede, biricik arkadaşının II. Dünya Savaşı’ndan beri ortalarda gözükmeyen utangaç bir denizaltı olduğu bir dalga olmayı düşleyeceğim. İçinde dans eden onlarca köpekbalığından bir zarar görmeyen ve birkaç saate hızla kıyıya vuracak devasa bir dalgadır bu. “Işığa ne oldu?” dediğinizi duyar gibiyim. Anlatayım: Tünelin dışından zayıf bir hüzme yayılıyor gecenin böğrüne. Şu siren sesleri ambulansın yaklaştığına dair başka bir kanıttır. Birazdan, kaderin bizi bu şekilde karşılaştıracağı doktorlar ve hemşireler tarafından ameliyata alınacağım. Makası ona uzatacak hemşireye ölüm yeşili bir maskenin ardından göz kırpacak cerrah, önce beni hayatta tutmaya bakıp, sonra gecenin ilerleyen saatlerinde birlikte şampanya içeceği bu alımlı kadını yatağa atmayı düşleyecek. Makası her eline alışında babasının dükkânında terzi çıraklığı yaptığı günlere dönen bu adam, birazdan her yanımın kurumuş kanla kaplı olduğunu görecek. Bense o anda ölüm deneyimi yaşayıp hayata geri dönenlerin söylediklerini tekrar ediyor olacağım: </span><span class="italic-1">Işıklı bir tünel gördüm. Elvis bana tünelin sonundan el sallıyordu.</span></p>
				<p class="Dante-Normal-1 para-style-override-2"><span class="regular-1">Toprak renginde kutsal bir el güneş ışınlarının usulca düştüğü devasa bir tarlaya buğday tanelerini yavaş yavaş savurur ya, aynı mübarek el Samanyolu’ndaki milyarlarca yıldızı şöyle bir avuçlamış da alıp şu bozkıra serpiştirmiş olmalı. Uzaktan titreşiyordu şehrin ışıkları. Başka başka mekânlara sıkışmış, birbirinden habersiz devam eden hayatların arasında kamyonumu sürerken, bozkırın ortasında dolanıp, etrafta su birikintisi arayan vahşi atlarla karşılaşırdım. Bir seferinde, otostop çeken bir taşralı bu atların soyunda aslında bir vahşilik olmadığını söylemişti. Kafamın karıştığını itiraf etmeliyim. Herhalde bu hayvanların bir zamanlar vahşi olduklarını ve sonradan ehlileştirildiklerini anlatmaya çalışıyor, diye düşünmüştüm. Susup hikâyenin devamını dinlemeseydim, bu adamın masallardan çıkıp gelmiş bir yalancı çoban olduğu kanaatine varacaktım. Uzak ülkelerden Amerika kıtasına talana gelen savaşçıların kendilerine müttefik olsunlar diye yanlarında getirdikleri evcil atlardan bazıları vahşi doğanın çağrısını yanıtsız bırakmamışlar. Böylesi bir işgalde yer almak istemeyen bu onurlu hayvanlar kendilerini kurtaracak olanın dörtnala koşarak kaçmak olduğunu biliyorlarmış. Şimdi benim yaptığım, onları örnek almak. </span></p>
				<p class="Dante-Normal-1 para-style-override-2"><span class="regular-1">“Vahşi bir at mı, yoksa medeni bir insan mı olmak isterdiniz?” diye bir seçim yapmanız istense, aranızdan doğruca ilk şıkkı işaretleyecek çok kişi çıkacağını tahmin ediyorum. Fakat her tahminimin doğru çıkacağını kesinlikle iddia ediyor değilim. Hayatı bir at misali olanca hızı ve çıplaklığıyla yaşamak, kimseye kamçı vurmak zorunda kalmamak, başkalarının suçlarına ortak olmak istememek... Dünyaya bir atın gözünden bakmak için at olmaya ne gerek var! Bir meydan savaşına sürülen ve sahibinin aldığı kılıç yarasından dökülen kanların yelesine bulaştığı bir at, o kocaman gözleriyle, orada ne işi olduğunu soran doru bir at olduğunuzu düşünün mesela. Bir çok konuda bilgi edindiğim kütüphane günlerimden biliyordum ki Ege Denizi’ndeki bir adada yapılan kazılar, bilim insanlarının bir süre önce içeriğinin çok yankı getirdiği birtakım metinlere ulaşmalarını sağlamıştı. Milattan önce ikibinli yıllarda ortaya çıkıp bir süre sonra yıkıcı bir depremin etkisiyle tarihten silinen bir uygarlığa ait bilgilerdi bunlar. Dünyanın gelecekte nasıl bir yer olacağına dair kehanetler içeren bu metinlerde atların evrimlerinin belirli bir aşamasında oldukları, birkaç binyıl içinde insanın yeryüzündeki hâkimiyeti azalırken onların dünyanın yeni efendileri olacağı anlatılıyor. Ancak atlarda yönetme güdüsü olmadığından efendi olmayı reddedecekleri söyleniyordu. Bu uygarlığın üyeleri atların, dinozorların ve insanların yapamadığını yapıp dünyayı o </span><span class="italic-1">Altın Çağ</span><span class="regular-1"> denilen sömürüsüz zamana geri götüreceklerine inanırmış. </span><span class="italic-1">O iyi insanlar o güzel atlara binip gitmişler.</span><span class="regular-1"> Bunu neden yaptıklarının ve tarih sahnesinden nasıl kaybolduklarının bu deprem dışında bir açıklaması yok, benim yollarda olma sebebimse çok.</span></p>
				<p class="Dante-Normal-1 para-style-override-2"><span class="regular-1">Günbatımında mağaralarından çıkan vampir yarasalar kanlarını emecekleri çiftlik hayvanı aramaya başlamışlar. Şoför mahallinden içeri giren gençten bir yarasa anlatmıştı bunu. Ne var ki vampir yarasaların içtikleri, kan yerine deniz suyu olmuş bu sefer. Kendilerini tuzlu sulara bırakmak zorunda oluşlarının nedeni gece aniden bastıran yağmurla birleşen tecrübesizlikleriymiş. Çoğu oracıkta boğularak can vermiş. Bir kısmıysa soğuktan donmuş. Çiftliklerin bulunduğu yere, tepenin öte yanına varacaklarına denize doğru sürüklenmişler. Yağmurlu havada radarlarının ahengi bozulurmuş. Yol arkadaşıma dönüp, “her insanın içinde bir yarasa kıpırdar,” dedim. Biraz rahatsız gibiydi. Kanadında saklamaya çalıştığı bir yarası olduğunu fark ettim. “İnsanlara özenmeyen bir yarasa dahi görmedim,” diye cevap verdi. “Gün ışığında bir gezintiye çıkmanın keyfini yaşamak isterdim doğrusu,” diye ekledi. Herkesin bir başkası olmak istediği zamanlardaydık. “Şu halimle beni kıskanman tuhaf!” dedi. “Sen uçabiliyorsun ama,” dedim. “Çirkinliğini perdeliyor kanatların.” Tam kanatlarının nemsiz havada kuruma riskinden bahsetmeye başlamıştı ki lafı değiştirip, “neredeyse şafak sökecek; yazdıklarından anladığım kadarıyla sen ışığın peşindesin, ama ben dayanamam buna, mağarama dönmeliyim,” dedi. “Peki,” diye seslendim ardından. Gitti. </span></p>
				<p class="Dante-Normal-1 para-style-override-2"><span class="regular-1">Gün ışıyordu. Üzerimdeki yol yorgunluğu had safhadaydı da dün geceki fırtına ve yağmurdan sonra ışığı görmek iyi gelmişti. Şimdi biraz ilerideki bir motelde mola verip, kahvaltı yapacaktım. Burası kamyoncularla fahişelerin buluşup anlaştığı izbe yerlerdendi. Lobide FBI</span><span class="italic-1"> </span><span class="regular-1">ajanlarını andıran iki kişi kâğıt oynarlarken sohbet ediyor, onları izleyen bir diğeri masadaki maden suyundan yudumlar alıyordu. Duvarlarının yarış atı resimleriyle süslendiği bu üçüncü sınıf mekânın restoran kısmında boş bulduğum bir masaya oturup kahvaltımı söyledim. Bir yandan Elvis’in yarım metrelik sosisli, reçelli, tereyağlı, ballı sandviçlere ilaveten muz, jambon, krem peyniri ve taze çiftlik yumurtası yediği görkemli kahvaltılarının yanında pek bir sönük kalmış öğünümü alırken, bir yandan da orada bırakılmış iki günlük bir gazeteyi karıştırıyordum. Orta sayfada rastladığım bir haberde Amerikan çıkarlarını tehdit eden bir yarasanın yaralı olarak ele geçirilmek üzereyken kaçtığından bahsediliyordu. Eşkâli belirlenmiş, yakalanması an meselesiymiş. Nabzım hızlanmıştı. O anda lobide kâğıt oynayanlardan biri restoran kapısından içeri girince tedirginliğim çoğaldı. Kimselere hissettirmeden gazetedeki robot resme şöyle iyice bir baktım. Evet, o yarasaydı bu! Şimdi, karşıdan beni gözetlediğini zannettiğim adamdan ve onun lobideki arkadaşlarından bir an önce kurtulup civarda bu yarasayı bulabileceğim mağaraları bir bir yoklamalıydım. </span></p>
				<p class="Dante-Normal-1 para-style-override-2"><span class="regular-1">Kahvaltımı bitirdikten sonra acelem olmadığı izlenimi verip, dikkat çekmemek adına bir çay daha ısmarlayıp, içtim. Artık kalkabilirdim. Az önce lobide kâğıt oynayan adamların hiçbirini ortalıkta görememem beni şaşırtmıştı. “Acaba dışarıda arabalarının içinde oturmuş kahvelerini yudumlarken benim motelden ayrılmamı mı bekliyorlar?” diye sordum kendime. Ağır ve umursamaz adımlarla kamyonu park ettiğim yere doğru ilerlerken görüş alanımdaki her canlı belirtisini taradım. Şimdilik güvende olduğumu düşünüyordum. Gene de dikiz aynasından arkamdaki araçlarda bir tuhaflık olup olmadığını anlamaya çalıştım. Tali bir yola girip orada birkaç dakika oyalandıktan sonra bir U dönüşüyle tekrar anayola çıktım. Kendimi takip edilmediğime ikna etmiştim de yarasanın yaralı halde gitmesine nasıl izin verdiğimi düşünüyordum şimdi.</span></p>
				<p class="Dante-Normal-1 para-style-override-2"><span class="regular-1">Mağaralar! Onu bulabileceğimi düşündüğüm mağaralara birkaç mil kalmıştı. Dakikalar içinde o mağaralar karşıdan gözükmüşlerdi bile. Kamyonu uygun bir yere yanaştırdıktan sonra, ilk mağaraya girerek ilerlemeye başladım. Burada kimsecikler yoktu. O anda aklıma çok önceden izlediğim bir ölüm haberi gelince mağara tabanından yayılabilecek gazdan zehirlenme korkusuyla girişe geri döndüm. Elimdeki fener kendimi az sonra ağır adımlarla sinemaya girecek bir adama oturacağı koltuğu işaret edecek, hayatını aldığı bahşişler üzerine kurmuş bir yer gösterici çocuk gibi hissetmemi sağlamıştı. Az ilerideki ikinci ve üçüncü mağaralardan da bir sonuç çıkmadı. Geriye bir mağara kalmıştı. Onda da yoktu. İçimden bir ses bana ikinci mağaraya tekrar girmemi söylemiş olacak, ayaklarım yolu kendiliğinden alıp beni bu mağaranın derinliklerine taşıdılar. İşte oradaydı! Mağara tavanına asılı binlerce yarasa arasından onu tanımıştım. Yarası kanıyordu. Belki de ölmek üzereyken yetiştim, diye geçirdim içimden. Derken avazım çıktığınca, “peşindeler!” diye bağırdım. “Kan emici bir katil olduğun yazıyor gazetelerde.” Sakindi. “Biliyorum,” dedi. “Kan emmem doğam gereği, zaten politikacıları kaygılandıran bu değil aslında.” “Peki, nedir endişelerinin sebebi, neden uğraşıyorlar seninle?” diye sordum. “Bir gün kan emmekten vazgeçmeyi düşünmem,” diye karşılık verdi. “En çok bundan korkuyorlar.” Mağaranın içi karanlık olduğu kadar sessizdi şimdi. “Al bunlar anahtarlar!” dedim. “Meksika sınırı çok uzak değil, çölden takip et!” “Havanın kararmasını beklemeliyim,” dedi. Biraz sinirlenmiştim. “Bir kere, hayatta kalmak istiyorsan risk alacaksın, şimdi çıkmalısın yola,” diye cevapladım onu. O anda bakışlarından bana hak verdiğini anlamıştım. Dönüp defalarca teşekkür ettikten sonra, “sen, sen evet, ben giderken sen de burada bir kerecik olsun yeraltı hayatını denemelisin,” dedi, oralara yabancı olduğumu sanarak. “Öyle korkulacak bir yanı yok. Şu galeriden aşağıya ineceksin. Hem yeraltından ne nehirler geçer, ne hazineler saklıdır derinlerde, ah bir bilsen!” </span></p>
				<p class="Dante-Normal-1 para-style-override-2"><span class="regular-1">Hayatımda bir yarasanın tavsiyesine uyarak bir iş yaptım, ilk defa. Galerilerden aşağıya doğru ilerliyordum. Buralara galeri denilmesinin sebebi on binlerce yıl önce birilerinin şu duvarlara yaptığı bizon ve mamut resimleri miydi yoksa! Yarasanın dediği kadar vardı. Galerilerde ilerledikçe insanlığın hazineleriyle karşılaşıyordum. Fenerimin pili bitmişti, ama gözlerim giderek ortama uyum sağladığından duvarlara işlenmiş tabloları rahatça görebiliyor, bu güzelliğe eşlik eden yeraltı nehirlerden yankılanan melodilerle kendimden geçiyordum. İzlediğim vampir filmlerinde karşıma çıkan mağaralar hep Ali Baba’nın sözlerini hatırlatırdı bana: </span><span class="italic-1">Açıl susam açıl! </span><span class="regular-1">Kırk Haramiler’in hazinelerini mağaralardan banka köşelerine taşıdıkları günlerden birinde işte, bu mağaranın derinliklerine doğru iniyordum. Masal çağları uzakta kalmış, illüzyon çağına girmiştik. Belki bir zaman gelecek, ayak bastığımız kara parçasının, hatta şu türlü türlü canlıya analık eden okyanusların altında fokur fokur kaynayan bir magma olduğunu unutacaktık. Unutmamamız gereken, ateşi bulan ilk insanın mağarasına döndüğü andı. Gözler, o gözbebekleri nasıl kısılmıştı kimbilir! Alevlerin sarısı mağaranın karasına değdiğinde belki duvarlara çizdikleri bizonlara can gelmişti. Hayat her daim kısaydı da insanların o devirlerde anca on beş, hadi diyelim yirmi yıl yaşadıklarını okumuştum. Ama nefes almak gene de güzel olmalıydı. Sadece bir gün bile nefes aldığının farkında olduysan, şanslıydın. Sonra ölümü de tadacaksın demekti çünkü bu. Ölüm demişken, sınırın yüz metre gerisinde durdurmuşlar onu. Çatışmada vurulmuş. Durmadan sorular soran ajanlara kamyonumu gasp ettiğini, beni kanımı emmekle tehdit ettiğini, anlattım. Elinde maden suyu olanı değil ama diğer ikisi buna inanmış gibiydi. İfademi aldıktan sonra kamyonuma binip gitmeme izin verdiler. Ben de Meksika denilen bu mis kokulu ülkeye doğru salladım direksiyonu. Hayattan bir yarasa eksilmiş, kimin umurunda! Umursamazlığın bir akbaba misali tepemizde dolandığı bir dünyada yaşıyoruz.</span></p>
				<p class="Dante-Normal-1 para-style-override-2"><span class="regular-1">Eylül ayının on altısıydı Meksika’ya girdiğimde. Sınır polisi pasaportuma bakıp gülümsedi. İşlemlerim çabucak halledildi. Meğer o gün ülkenin bağımsızlık günüymüş. Sınırdaki görevliler pek bir mutlu gözüküyordu. Oysa benim Meksika’yla ilgili anılarım eylülün on dokuzuna aitti. Çocukluğumda ruhumun bir anlığına kilitlenmesine sebep olan </span><span class="italic-1">1985 Meksiko City Depremi</span><span class="regular-1">’nin gazetelere düşen, oradan odalara taşan, duvarları kan kırmızısına boyayan görüntülerini unutamamıştım. Konu üzerine görüştüğüm insanların anlattıklarına göre yıkımın büyüklüğü aynı oranda bir umursamazlık getirmiş. Öyle ki bir yıl sonrasında yapılacak dünya kupası organizasyonu tehlikeye girince kadınlı erkekli, çoluklu çocuklu gruplar kendi dertlerinden vazgeçmişler ve Kızılhaç’ın yardım çadırlarında oturup Maradona’yı canlı izleyip izleyemeyeceklerini tartışır olmuşlar. Onlar için Cortes sonrası en büyük yıkım bu deprem ve Maradona’yı dünya gözüyle görememe endişesi olmuş. Neyse ki kupa sorunsuz başlayıp bitince, Maradona’nın elleriyle gökyüzüne dokunduğu kupa töreni Arjantinlileri sevinçten çıldırtırken, onları da pek bir mutlu etmiş. Bir de çeyrek finaldeki Almanya maçında Hugo Sanchez’in ayaklarına kramplar girmeseymiş sıcaktan, ülkenin hali şimdi böyle mi olurmuş!</span></p>
				<p class="Dante-Normal-1 para-style-override-2"><span class="regular-1">Bir Meksika barında tanıştığım kadın, geceleri klonlanmış bir koyuna dönüşen kocasının hikâyesini anlatmıştı: Adam işsiz kalınca o kadar çok tekila içip, Hollywood filmi izlemeye başlamış ki sonunda bir gece, uyumaya çalışan karısının gözleri önünde bedeninde bir değişim gerçekleşmiş. Önce kulakları şekil değiştirmeye başlamış. Kadın, kocasının başına gelenleri dehşetle izliyormuş. Adam birkaç dakika sonra koyun postuna bürünmüş halde bulmuş kendini. Kuyruğu pijamasının arka kısmında kabarıklık yapıyormuş. En sonunda konuşma yetisini de kaybetmiş ve melemeye başlamış. İnsanla yegâne benzerliği hâlâ iki ayağı üstünde duruyor oluşuymuş.</span></p>
				<p class="Dante-Normal-1 para-style-override-2"><span class="regular-1">Saat tam on ikiyi vurduğunda, adam doğanın çağrısına uyarak ikinci katın penceresinden atlayıvermiş. Bundan sonrası onun için tam bir sefillikmiş. Bir koyun olarak ilk gecesi olduğundan nasıl davranması gerektiğini bilemiyormuş. Eğer bir polis devriyesi onu görecek olsa, tarihte boğazlanarak, şoklanarak değil de kurşunlanarak öldürülen ender koyunlardan biri olabilirmiş. O dönem sıcaklığın geceleri sıfırın altında seyretmesi kimselere yakalanmamasının en büyük sebebiymiş. Zira sokaklar bomboşmuş. Donma riskine karşı, kapısını aralık gördüğü bir apartmanın kapıcı dairesine dalmış. Burada oturan kapıcının bereket uykusu çok ağırmış ve bu kapıcı o karikatürlerde gördüğümüz uyumaya çalışırken çitten atlayan koyunları sayanlara hiç ama hiç benzemiyormuş. Böylece sabaha kadar o dairede saklanmayı başarmış. Sabah olup uyanınca, kapıcı onu görmüş. Allahtan adam anlayışlı birisi çıkmış. Yeniden konuşma yetisine kavuştuğunu hissedince, başından geçenleri, insanlıktan nasıl çıktığını ve bir koyuna dönüştüğünü anlatmış ona kısaca. İnsanların büyük kısmıyla aynı kaderi paylaşıyorsun, demiş kapıcı. Görünüşe bakılırsa hep küçümseyen gözlerle bakılan, ama içinde büyük bir cevher taşıyan tiplerden biriymiş bu adam. Orada kalabileceğini, söylemiş ona. “Ailem bir süredir Chiapas’taki köyümüzde, dönmeleri birkaç haftayı bulur.”</span></p>
				<p class="Dante-Normal-1 para-style-override-2"><span class="regular-1">Ertesi gün kentte Bruce Springsteen konseri varmış. Koyun-adam kapıcıya teşekkür ettikten sonra uçarak Azteca Stadı’nın yolunu tutmuş. Sabaha kadar vakti olduğunu düşünüyormuş. Gün ağarınca gene eski görünümüne dönebilirmiş çünkü. Vakit gelip, </span><span class="italic-1">The Boss </span><span class="regular-1">sahneye çıktığında, seyircilerin platformun önünde değil de sahanın kenarlarında toplandıklarını; çimlerin, orta yuvarlak üzerinde kocaman bir barış işareti oluşturacak şekilde yenmiş olduğunu fark etmiş ve şarkısını mutlulukla söylemeye başlamış. Eski haline dönen kahramanımız soğuğa aldırmayan kalabalığın arasından eserini gururla seyredip ünlü şarkıcıya eşlik ediyormuş.</span></p>
				<p class="Dante-Normal-1 para-style-override-2"><span class="regular-1">Meksika’ya ilk ayak bastığım yer Juarez şehriydi. Burası için dünyanın en tehlikeli kenti, dediklerini duymuştum. Uyuşturucu kartellerinin üssü konumundaki bir yere kocaman bir kamyonla, hem de Birleşik Devletler sınırından girdiğinizi düşünün. Evet, o gün bayramdı ve her yerde olduğu gibi bayramlarda insanlar birbirlerine daha bir farklı davranıyordu. Polisler sorun çıkarmamıştı, ama şehrin içine kamyonumla girdiğimde biliyordum ki herkesin gözü bende olacaktı. Her bir mafya lideri benim öteki şefin adamı olduğumu düşünecekti. Bu sebepten çoklarınca varlığı dahi bilinmeyen bir barakada karşımda sırıtarak tekila içenlerce bir ayağı iyiden iyiye gevşemiş bir sandalyeye bağlanacak, uyuşturucu paketlerinin kamyonun neresine zulalandığını söylemem için sorguya çekilecektim. Zerre İspanyolca bilmediğim için, bu zalimlerin sorularına cevap veremeyeceğimden dolayı da öldürülecektim. Kurşunlanan başımdan dökülecek kanlar barakanın kenarından geçen bir nehre karışacaktı.</span></p>
				<p class="Dante-Normal-1 para-style-override-2"><span class="regular-1">Neyse ki bayram kortejinin bir parçası gibi algılandım. Belediyenin kırmızı güllerle süslediği kamyonumla şimdi ikide bir kornaya basarak önümde uzanan kalabalığı selamlıyordum. Törenin sonunda bana şeref madalyası bile verdiler. Tezahüratlardan anladığım kadarıyla Juarez halkı bu madalyayı sonuna kadar hak ettiğimi söylüyordu. Belediye başkanının sunduğu şehrin anahtarınıysa torpido gözüne koyup, tekrar yollara vurdum kendimi. Önümdeki tabelada Chihuahua yazmasından, Juarez’in aksine insanların ölmek yerine sürekli gülüp, kahkaha attığı bir şehre geldiğimi tahmin ediyordum. Meğer şehir ismini burada yetişen bir köpek cinsinden alıyormuş. Köpeklere pek ilgim yoktu, ama bu ülkede adını bir köpekten alacak bir şehir varsa bu da oradayken her yerde karşıma çıkan narkotik köpeklerinden dolayı Juarez olmalıydı, diye düşünmüştüm o an.</span></p>
				<p class="Dante-Normal-1 para-style-override-2"><span class="regular-1">Aztekler’in, Mayalar’ın, Marcos’un, Carlos’un, Paz’ın ülkesini bırakıp aşağılara, daha aşağılara indim. Pan-Amerikan Otoyolu’ndan devam edip, sınırlar aştım, başka başka ülkelere vardım; Amerika’nın orta yerinde buldum kendimi sonra. El Salvador’da iç savaştan kaçanları, Guetemala’da muz plantasyonlarında çalışırken ölenleri gördüm; oradan uzaklaşırken Panama Kanalı’nın yapımında hayatını kaybedenlere ilişti gözlerim. Suyun dibinde yatıyorlardı, binlerce binlerce insandılar. Kanal üstündeki köprülerden birini geçtikten sonra kamyonumu civarda bir yere park edip etraftaki hareketliliği izlemeye koyuldum. Atlas Okyanusu’ndan Pasifik’e, Pasifik’ten Atlas Okyanusu’na ulaşmaya çalışan yük gemilerini selamladım. Sonra aşağıya inerek kanal kıyısına doğru yürüdüm. Derken yük gemilerinin ardı sıra ilerleyen bir yunusla göz göze geldik. Galapagos Adaları’nda yaşıyormuş. Oraya gelin gitmiş. Her sene bu vakitler eşiyle birlikte, Atlas Okyanusu’nda yaşayan ailesini ziyaret ederlermiş. “Kanal’ın sadece siz insanların kullanımında olması bencillik,” dedi. “Gezegende biz de yaşıyoruz, öyle değil mi!” Önceden Magellan Boğazı’nı dolanırlarmış. Bunun zorluklarından dem vurmuştu. Oralarda çok fırtına patlarmış. Her yer suya savrulan tayfaların Elvis’in aşırı kilolu son yıllarını andıran şişmiş cesetleriyle dolarmış bu sebepten. Geç kalmasınlar diye muhabbeti kısa kesip kamyonuma geri döndüm. </span></p>
				<p class="Dante-Normal-1 para-style-override-2"><span class="regular-1">Panama sıcaktı. Panama şehri güzeldi. Oldum olası ülkelerine isimlerini veren şehirleri sevmişimdir. Gerçi burada şehrin mi kanala, kanalın mı ülkeye, ülkenin mi bu ikisine isimlerini verip vermediğini anlayamazdı insan. Panama şehrinde dolanırken yorgunluğum had safhaya vardığından, burada en azından bir gece mola vermeyi düşündüm. Yırtılan gömleğimi götürdüğüm terzi bana civarda kalınabilecek en ucuz yerin, </span><span class="italic-1">Heartbreak Hotel</span><span class="regular-1"> olduğunu söyledi. Bir oğlu varmış. Amerika’ya bir kamyonun kasasında kaçak girmiş. Önce bir benzincide pompacı olmuş, sonra Alaska’da balık ayıklama işinde günde on altı saat çalışmış. Azmetmiş, para biriktirip tıp fakültesine kaydolmuş ve sonunda cerrah çıkmış oradan. Etraftaki otelleri araştırınca terziye hak verip, onun dediği yerde konaklamaya karar verdim. Sonra, babamı hatırladım. Mesleğimi borçlu olduğum, ününden bir gün için dahi yararlanamayacağım babamı, Elvis’i. O dünya turnelerine çıkarken ben de işte yollarda bulmuştum kendimi. İşin garibi bu oteldeki ilk gecemde şehrin </span><span class="italic-1">Elvis Severler Kulübü’</span><span class="regular-1">nün düzenlediği </span><span class="italic-1">En İyi Elvis Taklidi</span><span class="regular-1"> yarışmasında birincilik ödülünü almam olacaktı. Şovumu tamamladıktan sonra, “ben, ben Elvis’in oğluyum, bunu ispatlayabilirim,” dediğimde jüri üyelerinin bulunduğu bölümden yükselen kahkahaların nedenini sonradan öğrendim ki bu lafın şovumun bir parçası olduğunu düşünmüşler ve ödülü almamı sağlayan etkenlerden birisi de bu olmuş.</span></p>
				<p class="Dante-Normal-1 para-style-override-2"><span class="regular-1">Odam otelin en üst katındaydı. Balkona çıktım. Ardımda Kuzey Amerika, önümde Güney Amerika, solumda Atlantik, sağımda Pasifik uzanıyordu. Benzer hisleri iki kıta arasında düzülmüş İstanbul’u göreceğim zaman yaşayacaktım. </span><span class="italic-1">Latin Amerika’nın Kesik Damarları</span><span class="regular-1">’ndan fışkıran kan, bu kıtada gideceğim, göreceğim her ülkede yüzüme sıçrayacaktı. Buralarda olup bitenler, insanlığın henüz çocukluk evresinden çıkamadığını hatırlatacaktı bana. Çocuklar masum oldukları kadar zalimdir de. Bir adet şekerleme, birkaç küp altın ya da bir galon petrol için başkalarına yapmayacakları eziyet yoktur.</span></p>
				<p class="Dante-Normal-1 para-style-override-2"><span class="regular-1">Venezuela’ya böyle duygularla ayak basacaktım, ama öncesinde Panama’dan Kolom­biya’ya giriyordum. Tebeşir tozu tarlalarında çalışanlar hasır şapkalarını sallarken bana doğru, güneş kadar gülümsüyorlardı. Evden kaçmış iki genç âşık, </span><span class="italic-1">Love me Tender</span><span class="regular-1"> eşliğinde dansa koyuldular. Sonra omuzlarından indirdikleri kalaşnikoflarla bir ritm tutturarak And Dağları’ndan atlarıyla inen arkadaşlarını selamladılar. Namluların ucu bana döndüğünde içlerinden biri konuşmaya başladı özür dileyerek. “Bin türlü zorlukla, biraz da zorbalıkla anlatabiliyoruz hikâyelerimizi buralarda, yoksa dinleyen yok,” deyip tekrar özür diledi. Birazdan -sıklıkla olduğu gibi- Panama Kanalı’nın suyu taşınca, ülkenin kuzeyi göle dönecekmiş. “Dağlara çıkma nedenlerimizdendir bu,” dediler. “Biliyorum,” dedim. “Hükümet, ordu peşinizde. Bırakın gideyim, benim de peşimde birileri var.” “Yollar hepten nehre döndü, görmüyor musun!” diye azar işittim sonra.</span></p>
				<p class="Dante-Normal-1 para-style-override-2"><span class="regular-1">Altın rengi bir su kütlesi gerçekten slalom yapa yapa bu yöne doğru geliyordu, yükseklere çıktık. Sarı sularda Amazon Ormanları’nda canı alınmış ağaçlardan yapılma salıyla ilerlerken, dumanı tüten kahvesine beyaz kurabiyesini bandıran bir kadın belirdi. Yanımdakiler, “o geldiğinden beri bu toprak, şu orman bakirliğini kaybetti, bir dağlar kaldı tertemiz havasıyla,” diye beni uyardılar. Kadının görüldüğü son nokta bir bakır madeni oldu, o kaybolurken ortaya çıkıveren oğlu, çalışan işçilere ikişer yanak dağıttı, sonra o da madenin derinliklerine doğru yol aldı. İşçiler aldıkları yanakları suratlarındaki boşluklarına yapıştırdılar, çalışmaya devam ettiler.</span></p>
				<p class="Dante-Normal-1 para-style-override-2"><span class="regular-1">Yaşadıklarımdan bir parça yorulmuştum. Dünya, ekseni etrafında dönerken sanki birisi aniden frene basmıştı da yeryüzündeki bütün çirkeflikler sabitlendikleri yerlerden hareketlenip üzerime gelmeye başlamıştı. Dünyanın çıkan çivisini eğilerek yerden aldım, hınçla çamura saplayıp hayali rakibimin çizgisinin etrafında dolanan bir çizgi çektim. Amacım onu oradan dışarı çıkarmamaktı. Olup biten her şey bu çivi oyununu andırıyordu. Oyunda kazanan ben olunca öfkem bir parça yatıştı. Kamyonumla bakır madenine girdiğimde burayı önce bir tünele benzetmiştim. Ama tünellerde eninde sonunda bir çıkış olurdu, burası nasıl bir yerdi, bilemiyordum. Kasklarından yayılan ışıkla kutsal bir havaya bürünmüş madencilerin birer ölü olabileceğini düşününce, vücudumda bugün aklıma geldikçe hâlâ tüylerimi diken diken eden bir elektriklenme oluştu. İşçilerden biri eliyle işaret ederek, “Tesla Yarımadası az ileride!” dedi. Kamyonumun tekerlekleri toprağın altında yatan işlenmemiş bakırı elektriklendiriyordu. Tekerlekler döndükçe, tekerleğin icadından daha büyük bir keşifle karşılaşıyordum şimdi. </span></p>
				<p class="Dante-Normal-1 para-style-override-2"><span class="regular-1">Tesla Yarımadası açıklarında demirlemiş beyaz yelkenlinin mürettebatı -bu kaptanı gözüm bir yerden ısırıyordu ya- rüzgârın da bu yarışta olduğunu fısıldadı kulağıma, nükleer bir fırtınanın içinde kaybolduk; işte binlerce gözü yaşlı ana, kuzularını arıyordu Latin Amerika’da. Şili’ye ışınlandım, gözümü Victor Jara şarkılarıyla açtım. Elvis’ten, babamdan çok uzakta, çok başka bir müzikal manifestoyu okuyordu kulaklarım Jara şarkılarında. Seyahatim tasarlanmış rotasından sapmıştı ya, olsun! Santiago’nun depremlerle, darbelerle örülmüş sokaklarında az sonra patlayacak bir volkan misali dolanıyordum şimdi. Öfkem büyüyor, okyanusun ortasında yapılmış bir deney sonrası ortalıktan kaybolmuş bir savaş gemisi misali unutulmuş ruhları gördükçe bedenimdeki elektriklenme artıyordu. Ben bunlarla meşgulken dünyadaki hayvanat bahçelerinde isyanlar başlamış. Kamyonumla yollarda olunca yıllardır, şimdi olduğu gibi olup biteni takip etmekte zorlanıyordum bazen. </span></p>
				<p class="Dante-Normal-1 para-style-override-2"><span class="regular-1">Yollarının altından bakır kablolar fışkıran bu ülkeye ilk girdiğimde Güney Yarımküre’ye bahar gelmişti aslında. O enfes kokan papatyalar sabahın köründe direksiyon sallamaya mecbur kamyoncuları bile baştan çıkarır, kamyonu yol kenarına çekip, çiçek tarlalarına atar insan kendini, düşünür, o tarlalardan yayılan kokuya, sonra toprağın kokusuna değdirir burnunu sabırsızca, kokunun burnuna ulaşmasını bekleyemezsin çünkü. Tanımadığın insanlara el sallarsın, Elvis’i anlatırsın, yitirdiğin babanı, hiç görmediğin, göremeyeceğin; bu aklına gelir, oturur, tahtına kurulan bir kral misali. </span></p>
				<p class="Dante-Normal-1 para-style-override-2"><span class="regular-1">Köhne bir barakadan aşırdığım tahta sandalyeye oturmuş çekirdek çıtlatıyordum, gitmem gerekti. Hep böyle olur zaten. Hayata dair ufacık bir düşünce kırıntısı oluştuğunda kafamda, içimdeki adam, o zebani, o lanet olası pezevenk gelir ve “gitmen lazım,” der, “sorumlulukların var.” Oysa kendimi yollara attığımdan beri neden yaşadığımı unuttum. Peşimdekileri bekliyorum, kabul! Önce hayatta kalmam lazım ama, hayatta kalınca ne yapacağım? Hayatta kalmayı düşünmekten bunlara kafa yoramıyorum, yoramıyordum. Ta ki onu kırmızı ışıkların hâkimiyetindeki o sinema salonunda görene dek. Meğer aşka sürüyormuşum kamyonumu bu sefer. Nereden bilirdim, Santiago’nun merkezindeki bir sinemada hayatımın aşkını bulacağımı. Siyah saçları incecik belini aşarak düzgün, geniş kalçalarına iniyordu. Gözlerini görseydiniz âşık olmanın sandığınız kadar mutluluk verici olmadığını anlardınız. Gözleri güzel değildi aslında pek, ama ben âşıktım, güzeldi gene de gözleri. Sevmiştim. Bir başıma sinemaya girdiğimde mağarasından yeni çıkmış gibi duran, kaba mı kaba, yalancı mı yalancı o yer gösterici çocuk, gösterimdekinin bir bilimkurgu filmi olduğunu söylemişti. Kızgınlıkla çocuğun suratına baktım, bahşiş istiyordu belli ki; ama durun bir, perdeye düşen şu sima, bu, bu Elvis’ti. </span><span class="italic-1">Follow That Dream</span><span class="footNmbr"><a class="footnote-link" href="#footnote-225-1" id="footnote-225-1-backlink">1</a></span><span class="regular-1"> yazısını gördüm önce perdede, sonra onu, sonra yer gösterici çocuk cehennemin dibine gitti, sonra o beni gördü, sonrası yoktu. Film kopmuştu, tam orta yerinden. Homurdanmalar arasından onun sesi geldi. Böyle olacağı belliydi, diyordu. Santiago Kerhanesi’nde çalışan alımlı bir fahişeye benziyordu. İki gün önce oradaydım. Oradaki orospulardan birine benziyordu evet, ama ona âşıktım ne yapayım! Ertesi gün, bana, “seni seviyorum,” diyeceğinin ertesi günü bir başkasının kucağına oturacağı endişesini taşıyordum sesin geldiği tarafa ilerlerken ve haziranın ortasında canlı yayımlanan bir spor programında omzuna attığı yün kazağıyla poz kesen bir yorumcuyu gördüğümde yapabileceğim kadar iğreniyordum ondan. Seviyordum ama, sevecektim; zaman yoktu sevmemeye. </span></p>
				<div class="footnote">
					<p class="Dante-Dipnot para-style-override-2"><a class="footnote-anchor" href="#footnote-225-1-backlink" id="footnote-225-1">1</a><span class="footNmbr">	</span><span class="regular-1">Follow That Dream: Başrolde Elvis Presley’in oynadığı 1962 yapımı bir film.</span></p>
				</div>
				<p class="Dante-Normal-1 para-style-override-2"><span class="regular-1">On dakika ara oldu, dışarı çıktık. Fuaye epey kalabalıktı. Her yanım anlamadığım bir dilde olan bitenden şikâyet ettiklerini düşündüğüm insanlarla kaplıydı. O rahattı ama! Sanki beni yazının bulunmasından, en azından bu satırların yazılmasından beri bekliyordu. “Kaçalım!” dedi. “Orası basit,” dedim. “Bir kestirme biliyorum, Kolombiya’ya çıkan.” “Olmaz! Benim bildiğim bir bakır madeninden gitsek daha güvenli,” dedi. Kamyona atladık. Uzun mu uzun Şili kıyılarını geçmemiz gerekecekti. “Sormayı unuttum, sen neden kaçıyorsun?” dedim. “Kaçtığım şeyin ne olduğunu bilsem mutlu olamazdım, şimdi her şey yolunda. Bunları düşünme,” dedi. Sahil yolundan ilerliyorduk. Biz sinemadayken hayvanların isyanı büyümüştü. Her yanımız ayı, lama, deve, zürafalarla çevrildi. Birkaçını kamyonun arkasına aldım. Gösteri havuzundan kaçan bir fok, okyanusa ulaşmanın sevincindeydi. Kabadayı kılıklı bir diğeri bıyıklarını burarak onu izledi. Sevgilim yanımdayken dünya hâlâ umurumdaydı. Dünya umurumda olmasa ona nasıl seni seviyorum derdim! Bu sebepten hayvanlara yardım etmek adına riski göze almıştım.</span></p>
				<p class="Dante-Normal-1 para-style-override-2"><span class="regular-1">Üç saat sonra karşımıza öyle güzel dikilmiş bir dağ, öyle muhteşemce sönmüş bir volkan çıktı ki hepimiz büyülenmiş gözlerle o yöne bakmaya başladık. Volkanın etrafa saçtığı, küle dönmüş anılarıyla ayrı bir büyülendik. Şilili sevgilim mutluydu. Kasadaki hayvanlar mutluydu. İnsanların ve hayvanların mutlu olduğu bir ana tanıklık ettiğim için ben de çok mutluydum. Geyik ve ayı burada indiler. Dağın etrafında yaşamayı seçtiler, tehlike olursa kaçacak yerleri olacaktı. Şimdi sevgilimle birlikteydik. Hayata nasıl geldiğimi anlamadığım gibi onunla nasıl tanıştığımızı, ona nasıl âşık olduğumu kavrayamamıştım. Öyle doğallığında oldu her şey. Sinemada oynaşan çiftleri bırakıp salondan çıktığımız an onu sevdiğimi anlamıştım. Hâlâ adını bile bilmiyordum oysa. Bunu ona hiç sormamıştım zaten, nasıl çağrıldığını öğrenmek istememiştim. Yeni düşmüş bir şehre onu fethedenin adının verilmesi gibi insana doğumunda bir isim konulmasını anlamıyordum. Hayat bir yenilgi, bir işgalle başlamış oluyordu o zaman.</span></p>
				<p class="Dante-Normal-1 para-style-override-2"><span class="regular-1">Ne kadar kabayım, size bunca zamandır adımı dahi söylemedim. Bir oğlum olsa, çocuğun adını Elvis koyacağımı anlatayım o halde. Basit bir insanım aslında, çocuk yaptığında ona dedesinin ismini verecek biri. Zihnim, dönüp müstakbel eşime danışma gereği duymadığım bu düşüncelerle ağırlaşıyordu. Direksiyon sallamaktan yorulduğumu itiraf edeyim. </span><span class="italic-1">Deja la vida volar!</span><span class="footNmbr"><a class="footnote-link" href="#footnote-225-2" id="footnote-225-2-backlink">2</a></span><span class="italic-1"> </span><span class="regular-1">dedi sevgilim birden. </span><span class="italic-1">Bırak hayat uçsun!</span><span class="regular-1"> Tam gaz dünyanın sonuna doğru ilerliyorduk, Ateş Toprakları’na. Orada kıyamet gibi bir yağmur karşıladı bizi. Toprak yol yağmurdan sonra çamura bulasa da kamyonumuzu, kararlıydık. Boynuz Burnu’na kadar gidecektik. Karanlık çökmüştü ya, </span><span class="italic-1">Dünyanın Ucundaki Fener</span><span class="regular-1"> aydınlatıyordu önümüzü. İşte o zaman, önümü göremeyişimin aşkın gücünden olduğunu anladım. Sevgilim daha hızlı gitmemi istedikçe körlüğün olanca karanlığına gömülüyordum. Bir zamanlar, dünyanın ucuna varınca, orada birer mezar taşı gibi dizilmiş </span><span class="italic-1">Sonsuzluk Kayalıkları</span><span class="regular-1">’ndan aşağıya yuvarlanacağını sanan bir cahildim. Bir engizisyon kararıyla buralara yollandığımı düşünüp, yorgunluktan neredeyse kırılıp bacaklarımın arasına düşecek kollarımla direksiyonu sıkıca kavradım. Magellan Boğazı çok gerilerde kalmıştı. Bir ro-ro gemisine sığınıp geçebildiğimiz Boğaz’da, beş yüz yıldır yerlilerin cesetlerine basa basa tarih yazanları görmüştük.</span></p>
				<div class="footnote">
					<p class="Dante-Dipnot para-style-override-2"><a class="footnote-anchor" href="#footnote-225-2-backlink" id="footnote-225-2">2</a><span class="footNmbr"/><span class="bold-1 footNmbr">	</span><span class="regular-1">Deja la vida volar!: Bir Victor Jara şarkısı.</span></p>
				</div>
				<p class="Dante-Normal-1 para-style-override-2"><span class="regular-1">“Hâlâ sinemada olduğumuzu farz et!” dedim sevgilime. “Ya da saçma sapan bir hikâyenin içinde dolandığımızı, görme ihtimalimizin dahi elimizden alındığı birtakım adamların ellerinin canlılığına bağlı olduğunu kabullen hayatlarımızın. Şansımız varsa yerlere saçılmış kelimeleri toplayıp bir gemici düğümü kadar sağlam örerler geleceğimizi.” Madene az kalmıştı. Yavaş yavaş hedefimize yaklaşıyorduk. Alaska’dan çıkıp buralara gelmiştim. Beş yüz yıl önce dünyayı dolaşan Magellan’ı düşününce, şimdi büyük bir iş yaptığımı sandığımdan, kendime gülesim geldi. </span></p>
				<p class="Dante-Normal-1 para-style-override-2"><span class="regular-1">Batıdan gelen iki kartal ilişti gözüme. Asya kıyılarının yansıması sabitlenmiş gözlerinden pirinç taneleri dökülüyordu. Pençelerine geçirdikleri kamyonumu ancak Kolombiya’da bırakacaklardı. Maden ocağını ararken, gideceğimiz yere kolayca varmıştık. Hikâye anlatıcılar hâlâ And Dağları’nın eteklerindeydi. Ordunun saldırısı başladı birden, sevgilim omzundan vuruldu. Yarasını sardık, dağa çıkardık onu eski püskü bir sedyeyle, ama öldü. Birden başlayan aşkımız, tak diye bitti, yedi kardeşinden dördünü savaşta, ikisini kahve plantasyonlarında kaybetmiş bir onbaşının silahından çıkan sesle. Diğer kardeşi başka bir Latin Amerika ülkesine kaçmış, orada bir kerhanede görülmüş en son. Üzgündüm, daha ne diyeyim! Dağın öte yanından Bogota’ya yol aldım. Sevgilimi öldüren onbaşı yanımdaydı. Firar etmiş. “Madem firar edecektin, neden öldürdün onu?” diye sordum. “İnandırıcı olmalıydım,” dedi. Kayıplara karışması, bir daha kimseyi öldürmek zorunda kalmaması için şartmış bu. Elvis olmak istiyordu, mümkünse geçmişe gitmek, Elvis olup şöhretin, paranın tadını çıkarmak. Kaybolmaktan kastı buymuş. Bir başkasının hatıratına gömülüp, bambaşka hazinelerle dolu bir zihinle uyanmayı arzuluyordu. Elvis’in, cenaze töreninden sonra ortadan kaybolabilmek adına, tabutunu ziyaret ederek ona son vazifelerini yapmak isteyenlerin önünde kımıltısız yatıp, nefesini saatlerce tuttuğundan söz edenler vardı. Elvis sıradan bir onbaşı olmayı düşlüyordu belki, babam! Sıradan bir hayatta sıradan bir onbaşı olup, sıradan insanların canını almayı mı düşlüyordu? Hayır, inanamazdım buna! Onbaşı bunun tersini deneyecekti. Elvis olmalıymış. “Acemiliğini nerede yaptın sen?” diye sorunca, Almanya’da demesin mi! Hani şu Beatles’ın keşfedilmeden önce barlarda takıldığı memleket, hani Elvis’in de askerlik yaptığı yer, hani insan yüklü fırınlarıyla ünlü diyar, hani Beethoven’ın, hani şu son Papa’nın ülkesi. “Elvis olmaya çalışmana şaşırmamalı,” dedim. “Her ne kadar sevgilimi vurmuş olsan da fırınlara insan dolduracak kadar zalim değilsin. Beethoven kadar yetenekli, Papa kadar bunak olamayacağına göre, en doğrusu Elvis olmayı istemek.”</span></p>
				<p class="Dante-Normal-1 para-style-override-2"><span class="regular-1">İlerliyor, başkente yaklaşıyorken yüz metre önümüze ufak bir uçak düştü. Kamyonu sağa çekip alevlerin hışmından korunmaya çalıştık. Bisikletiyle hemen dibimizde biten kasketli bir çocuk, </span><span class="italic-1">Yazıyor, kazayı yazıyor! </span><span class="regular-1">diye kulağımızın dibinde bağırınca onbaşı cebinden çıkardığı bozuklukla çocuktan bir gazete aldı. Haberde yüz metre ötemize ufak bir uçağın düştüğü, bizim de olup biteni endişeyle izlediğimiz yazıyordu. Endişeliydik. Moralimiz bozulmuştu üstelik. Bogota yerine bir Türkiye kasabasına gitmeyi istedik o anda. Onbaşı öyle istedi aslında. O, Türkiye’de yaşayan bir Elvis taklidine dönüşebilirmiş hiç olmazsa. “Neden olmasın!” dedi. O ülkede yaşayan Neil Armstrong taklidi bir servis şoförü olduğunu dahi duymuş. Bana gelince; gizemli Türk kızı orada beni bekliyormuş. Buna inandım tabii; şu uçak kazasının az önce orada olduğunu çığıran gazeteci çocuğa inandığım kadar. Sonradan o güne</span><span class="italic-1">, Müziğin Öldüğü Gün</span><span class="footNmbr"><a class="footnote-link" href="#footnote-225-3" id="footnote-225-3-backlink">3</a></span><span class="regular-1"> dediler. Benim içinse o gün, sevgilimin öldüğü gündü sadece.</span></p>
				<div class="footnote">
					<p class="Dante-Dipnot para-style-override-2"><a class="footnote-anchor" href="#footnote-225-3-backlink" id="footnote-225-3">3</a><span class="footNmbr"/><span class="bold-1 footNmbr">	</span><span class="regular-1">Müziğin Öldüğü Gün: Ritchie Valens, Buddy Holly ve J. P. Richardson’ın hayatlarını kaybettiği uçak kazasının olduğu 3 Şubat 1959 tarihine verilen ad. Don Mclean’in American Pie isimli şarkısı bu günden bahseder.</span></p>
				</div>
				<p class="Dante-Normal-1 para-style-override-2"><span class="regular-1">Kamyonumla Caracas’a doğru giderken yolda yerlilere rastladım. Bana inandılar, biliyor musunuz! Elvis’in oğluyum ben, deyince inandılar. Elvis’i tanımıyorlardı. Onu sıradan biri sanıp özgürleştirdiler. Yerlilerden türlü çeşitli meziyetler edindim. Sadece onları hayatta tutacak kadar avlanıyor, asla tıka basa yemek yemiyorlardı. Bir gölün kıyısındaydılar. Bu gölün suları az ilerideki dağın zirvesinde başka bir göle açılırmış. İki göl arasında bir yeraltı nehri akarmış. Kışın soğuğunda üstteki göle cehennem, ovadakine cennet adını takarlarmış. Yazınsa bunun tersi geçerliymiş; ovadaki gölün suları cehennemde kurulu kazanlarda fokurdayan sular kadar sıcakmış, dağ gölüyse içine gireni bir buz tabakasıyla kucaklarmış. Yaz cennetinden soluğunu tutarak aşağı salarsa insan kendisini, doğrudan cehenneme çıkarmış. Bunu yapmak çok tehlikeliymiş ama!</span></p>
				<p class="Dante-Normal-1 para-style-override-2"><span class="regular-1">“Tecrübeli olmalısın,” demişlerdi. “Her yanını yakabilirsin, zamanlama çok mühim.” Cennetten cehenneme geçecektim. Korkuyordum. Korku lanet bir akıl hastalığı gibi en gizli saklı düşüncelerimde pusuya yatmıştı. Daha da korkarak, cehenneme tırmanmak adına dağın eteklerine geldim. Yerliler beni cesaretlendirici bir dansa başladıklarında içimdeki korku bedenimden ayrılıp doruğa çıkmıştı. Cennete varmaktan korkuyordum işte! Cennetten cehenneme açılan gizemli bir koridor yakalamıştım, ne işime yarayacaksa! Dağın eteklerinden yukarılara doğru dik kayalıklar çıktı karşıma. Arkama dönüp baktığımda hatalı bir adımın sonum olacağını anladım. Üstelik, yanıma yaklaşan ve maskesinden bir şaman olduğunu tahmin ettiğim yerli, geri dönüşün mümkün olmadığını, eğer dönersem öldürüleceğimi, söylemişti. Ölüm korkusuyla, bir duvar gibi önümde uzanan kayalıkları, bu kayalıkların üstünde turlayan kartalları geçip oksijen seviyesinin iyice düştüğü bir noktaya vardım. Hâlâ zorlukla da olsa nefes alıyordum. Burnumu tıkayıp yaz cennetine çivileme bir dalış yaparken yıllarını bilimsel araştırmalara vermiş bir dalgıç misali gururlandım. </span></p>
				<p class="Dante-Normal-1 para-style-override-2"><span class="regular-1">Kış cennetine kadar önümde yaklaşık yarım kilometrelik bir nehir vardı, dakikalarca nefessiz kalacaktım. Nehirde karşılaştığım balık sürüleri yol yordam gösterdi bana, yoksa işim bitmişti. Cennet ve cehennem arasında hapsolmuş hayatların kıvraklığında yüzüyorlardı. Sonra düşündüm, suyla dolu bir tünelde olduğumu farz ettim ki ortama yabancılık çekmeyeyim. O ışık birazdan gene karşıma çıkacaktı. Ciğerlerim patlamak üzereydi de nefes almaktan önemli şeyler vardır bazen hayatta. Yerlilerin kollarında kıyıya çıktım. Bayılmışım. Bir on dakika çimenlerin üstünde öylece uzanmışım. Kendime gelince, “başardın,” dediler sevinçle. Tekrar yola çıkmadan önce, bahsettikleri zamanlamadan kastın mevsimin döndüğü anı tutturmak olduğunu anlattılar. Olayı hafif yanıklarla atlatmışım. Dağdaki yaz cenneti cehenneme, ovadaki yaz cehennemi de cennete dönmeye yüz tutarken dağa tırmanmak, beklemek gerekirmiş. Tam bu dönüşüm anında dağdaki yaz cennetine varıp soluğu ovadaki yaz cennetinde almak şartmış. “Birkaç ay önce varsaydın buralara işin bitmişti,” dedi yerliler. “Suç o şamanda,” dedim. “Beni buna zorladı, ölümle tehdit edildim.” “Tehdit edildiğin doğru,” dediler. “İlk nefesini aldığında başladı bu süreç. Ölümle tehdit edilmek yaşamı getirir beraberinde, bak hayattasın.” Hayattaydım da kamyonumun nerede olduğunu hatırlamıyordum.</span></p>
				<p class="Dante-Normal-1 para-style-override-2"><span class="regular-1">Yerlilerin dediğine göre kamyonum kamulaştırılmış. Başkentten gelen yetkililer bunu doğruladılar ve beni Caracas’ın deniz manzaralı en güzel hapishanesinin en dar hücresine tıktılar, iyi mi!Hücrem o kadar küçüktü ki bedenimin içine hapsolmuştu. Yürüyen bir hücreye dönüşmüştüm. Demir parmaklıklar ardından suratıma bakan gardiyan, bunlar insana yeter, diyerek bir dilim ekmek, biraz peynir ve birkaç zeytin verirken mahkûmların üniforma niyetine giydikleri omzundan yırtılmış mavi bir yağmurluğu zorla üzerime geçirdi. “Mahkeme ne zaman olacak?” diye sordum gardiyana, pis pis sırıtarak. Pis pis sırıtarak, o kötü İngilizcesiyle, “mahkeme oldu bitti, manzaranın tadını çıkar, uzun yıllar burada kalacağa benziyorsun,” diye cevap verdi.</span></p>
				<p class="Dante-Normal-1 para-style-override-2"><span class="regular-1">Gitmeliydim, şu hayatta amaçlarım vardı. Babam gibi ünlü olamazdım belki, ama daha iyi yaşayabilirdim. Henüz kamyonun borçlarını ödeyememişken, kendimi bu yabancı ülkenin hapishanelerinin birinde bulmuştum. Binlerce kader mahkûmu sabahtan akşama oturup okyanusun maviliğini izliyorduk. Oysa ben denizi olmayan kentleri seviyordum, gökyüzünün kıymetinin daha bir anlaşıldığı o güzelim şehirleri. Hücremden gökte parıldayan yıldızların birer birer kayıp, suyu boyladığını gördüm. Uzaktan bakınca Haiti’nin yoksul sokaklarının kokusunun Küba’dan yükselen puro dumanına karıştığını fark ettim. Dominik, Bahamalar ve diğerleri geceye uzanırken suya düşen yıldızların binlercesi okyanus tabanında bir araya geldiler. Miting alanlarındaki işçiler gibi coşkuyla kıyıya doğru yürüyorlardı. Her yanımı tatlı bir esinti sarmıştı. Binlerce denizyıldızı hücreme doğru gelip, beni gol atmış bir futbolcunun takım arkadaşlarınca omuzlara alınması misali havaya kaldırdılar. Bir rock konserinde sahneden seyircilerin üstüne dalış yapan bir solist gibiydim de bir parça. Elden ele geçerek ilerliyor, orada olduğunu yeni fark ettiğim kamyonuma kadar taşınıyordum denizyıldızlarınca. Derken gözetleme kulelerinden ateş açıldı. Ne kadar çok denizyıldızı suya varamadan can verdi. Ben iyi sayılırdım da kalanlara bir teşekkür edemeden, bir başsağlığı dileyemeden ayrıldım oradan.</span></p>
				<p class="Dante-Normal-1 para-style-override-2"><span class="regular-1">Kamyonumu öyle özlemişim ki, en yakın benzin istasyonuna varınca depoyu ağzına kadar doldurttum. Bu ülkede benzin ucuz, insan hayatı ondan da ucuzdu. Elimi cebime atıp benzinci güzele beş dolar uzattım. “Para istemez ama, beni yanına alır mısın?” deyince kendimden geçmişim. Uyandığımda direksiyonda o vardı. Uyandırmaya kıyamadım, dedi, “yorgunluk akıyordu yüzünden.” “Tamam,” dedim, “devam et, ineceğin yere kadar sen sür.” Sonra heyecanla cebimde prezervatif ararken elime gelen bir kâğıt parçasında yazılanları bu alımlı kadının görmeyeceği biçimde tutarak okudum: </span><span class="italic-1">Dikkatli ol, peşindeler!</span></p>
				<p class="Dante-Normal-1 para-style-override-2"><span class="regular-1">Bunu beklemiyor değildim. Elbette günün birinde söylediklerini yapmak için yeniden harekete geçeceklerdi. Bundan emindim; çünkü geçmişim onlarınkilere benzer kirli sayfalarla doluydu. Kaç kişinin peşine düşüp gerekeni yaptığımı hatırlamıyorum. Sadece kütüphaneden aldığım maaşla koca kamyonun peşinatını yatırabileceğimi düşünmediniz herhalde. O günler gerilerde kaldı, paranın gücüne yenik düştüğüm zamanlardı. Şimdi başka şeylerin peşindeyim. Ama artık emindim ki benim peşimde olanlar da vardı. Sorun değil, bir gelsinler hesaplaşırız, burada ya da başka bir ülkede. Gelirler, biliyor musunuz, gelecekler de! Yoksa bu hikâye nasıl sürer, nasıl toplanır! Venezuela’nın güzellik kraliçelerini cebinden çıkaracak çekicilikteki şu kadın mıydı beni yakalayıp </span><span class="italic-1">Kelime Toplama Örgütü</span><span class="regular-1">’nün üst kadrolarına teslim edecek! Onu şoför mahallinden atıp tekrar direksiyonun başına geçmek için üzerine atıldım. Derken Amerika kıtası yeryüzünde o güne dek yapılmış en ateşli sevişmeye tanık oldu. Onun üstündeyken sol ayağımla gaza basıyordum, o da aynı anda sol ayağıyla, ben vites değiştirmek için, “tamam!” dediğimde, debriyaj pedalını itiyordu. Direksiyonu kalçalarımın hizasında tutuyordum. Aslında buna tam bir sabitleme denemese de kalçalarım öne ve arkaya hızla gidip geldiğinden direksiyonun sağa sola oynamasına izin verecek bir zaman aralığı oluşmuyordu. İçinde son derece çekici durduğu şu grimsi iş tulumunun düğmelerini burnum ve ağzım vasıtasıyla birer birer açarken, o da yüzümü sıvazlıyor, boynuma sert öpücükler konduruyordu. Bir on dakika sonra ancak ülkenin en büyük petrol kuyularında görülebilecek cinsten bir sarsıntıyla boşaldım. Sonra, beni yakalamanın kolay olmadığını, bu işe kalkışırken her şeyi hesaba kattığımı söylediğim bu kadına yol verirken sözlerimi şeflerine iletmesini tembihledim ona. Tulumunu uzatırken arkasından baktığım, üzerinde kırmızı topuklularından başka bir şey olmayan bu kadın, rüzgârda dalgalanan kızıl saçlarını ayrıca savurup öylece otostop çekmeye başladı. Bu kadar kolay pes etmeyeceklerinin farkındaydım da yüreğimde korkunun zerresi yoktu. Şey hariç... Tamam, kabul! Kafamı o mürekkep hokkasına sokarak almazlarsa canımı, ölümden korkmuyordum; ama mürekkebe, o koyu renkli sıvıya boğularak veda etmek hayata, işte bu koyuyordu insana. </span></p>
				<p class="Dante-Normal-1 para-style-override-2"><span class="regular-1">Aklıma, donanma günlerim geliyordu. Bir balinayı andıracak kadar şişman olduğum halde, askeri hastanedeki o subayla takışmamdan dolayı çürük raporu alamadığımdan, silah altına alınıp doğruca Yeni Zelanda açıklarına gönderilmiştim. Haftalar, aylar boyunca sırtımdaki yağların verdiği enerjiyle yaşamıştım. </span></p>
				<p class="Dante-Normal-1 para-style-override-2"><span class="regular-1">Disipline aykırı davranışlarımdan dolayı kumanya verilmiyordu bana. Açlıktan kendimi bilmez bir haldeyken karşıma çıkan ilk mürekkepbalığı sürüsüne daldığımı hatırlıyorum. Çaresizce fok peşinde koştuğum günlerde yorgun düşen bedenim, mavi virgüller içinde lacivert bir tire işareti gibiydi. Karşıma çıkan sekiz buçuk metrelik mürekkep balığı o pis kokulu koyu sıvıyı etrafa saldığında gözlerim çevik kuvvet polislerine meydan okuyan bir göstericinin gözlerine dönüştü. Acıdan o kadar ağlamıştım ki o günlerde okyanus sularının tuzluluk oranında belirgin bir artış saptanmış. Bunlar olmadan önce son hatırladığım, Japon paraşütçü birliklerinin bir indirme yaparak çevredeki adaların kontrolünü tekrar ele almaları, yeni bir ekonomi yaratmak adına, mürekkep balıklarını gemilere doldurmaya başlamalarıydı. Neyse ki o günler çok gerilerde kaldı. Şimdi aç değildim en azından. Hatta az önce düşmanımla geçirdiğim dakikalarda balina olduğum günlerden yadigâr kocaman penisimle yaptığım akrobatlıklar, kadının zevk almasına karşın, sonunda yorgunluktan pes edip kaçmasına yol açmıştı. Anlaşılan, seks hayata gelmemi sağladığı gibi hayatta kalmamda da yardımcı olmuştu.</span></p>
				<p class="Dante-Normal-1 para-style-override-2"><span class="regular-1">Hayatım bir hataydı, diyenler gibi yaşamayı bir türlü beceremiyordum. Her hata yaptığında olur, insanlık hali, diyenlerin tarafındaydım galiba. Aslına bakarsanız hata yaptığını anlamayanlardan bile olabilirdim. Geçmişe dönüp bakınca yaşadığım hiçbir şeyin başka türlü olamayacağını düşünürdüm. Keşke böyle olmasaydı, dediğim birbirinden berbat durumları şimdi değiştirme imkânım olsa, bunu yapacağımı sanmıyorum. Durumum öyle iç açıcı olmasa da şu anki varlığıma bir ihanetmiş gibi hissettiğimden, yapamıyorum bunu; bir zamanlar, suça bulaştığım yıllarda yanlarında çalıştığım insanları hatırlayınca, o insanların şimdi peşimde olduklarını düşününce dahi yapamıyorum. Her şey tam da olması gerektiği gibiymiş gibi geliyor. Beni nerede, nasıl ele geçirecekleri üzerine yaptıkları planlar için harcadıkları beyin hücrelerini düşünüp keyiflenmek, saçma sapan sebeplerle bir hiçe dönüştüğünü düşündüğüm hayatları sollarken, beni sollayan başkalarının da saçma sapan sebeplerden bir hiçe dönüştüğünü düşündükleri hayatıma bakıp benzer duyguları yaşadıklarını düşünmek saçmalık değil de ne!</span></p>
				<p class="Dante-Normal-1 para-style-override-2"><span class="regular-1">Kamyoncuların birbirine asla bundan bahsetmemesi de bir tür saçmalıktır, ama astronomiye bayılırız. Sürekli hareket halinde olunca insan dört teker üstünde, kendisi gibi hiç durmadan dolanan gökcisimleriyle ilgilenir. Kamyonunuz türlü renk ışıklarıyla bir uzay gemisine dönüşür ansızın, siz de bir uzaylıya. Uzaylısınızdır; çünkü ne şehrin karmaşasındasınızdır artık ne de kırsalın dinginliğinde. İkisinin arasında kimin yaptığını bilmediğiniz yollarda, hele neden direksiyon başında olduğunuz sorusu düştü mü aklınıza, aracınız vasıtasıyla bulunan, “kamyonu devirmek” gibi deyimleri de hatırladınız mı bunun üstüne, dünyaya yabancılaşırsınız. İnsanlardan çok, durmaksızın dönen yerküreyle, onun ağababası sarı bir yıldızla kıyaslarsınız kendinizi. </span></p>
				<p class="Dante-Normal-1 para-style-override-2"><span class="regular-1">Gece yolculuklarında gökte dolunay yoksa eğer, mola verdiğimde şoför mahalline uzanıp ön camdan görebildiğim kadarıyla Samanyolu’nu izlerim. Böyle basit işlerle uğraşmak, kısa bir cümle yazmak ya da bir bardak su içmek hoşuma gider. Hayatı basitleştirmek, zaten ağır olan yükümün iyice artmasını önler. Yük dedim ya, ne taşıdığımı, bunca zaman kasada ne olduğunu merak etmişsinizdir belki. Arkadaki seyyar soğuk hava deposunda Elvis’in cesedi var. Kaybettiğim babamı bulduğum an onu öldürdüm. Zaten peşimde olmalarının sebeplerinden biri de bu. Cesetler üzerinden para kazanmaya çalışan onca insanın yanında pek bir masumlar aslında. Bana gelince; cevaplar bulmak için çıkılan bir yolculukta henüz yolun başında yanıtın orada olduğunu bildiğimden, neden bu yolculuğa çıktığımı sorgulayıp tekrar yeşil derili bir uzaylıya dönüştüm işte! Parmaklarımın arası perdelendi, aklımın perdesi aralanırken. </span></p>
				<p class="Dante-Normal-1 para-style-override-2"><span class="regular-1">Kamyoncu olmama rağmen öyle çok geniş bir hayat tecrübem olduğundan bahsedemesek de en azından bir Türk kasabasındaki gizemli kızın peşinde olduğum dönemlerde, okeye aranan dördüncülerin aralarında anlaşmazlığa düşüp başlattıkları iç savaşa tanıklık etmiştim. “Her savaş aslında bir iç savaş değil midir sayın izleyiciler?” diyen bir spikerin bunu söylerken sesinin çatallaşması ne büyük talihsizlikti o zaman. Çocukluğumda eksikliğini hissettiğim televizyonu sonrasında çok sevecek, bir obezin masadaki her şeyi silip süpürmesi misali ekranda ne görürsem göreyim zihnime indirmekle kalmayıp, gördüklerimi tamamen sindirmeden önce etrafımdakilerin bunları dinlemek istemiyor oluşlarına aldırmaksızın geviş getire getire, ne izlediysem hepsini onlara anlatacaktım. Sonrasında, lise sondayken bir aylığına yerel bir televizyon kanalında staj yapacaktım; Southampton-Newyork arasını çektikleri çelikten iplerle geçmeye kalkan cambazlarla on bin metre yükseklikte yaptığım röportajlardan bazıları ulusal kanallarda yayımlanınca, iç savaşların saçmalığı anlaşılmış, dökülen kanlar boşa gitmesin, nasıl olsa sonradan pek çok kaza yaşanır caddelerde, diyerek, şimdiden kırmızıya boyanmış asfalt. </span></p>
				<p class="Dante-Normal-1 para-style-override-2"><span class="regular-1">Kırmızı asfaltın, hangi mevsimin hangi ayında olduğumuzu çıkaramadığım günlerin birinde sıkıntıdan tekrar griye dönüştüğünü hatırlarım. Çocukluğumuzda, Alaska’ya çok iyi bir diktatör geliyor, diyerek öğretmenlerimizce şehrin ana caddesine karşılıklı dizilip kâğıt bayraklar salladığımız o günlerde bakir gözlerim ve kulaklarım kirlenmişti de ellerime bir şey olmamıştı, kimseyle tokalaşmak zorunda kalmadığımdan. Eskisi gibi televizyona ayıracak bol vaktim olmadığından, o diktatörle hâlâ aynı havayı solumanın sağlığa zararları konusunda bugünlerde yapılan tartışma programlarını kaçırıyor oluşuma üzülürüm biraz. Charlie Chaplin gibi dama çıkıp kaçmak isterim diktatörün askerlerinden, siyah beyaz bir filmde berberlik etmek isterim, direnirim! İkizini arayan herhangi biri gibi peşine düşerim ışığın, bir ayakkabı kutusunun içinde, toz olurum sonra. </span></p>
				<p class="Dante-Normal-1 para-style-override-2"><span class="regular-1">Antartika meğer üzerinde ülke olmayan tek kıtaymış. Kuzey Kutbu’na sürülmüş penguenler bunu söyler dururlardı. Zaten bunu söylemeleriymiş sürülmelerine gerekçe. </span><span class="italic-1">Graceland</span><span class="regular-1">’e kapanan babam düştü aklıma derken. Hayır, yanlış anlaşılmasın, diktatör derken değil, ansızın da değil; ülke, sürgün falan derken düştü işte Elvis, zihnimin dans etmeye en müsait kıvrımlarının arasına ve kalakaldı öylece orada. Yeterince ülke vardı yeryüzünde ama, bir tane de o kurmak istemişse, hayatında hep “kral”</span><span class="italic-1"> </span><span class="regular-1">diye seslenilen birine bunu çok görmemeliydi. Şimdi cansız bedeni gözümün önünde. Gözümün önünde derken, hayalinden bahsetmiyorum, Elvis’in naaşı önümde sessizce yatıyor; üzerinde kamyonun birinden fırlamış bir yazı: </span><span class="italic-1">Elleme baba yorgun!</span><span class="regular-1"> Kralın bir şarkıyla tek ilişkisi belki hâlâ bir parça kaldığını düşündüğüm duyma yetisi. Bu yüzden birazdan kulağına aslında duymadığını fısıldadığımda vereceği tepkiyi merak ediyorum. Azıcık duysa bile artık emin olabilirsiniz ki Elvis yaşamıyor, yıllar önce değilse de öldü, öldürdüm onu. Yaşamasına izin vermemeliydim; çünkü katil olma pahasına bu şüphe ortadan kalkmalıydı. Bir kam­yoncunun araladığı sır perdesinin ardındaki aklık, yayık ayranların çalkalanmasıyla, ayran gönüllü insanların desteğiyle, ayran beyazlığında bir gelecek için çalışan emekçilerin isteğiyle yaratılacaksa, oturup köpüklerini saça saça ilerleyen feribotlardan birindeyken kamyonum, ülkenin en büyük kentine yol alıyorken, geri dönüp Latin Amerika’nın sıcağında yakmak niyeydi ensemi! Kamyoncu uyuklar bazen, uykuda sayıklar; şu anda sayıklıyorum görüyorsun, okuyorsun ağzımdan çıkanları. “Deli mi ne!” diyorsun hakkımda -mahallenin dedikoducu teyzesi gibi konuşuyorsun bunu yaparak- ama merak ediyorsun ne olacak, hayat nereye varacak. Kimin hayatından bahsediyorum! Bir hayat ellerimde son buldu da az önce, bundan kimsenin haberi yoksa henüz, bu sebepten belki hâlâ bir katil sayılmam. </span></p>
				<p class="Dante-Normal-1 para-style-override-2"><span class="regular-1">“İnsan ruhu karanlıktır,” dermiş babam, “içine hiç ışık sızmaz bedenin.” Kordonunun kesildiğinden beri sızlar o beden, en mutlu anında bile, körkütük sarhoşken dahi ağrıyan bir yanın olur, desem şimdi, hayır! Bunu söylemek istemem, bir kamyoncu için çok ağır laflar bunlar, yeterince konuştum; bundan sonrasında hep susacak Elvis oradayken bu zoruma da gidiyor hani. Elvis, tabutun içinde gülümsüyordu, yaşlanmıştı haliyle biraz. Favorilerini kısaltmış tanınmamak için, kafasında fötr bir şapka. Zaten bu haliyle ben Elvis’im, ölmedim, dese, insanlar durup Memphis’teki binlerce taklidine yaptıkları gibi küçümseyerek bakarlarmış ona. Canını almadan önce sordu bana o kadife sesiyle: “Bunu yapmak zorunda mısın?” Bunun üstüne çok kafa yoracak vaktim yoktu; ama oğlunun, yıllar sonra ilk kez gördüğü evladının korkağın teki olduğunu düşünerek terk etmesin bu dünyayı diye, tereddüt etmeksizin olabilecek en sert tonda, “evet,” deyiverdim. Dönüp, “peki, sorun değil çocuğum, insanın dünyayla ilgili tek kaygısı kendisinin olmadığı bir yerin neye benzeyeceğini hiçbir zaman bilemeyecek olmasıdır,” dedi, öldü. Ölürken mutluydu sanki, ortalamanın üstünde bir hayatın, sıradan bir sonla biteceğini bilmekten heyecanlıydı. Bunca yıldır sormayı unuttuğum sorular yüzünden bir kayıp eşya bürosuna dönen beynimi bir kez daha zorladım, ama öldürmeden önce ona sorabileceğim son bir soru çıkmadı. Sonra kanlar içindeki bıçağı, yaşama içgüdüsüyle toprağa gömdüm. Bir canlıyı öldürmekte kullanılan aletleri toprağa gömmeliydik belki. Bunu yapanlar varmış; amaçları, suçlarının açığa çıkmasını önlemek olduğu kadar, bir ölüme neden olan nesnenin ruhunun da dünyadan göçüp gittiğini anlatmaya çalışmakmış. </span></p>
				<p class="Dante-Normal-1 para-style-override-2"><span class="regular-1">Kanada günlerimden bahsetmedim hiç. Kimbilir, belki benim için bir hiç olacak kadar önemsiz günlerdi de ondan. Çınar yapraklarına basarak yaptığım gezintilerin kırılganlığında geçen bir zamandı. İki Amerika arasına sıkışmış bir kızıllığın dağlar kadar ulu bir beyazla kucaklaşmasıydı bu ülke. Yeşili koyalım bunlara ve olanca sevimliliğiyle tombul yanaklı babacan bir trafik polisini ekleyelim manzaraya. Yollar kaymak gibidir orada. Bir kamyoncunun şikâyet edebileceği tek durum, yerel radyolardan yayılan Leonard Cohen parçalarının insanın uykusunu getirmesidir; oysa en az Elvis kadar severdim onu. Ortadoğu’nun sarısını Kanada kırmızısına bağlayan bu adamın sözleri bir katil olduğumu hatırlatıyor şimdi bana. </span></p>
				<p class="Dante-Normal-1 para-style-override-2"><span class="regular-1">Yağmurlu bir sabahtı yanıma oturduğunda, yağmurluklu bir adamdı yanıma oturan, mavi, omzundan yırtılmış bir yağmurluktu giydiği. Latin Amerika’da ilerlerken, en olmayacak bir anda çıkmıştı karşıma. Radyodan yayılan sesine playback</span><span class="italic-1"> </span><span class="regular-1">yapıyordu. Üzgündü biraz. “Vicdanın protezi olmaz, anlamak istemedikleri bu,” dedi. “Özgürlük isteyenin güçle bir alakası yoktur; hangisini seçeceğine karar vermeli insan,” diye ekledi. Bir katil olduğumu bilmiyordu henüz, ama sözlerini bana atılmış bir taş olarak aldım. Bu adam babamdan farklıydı, kabul edilme kaygısından çok uzaklardaydı, mucize bekliyor bir hali de vardı sanki; çünkü Amerika’ya demokrasinin gelmesinden falan bahsediyordu ya, usanmıştım, ilk fırsatta başımdan atasım gelmişti onu ve yaşına başına bakmadan yapacaktım bunu. Ama olmadı, buna gücüm yetmedi. Allaha şükür yetmedi de ona kendimi iyi hissetmemi sağlayacak bir çift laf edebildim. “Sana verilecek bir sırrım yok,” dedi. “Hayatını bir adım öteye taşımana yetecek bir formül yok elimde; yapabileceğim bu söylediklerimi bir formül olarak almanı ummak.” “Kendinle çelişiyorsun böyle söylemekle,” dedim. “Gelecek hakkında atıp tutmana bayılıyorum,” diye ekledim. “Haklı çıkıyorsun genelde ama, sadece sen değil hepimiz aldatılıyoruz; şu hapishanedeki tek tip üniformamız hep omzundan yırtılmış, yağmuru iliklerimize dek hissetmemize neden olan adi mi adi mavi bir yağmurluk ve ötesi yok bunun.</span></p>
				<p class="Dante-Normal-1 para-style-override-2"><span class="regular-1">“Bak Leo Amca,” dedim sonra. “Bir adamı bıçakladım, görmek istersen kenara çekeyim de bir bak, arkada yatıyor, Elvis, o orada.” “Bazen bıçağı ete sapladığını sanırsın, ama yaptığın zaten orada olan bıçağa doğru uzatmaktır elini,” deyince, bu sözlerine bir parça sinirlenmiş olmama rağmen, “kadercilik oynamayalım lütfen,” dedim, nezaketi elden bırakmadan. “Beni kandıramazsın. Burada, bir kamyon koltuğunda oturarak yapılacak bir iş değil bu! Şu vahşi kapitalizm dedikleri şey, bunu duymuştum evet, oymuş olan bitenin sorumlusu, benim işlediğim cinayete de sebep o,” deyince, kükredi Leo Amca. “Vahşi kapitalizm dersen anlatım bozukluğu olur, doğrusu, sadece kapitalizm olacak,” dedi. Şairdi, ona inandım. Şairlere inanıp çıkmaz sokaklara giren kamyonculara benziyordum o anda. </span></p>
				<p class="Dante-Normal-1 para-style-override-2"><span class="regular-1">Derken kapkaranlık akan bir nehre geldik, kıyıda durup suya baktık, o durmaksızın akan güzel suya. Elvis’in içinde uzandığı tabutu getirdik, Leo Amca yaşlı haline rağmen tabutu dengelemeyi başararak bana yardım etti. Stalin ve Aziz Paul’ün şaşkın bakışları arasında, Berlin Duvarı’nı andıran bir barajın sularına kavuştu tabut önce. Sonra baraj gölünden kurtulup, nehre karıştı gitti. Çok uzaklarda nehrin bir deltaya varıp denize döküldüğü yerde yürüyüş yapan bir ihtiyar bulmuş tabutu, Elvis’i alıp çıkarmış, “Musa!” demiş. “Mucizeyi bekliyordum.” Onu bulan adam o kadar yaşlıymış, öyle sevgiye muhtaçmış ki o saçlarına aklar düşmüş babamı bile torunu olsun diye, yüzünün gözünün cansızlıktan morarmaya başlamasına aldırmadan alıp eve götürmüş. Bir süre önce hayat arkadaşını kaybetmenin hüznündeki ihtiyar şimdi bir parça iyi hissediyormuş. Yatağa uzanmış, yarım asrı devirmiş bir komodinin üstündeki bir gece lambasından gelen ışığın bir kamyonun farından yayıldığını farz ederek ışığın peşindeki bir kamyoncuyu göreceği bir düşe dalmış.</span></p>
				<p class="Dante-Normal-1 para-style-override-2"><span class="regular-1">Tekerin teki patladı. Sanki sırasıymış gibi diyeceğim de tam sırasıydı, yalansız! Peşimde olduklarına emindim zaten; ama artık buralarda bir yerdeydiler, belli! Tekerleği değiştirmek için durmamı fırsat bilip beni öldürmeye, öldürmeden önce Elvis’in yerini öğrenmeye gelmiş olmalılar. Elvis’in ölüsünü alıp pazarlayacak, para kazanacaklardı da, o artık ne zamandır arzuladığı yeni bir hayata başlamıştı. Benim durumumsa vahimdi. Elvis’le uğraşırken teslimatları aksatmıştım. İşimi kaybettim anlayacağınız ama bir parça birikmiş param vardı, bir süre idare ederdim. </span></p>
				<p class="Dante-Normal-1 para-style-override-2"><span class="regular-1">Kelimelerin sırrını açığa çıkardım ya, bunun intikamını yavaş yavaş alacaklar, ip kadar uzun, yılan kadar zehirli cümlelerle saatlerce işkence yapacaklardı bu kamyoncuya. Ne rampaları aşmış, ne kışları kar kalıplarına yaptığı gibi ısırıp koparmış, duble yolları dost eylemiş, dost meclislerinde kamyoncuların haklarını savunan hararetli konuşmalar yapmış, tavşankanı çayları ardı ardına içmiş ben, geldiğim noktada dayanamayacağım işkence olacağına ihtimal vermiyordum gerçi. Tekerleği doğru dürüst takamadım yerine, öyle ağır aksak gidiyordum ki bir tünele girdim. Burada kendimi yabancısı olmadığım bir ülkeye gelmiş, fahri hemşerisi ilan edildiğim bir kente ayak basmış gibi hissediyordum. Yakalanırsam eğer, tünelin sonu benim de sonum olacaktı. Ama torpido gözündeki şehrin anahtarını alarak yeni bir kapı aralamayı başarmıştım şimdilik. Karınca gibi çalışmıştım bütün hayatımda ve ağustos böcekleri haklıydı aslında. </span></p>
				<p class="Dante-Normal-1 para-style-override-2"><span class="regular-1">Güneşli bir pazartesi, iş güç yok otururken, uzaklardan bir yerden fırlatılan karıncayla dolu bir kola şişesi kafama isabet ettiğinde dank etmişti her şey. Hayatın bir anlamı olabilmesi için önce bir hayatın, ondan da önce bir anlamın var olması gerekiyordu. Bu konuda emin değildim. Önce bir anlam vardı da içini hayatla mı dolduruyorduk? Yok, öyle değilse, önce hayat vardı ve onu anlamlandırmaya mı zorlanıyorduk? Bu soruların yanıtları olmak için belki, kimbilir bundan, kendi hesaplarına ve benim adıma, peşimdelerdi. Tünelin sonuna kadar dayanabilecek miydim, bilmiyordum. Kamyon yola sarsıntılarla devam ediyordu. Dikiz aynasından arkamdaki araca baktım. Işıl ışıl dönen kırmızı lambasıyla bir palyaçoyu andıran aceleci bir ambulanstı bu. Direksiyonda yeşil önlüğü ve maskesiyle o cerrah vardı, yanında kepinde topladığı kızıl saçlarıyla alımlı bir hemşire. Ambulansın durmaksızın arkadan çarpması değil, sol camdan girip omzuma saplanan bir neşter neden oldu kaza yapmama. Tünelin sağındaki acil çıkış kapılarından birine bindirmişim. </span></p>
				<p class="Dante-Normal-1 para-style-override-2"><span class="regular-1">Kendimi bir ameliyathane masasında buldum. Hayatım bir film şeridi gibi gözümün önünden geçerken yine o yer gösterici çocuk çıktı karşıma, sonra kaybettiğim sevgilim geldi aklıma. Sinemaya geri döndüm. Elvis’i görüyordum, tünelin sonundan bana el sallıyordu. Bedenimin yayıldığı masadan yukarıya bakınca, orada ışıklar saçan bir UFO’yu andıran, tanımlamakla zorlandığım bir cismin olduğunu fark ettim. O zaman işte kendimi, uçan dairesi yeryüzüne düşmüş, yeşil, biçimsiz, soğuk bedeni dünyalılarca inceleme altına alınmış bir uzaylı gibi hissettim yeniden. Ameliyathanenin buz gibi soğuğu Alaska’da büyüyen beni bile hasta etmişti. </span></p>
				<p class="Dante-Normal-1 para-style-override-2"><span class="regular-1">“Çok yaşa!” karşılığını alan hapşırmalarla geçen saniyelerin ardından kızıl saçlı hemşirenin cerraha eldivenlerini giydirdiğini gördüm. O anda bir müze soygununa hazırlanan haydutlara benziyordu cerrahlarla hemşireler ve bu kendimi değerli hissetmemi sağlıyordu. Hayatım bir film şeridi gibi gözümün önünden geçmeyi sürdürürken, hemşireden aldığı makasla onu tam orta yerinden kesiverdi cerrah. Onlar operasyon öncesi rahatlamak için aralarında sohbete başlarlarken, narkozun etkisinde olmama karşın anladım ki hâlâ bir tünelde gidiyoruz, ameliyathaneye dönüştürülmüş bir tır kasasındayız; benim başka bedenleri taşımam misali, birileri beni sırtlamışlar. Tır kasalarında başka ülkelere geçen bedenlerle, kasalarda saklı ruhlara sirayet eden ülkeler, haber bültenlerine iltica ediyorlardı. </span></p>
				<p class="Dante-Normal-1 para-style-override-2"><span class="regular-1">Bol ışıklı bir sabahtı bunlar olurken, birden yer gök sarsıldı depremden. Gökten dökülmelerinden anlaşıldı ki bir zamanlar Ege Denizi’nde yaşayan o uygarlığın insanları bulutların içerlerini yurt eylemiş. Öyle felaketli bir sarsıntıydı ki depremin kendisi bile bundan etkilendiğinden istediği gibi sallayamadı etrafını. Buna rağmen birkaç dakika sonra tünelin içinde gözüken dev bir dalganın beraberinde getirdiği denizaltıya atladım. Dev dalga beni, oradan geçen vahşi at sürüsünü, kayıp uygarlığın insanlarını ve Magellan’ı hızla kıyıya attı. Kendimizi bulduğumuz yer Tesla Yarımadası oldu. Ardımız sıra beliren köpekbalıklarını kovalamak oradaki beyaz bir yelkenliye düştü. Beyaz yelkenlinin kaptanı donanma günlerimden bir arkadaşım çıkınca cerrahın kestiği yerleri gururla gösterdim ona; onun gibi savaşta alınmış yaralarım yoktu, ne edeyim! Ardından, sırtımdaki yaraların kabuk bağlamasıyla oluşan bir fiziki haritanın yardımıyla yönümüzü bulduk ve bir kere daha kamyonuma kavuştum.</span></p>
				<p class="Dante-Normal-1 para-style-override-2"><span class="regular-1">Vahşi atları ve Magellan’ı olmasa da kayıp uygarlığın insanlarının bir kısmını kasaya aldım. Bir inşaata doğru yol alan işçileri andırıyorlardı. Başlarda yürümeyi henüz öğrenen bir çocuk gibi adımlıyorlardı yolları. Öngörüleri henüz doğrulanmamıştı; atlar hâlâ insanların taktığı boyunduruklarla doğuyorlardı. Olanı biteni binlerce yıldır bulutların içinden izlemişler, kimi zaman insanlığın durumuna üzülüp öyle ağlamışlar. Güneş gibi gülmüşler kimi zaman. En çok Ege Denizi’ni özlemişler, benim gibi. </span><span class="italic-1">Altın Çağ</span><span class="regular-1">’ın çok uzaklarında kalmalarını kabullenemediklerinden buhar olmuşlar, bulut olmuşlar, unutulmuşlar.</span></p>
				<p class="Dante-Normal-1 para-style-override-2"><span class="regular-1">İntihar edenleri, başka başka şekillerde ölenleri görmüştüm yollarda. Kimisi amansız bir hastalıkla karşı karşıya gelince bir müddet daha dünyada kalabilmek için mal varlığını feda ediyor, kimisi henüz sağlıklıyken mülklerini korumak adına ölümü göze alıyordu. Dünyanın güzel, hayatın yaşanası olup olmadığı hakkında bile kararsız kalmışlar, kafalarındaki çok daha güzel dünyaları ölüm sonrasına saklamışlardı. Bazıları dünyanın ölmeye bile değmeyecek bir yer olduğunu düşünerek Olimpus Dağı’na tırmanırken, bazıları yeni kıtalar keşfedip tanrı olmanın başka yollarını aramışlardı. İzafiyet teorilerinden üzerinize afiyet pratikler çıkarmanın peşindeki bilim insanları da vardı, çan eğrisi kilisesinde papazlık edenler de. Papazkaçtı oynayanların, kız kaçıranların, slogan atanların peşine düşen ağalar, şeyhler, polis devletleri, cuntacılar mevcuttu. Büyük mutsuzluklarını ne yapsalar üzerlerinden atamayanlar, kitaplardan medet umanlar, medet ummalardan kitap çıkaranlarla kaplıydı her yanım ve işte yeniden ışığı görüyorum derken hop, o kızıl saçlı hemşirenin itelemesiyle kendimi bir mürekkep hokkasının içinde buldum. Lacivert virgüller içinde bir tire işaretini andıran zayıf bedenim balina olduğu günlere dönmeye çalışırken hokkanın içinde buna imkân olmadığından bir dolmakaleme dönüşebildim ancak ve yoğun sıvı ayak bileklerimden boğazıma doğru ilerlerken artık bir yandan hikâyemi anlatıyor bir yandan yıldızların sütünden damıtılmış şehirlerin karla kaplı kaldırımlarına yazıyordum onu.</span></p>
				<p class="Dante-Normal-1 para-style-override-2"><span class="regular-1">Çoktandır eski bir kamyoncu yeni bir dolmakalemdim aslına bakarsanız. Düşüncelerle dolu bir dolmakalemin yazmaktan başka bir çaresi yoktur. Yakıtını almış, yola çıkmaya hazır bir kamyona benzer o. Hele başkalarının yaz dediklerini yazmak zorunda hissetmiyorken kendisini, yazmak zorunda kalıyorsa bazı şeyleri, hele de aklına yazmak istedikleri geliyorsa, delirir! Aklım öldürerek yeni bir hayata başlattığım babamda, fikrim öldürülen sevgilimde, kalbim nerede olduğunu dahi bilmediğim annemdeydi. Geriye bir ellerim kalmış gibi, onlarla yazıyordum. Dolmakalem dediysem, tam bir android biçimini almıştım; damarlarımda kıpkırmızı bir mürekkep dolanıyor, dolmakalem halini almış on tane parmağımın hangi biriyle yazacağıma karar vermekte zorlanıyor, en sonunda sağ elimin işaret parmağını seçiyordum.</span></p>
				<p class="Dante-Normal-1 para-style-override-2"><span class="regular-1">Örgütün şefi bacaksızın tekiydi. Elvis’in yerini yaptığı baskıya rağmen söylemeyince, örgütleri hakkında yazdıklarımı yalanlamamı, böyle bir yapılanmanın olmadığını, kelimelerin hiçbir zaman yerlere dökülmediğini, olduğu gibi kitap sayfalarının arasına sıkıştırılıp sunulduğunu söylemem gerektiğini belirtti. İstedikleri hiçbir şeyi yaptıramayınca pes edeceklerini sanmıştım. Yanıldığımı anladım. Şimdi gizli kapaklı müzayedelere götürülüyor, bir köle misali dolmakalem koleksiyoncusu beyzadelerin önüne atılıyordum. İlkin bir gurmenin cebinde taşındım; lüks restoranlarda, beş yıldızlı otellerin geniş odalarında aldığı kahvaltı, öğle ve akşam yemeklerinde eşlik ettim ona. Bir akşam yemeği sonrası aşçıların özenle hazırladıkları meyveler beş yüz yıl önce Brezilya’nın Minas Gerais şehrinden lüpletilen altınlardan yapılma bir tepside sunuldu. Londra’da, Leicester Meydanı’na bakan bir otelin kral dairesindeydik. Etraf kraldan çok kralcılarla dolup taştığından olacak, ceketin cebinden gurmeye işini ne kadar iyi yaptığını söyleyenleri görüyordum. Ağzına götürdüğü her lokmada bir çocuk açlıktan yitti. O lokmalarını hızlandırdıkça açlık çeken çocuklar için açılan yardım kampanyalarına yapılan bağışlar da çoğalıyordu. Bağış kampanyaları düzenlendikçe ve un çuvalları ağlaşan, aç, perişan, per, peri çocuklara gönderildiğinden beri, nedense daha çok çocuk ölüyordu açlıktan ve açlıktan ölen çocuklar kamyoncu hikâyelerine bile girmişse durum vahimdi. Un çuvalları açlığın önünde arsızlığa karşı yığılmış kum torbalarını andırsa da, it uğursuzun silahından çıkan kurşunlarca hepsi delik deşik oldular. Çocuklarsa hâlâ aç biilaçtılar; ilaç yoktu, umudun içinde bir ışık, ışığın içinden süzülen bir umut yoktu. </span></p>
				<p class="Dante-Normal-1 para-style-override-2"><span class="regular-1">Işıl ışıl bağıran flaşların önünde poz verirken bağış kampanyalarını desteklediğini söyleyen bir politikacının elindeydim şimdi. Bağış kampanyalarına yatırılan çuvallar dolusu para da bir işe yaramadan un ufak oluyor, kefeni andıran torbalardaki kum tanecikleri kadar çok çocuk ölmeye devam ediyordu. Ardından bir işadamı satın aldı beni, cebinden çıkardığı çuval dolusu parayla. Sonra aylarca kalacağım bir komodinin çekmecesine kondum. İçerisi bir karadeliği andırıyordu. Çekmece benim gibi atılıp, orada unutulmuş nesnelerle doluydu. Havasızlıktan boğulacak gibi olduğumda, bunların bir kâbus olduğunu düşünüyordum. Ama öyle değilmiş. Çekmeceden kurtulsam da bir pilotun eline düştüm bu sefer. Basıncın üzerimdeki olumsuz etkisini pek düşünmeden beni cebinde pek çok ülkeye götürdü bu adam. Önceden kamyoncu olunca kuş misali bir yerden bir yere konmak insana tuhaf geliyor. Hoş, gerçi bizi Kolombiya’ya atan kartallar düştü zihnime şimdi ya, neyse. Hostesler göz alıcıydı, en azından lanet örgütten kurtulmuş olmanın verdiği sevince onların tatlı güzellikleri eklenince türbülanslar bile katlanılır bir hal alıyordu. Oysa ben Arjantin’de bir vejetaryen, Brezilya’da futbolun yasaklanmasını savunan bir muhalif olmayı isterdim. Bunlara geliriz elbet, bir miktar mürekkepten mürekkep günlerim bitmedi ki…</span></p>
				<p class="Dante-Normal-1 para-style-override-2"><span class="regular-1">Sayfaların azalmasından anlamışsınızdır, pek mürekkep kalmadı stokta ya, siz de bir bahaneyle okumayı bırakıp güzel bir çay demleyin. Olmadı, bir yudum su için. Su gibi aziz olun! Canınız ne olmak isterse; bir kamyoncu, bir katil, bir baba, bir oğul, bir şarkıcı, o olun, o hale bürünün. Haleler içinde bir azize dönüşün bunları yaparak, iyiliklerle tanrıların gönlünü fethedin ve size verdiğim torpido gözündeki anahtarı cennetin anahtarına dönüştürün. İnsanların tıpkı şu anda olduğu gibi düşünmeye sevk edildiklerini anladıklarında gülmeye başladıklarını anlatan bir şeyler karalayın mesela ve bunu okuyunca güldürürken düşündürtün onları; böylece düşünmeye sevk edilince tekrar tekrar gülebilsinler. Ya da nereden bilsin bu kamyoncu, yazın bir şeyler işte, dolu dolu bir metin çıkarın ve orta yapmak gibi futbol terimlerinden bahsedin, orta şekerli bir kahvenin kalıntılarında aradığınız geleceğinizi anlatın, ortalama bir ömrün kırk yıl olduğu Afrika ülkelerine götürün bizi, nötron bombalarıyla ıssızlaşan şehirlere düzenlenen paket turlara katılıp, binaları, sadece binaları görelim. Belki bugünden 7582 yılına kalacak bir not yazıverirsiniz, belki de yeni başladığı ikinci bir hayatın ilk anlarında sarı, cılız ışıklar yayan boynu bükük sokak lambalarını görünce ürperen, antik zamanlardan gelmiş bir gladyatör eskisinin hikâyesini anlatırsınız. Bunları geçelim, dolmakalem olmak iyi gelmişti. Kurşunkalemler gibi yazdıkça tükenmiyor, tükenmez olduğu söylenen burnu havada diğerleri gibi ansızın biterek, olmayacak yerde adıma halel getirmiyordum. En büyük korkum mürekkep beni öldürmek şöyle dursun, içime her çekişimde bir başka yaşam belirtisi olarak sayfalara sızıyordu. Ama dedim ya, mürekkep kalmamıştı pek; mürekkep kaybından yitip gitmekle, yazı yazmayı sürdürmek arasında çelişkideydim. O korktuğum mürekkep hokkası şimdi bir cankinin mal aldığı satıcı konumuna yükselmişti benim için.</span></p>
				<p class="Dante-Normal-1 para-style-override-2"><span class="regular-1">Bir kamyoncu için kullanılacak tabir değil ama, yolun sonuna gelmiştim. Ta başından beri peşinde olduğum babam, Elvis bir yerlerde mutluyken, bunun hem sevincini yaşıyor, hem de halime bakarak üzülüyordum. Ben mutsuzdum evet, nasıl mutlu olayım! Sevgilim öldürülmüş, babamla da doğru dürüst bir ilişki kuramamıştım. Belki ölecektim yakında ya ondan da korkmuyordum artık; isterse mürekkeple gelsin ölüm dedikleri. Şu ana kadar milyarlarca insan, her türden trilyonlarca canlı öldüğüne göre ölmek o kadar zor olmamalıydı. Toprağın altına girme isteğiyle, toprağın üstünde çıplak ayakla dolaşma arzusu arasındaki sınırda nöbet tutan bir er gibiydim. Nöbetçi kulübesinde uyuklarsam eğer, bu ölümü seçiyorum anlamına gelecekti, yok bir miktar daha dayanabilirsem, bir kumara dönüşen bu oyunda kulübenin dik merdivenlerinden inerken yerimi bırakacağım asker düşünecekti benzer şeyleri; kimbilir, belki de hiç düşünmeden ölüme kucak açacaktı ya, iç savaşlarda ölenler için ne desen yeterince hüzün taşımaz kelimeler. Üstelik, bir dış savaşı bir iç savaşa böldüğünde ölü, yaralı sayılarının hep küsuratlı çıkması ve hükümetlerin asal sayı stoklarının bitmiş olması anlaşılır gibi değildi. </span></p>
				<p class="Dante-Normal-1 para-style-override-2"><span class="regular-1">Tirajlarını, gücünü açık artırmaya çıkardıkları ölü ve yaralı sayılarından alan başlıklarla katlama peşindeydi gazeteler ve bu gazetelerin orta sayfalarından biri bir tünelde hava akımına kapılmıştı. Bu akım öylesine şiddetliydi ki gazete sayfası tünelin tavanına yapışıyor, akımın az biraz azaldığı dakikalarda tünelden geçen taşıtların tepelerine iniyor; fakat araçların hızıyla oluşan bir başka akımın katkısıyla yükselip tekrar tavana yapışıyordu. Kısır bir döngüye girilmiş gibiydi ve gazete sayfası o anda bir takım mafyavari adamlarca duvara çarpıla çarpıla öldürülmesi muhtemel bir kamyoncuyu andırıyordu. Mafya tetikçileri ve basının başrolde olduğu bu olayın sonucu, öldürülen gazete sayfasının cansız bedeninin bir gazete sayfasıyla örtülmesi, ardından bu karenin basına yansıması oldu. İşin ilginç tarafı, olay anında tünelden geçmekte olan görgü tanıklarının bu vahşetle ilgilenmek yerine, araçlarında yol alırlarken, benzin fiyatlarındaki artışın ülkedeki istikrarı olumsuz etkilemesinden, bunun da yeni tünellerin yapılmasına ayrılacak bütçenin kısılacağı anlamına geldiğinden bahsetmeleriydi. Olup biteni sonradan izlediklerindeyse bunlara neden olanın kan emici vampir yarasalar olduğu yönünde demeç veren politikacıların partilerine oy verecekleri anı düşleyeceklerdi. Karşılarına onlara bir tanrıya dönüşme fırsatı veren birileri çıkınca çenelerini açıp yaptıklarından ve yapacaklarından bahsediyor, yapamadıkları ve yapamayacakları hakkındaysa bunların kaderlerinde yazılı olmadığını söylüyor, o sebepten bu konularda elden bir şey gelmediğini anlatıyorlardı. Bir kamyoncuyla, mesela benim gibi babasının kim olduğunu kanıtlayamayacak biriyle karşılaştılar mı, kendi acıları, sıkıntıları rafa kalkıyor, karşısındakinin yarasını kaşımaktan garip bir zevk alıyorlardı. Bana inanmazlardı, anlattıklarımı ciddiye almazlardı, onlar için bir piçtim, bana bunu söylemeye dahi cesaretleri yoktu ya, ima ederlerdi anca; ama anlardım, anlar, güler ve geçerdim bunlara. Yedi milyar insan içinde nereden geldiğimizi kanıtlayabilecek bir babayiğit mevcut değildi. En azından şimdilik böyle biri yoktu. Sinemaya, dinlere, tanrılara, edebiyata, spora, siyasete, sevgililerinin apış aralarına, müziğe, felsefeye, kana, ölüme, yaşama, yaşatmaya, çalışmaya, miskinliğe baba şefkati arar gibi sarılıyorlar, böylece bu bilinmezliğin koynunda aldatılan bir eşe dönüşmekten kaçınmayı başardıklarını sanıyorlardı. Ne zaman ki o baba şefkati arayarak sarıldıkları her neyse, onun tarafından bellenmeye başlanıyorlardı, o anda bir kamyonun arkasında uzanan eski bir rock’n roll kralının cesedi kadar soğuk duruyorlardı her şeye. Yıllarca bir kütüphanede çalışıp, üstelik orada hayatın karanlık yönlerini görünce işte böyle zihni açılıyor insanın. Zihninin açıldığını sanıyor belki de. Kendimden emin ilerliyordum, hikâyemin tutarlığından bir şüphe yoktu kafamda. Radyoyu açtım. Birazdan başıma geleceği üç aşağı beş yukarı tahmin ettiğimden olacak, merkez stüdyodan bildiren ve mikrofonlarımız şimdi … Stadyumu’nda diyen Tansu Polatkan’ın sesi misali bir sakinlikle doluydu yüreği.</span></p>
				<p class="Dante-Normal-1 para-style-override-2"><span class="regular-1">Bir tünelde kaza yaptım. Kıpkırmızı bir mürekkep koyuluğunda iniyor kanlar yüzüme. Karşıdan gelen ışık, evet o ışık, tıpkı benim kullandığım türden bir kamyondan yayılıyordu. Böyle bir anda yapmanız gereken, gövdenizi bir kara deliğe dönüştürüp, size bahşedilen o ışığı içinize çekmeye çalışmaktan başka bir şey olmamalı. Artık ruhunuzu ona sessizce teslim edebilirsiniz. Işığın içinde bir umut vardır, diye biliyordum. Belki tersi doğrudur. Umudun içinde bir ışık vardır. Bilinmez ki, ışık ve umut yan yana getirildikleri cümlelerden bıkmışlar ve kendilerini çoktan bir karadeliğin içine bırakmış da olabilirler. Bildiğimse, ışığın evrenin her yerinde olması ve onun karanlıkla ilişkisini pek çözememiş olmamızdı. Işığın peşindeyken hızından dolayı onu yakalamanın zorluğunu anladığımda bir karadeliğe dönüşüp onu beklemeye başlamıştım. Karadeliğe dönüştüğü için ışığı içine çeken gövdemin her bir atomu daha kara bir karadeliğin değişik yönlerine doğru ilerliyorken bile düşünme ve yazma yetimi korumayı başarmıştım şükürler olsun!</span></p>
				<p class="Dante-Normal-1 para-style-override-2"><span class="regular-1">Sonra gökten üç meteor düştü: Biri dinozorların ta kafasına, Yucatan, Meksika’ya, biri Brezilya-Arjantin sınırında bir yere, biri… Sonra kara deliğe ondan da kara, kapkara bir meteor düştü. Meteorun etkisiyle karadelik bir süreliğine ortadan ikiye ayrıldı ve yeni bir hayata başlayan atomlarım birleşerek meteorun üstünde kurulan bir uydu devlete ışık ihraç etmeye başladılar. </span></p>
				<p class="Dante-Normal-1 para-style-override-2"><span class="regular-1">Karadelikte ışığın maliyeti düşük olduğundan kamyonculukla kazanmayı hayal edemeyeceğim miktarda parayı bir çırpıda elde ettim. Orada bir yerde kayıp uygarlığın insanlarının bir kısmını gördüm, uydu devlete karşı ayaklanmışlardı. Kazandığım parayla krater manzaralı bir arsaya ilk inşaatımı yaparak müteahhitliğe başladım. Kayıp uygarlığın insanları hakkında yanılmamıştım. Kasanın arkasında, bir inşaata çalışmaya giden işçileri andırıyorlardı o zaman ve şimdi gerçekten bir inşaata gidiyorlardı. Onların emeğini sömürmekten duyduğum utançla kazandığım parayı kurdukları barış fonuna bağışladım. Beni bağışlamalarını diledim, kamyoncu olmaktan başka bir şeyden zevk alamadığımdan bahsettim onlara, derken tekrar yola koyuldum.</span></p>
				<p class="Dante-Normal-1 para-style-override-2"><span class="regular-1">Karadelikte zaman kavramını yitirmişim. Bir ara ışık hızının tavşanla yarışan kaplumbağanın hızına denk geldiği yerleri bile gördüm tabii, tavşanın gözüne tutulan ışığın onu olduğu yerde sabitlemesi gibi kalakalmıştım o zaman. Renkler birbirine karışmış, sessizlik </span><span class="italic-1">Eurovision</span><span class="regular-1">’un o seneki galibi olmuştu. Bundan sonra neler olacağını merak ediyordum ve bu merakı alıp uzaklara attıkça bu merak bir bumerang gibi geri dönüyor, bu da merakımı çoğalttıkça çoğaltıyordu. Ne çok şeye dönüştüm ama! Dolmakalemden, bir mafya tetikçisine, karadelikten… Bir ara insan gibi bile hissettim kendimi. “Çok gezen mi bilir, çok okuyan mı?” sorusunun ayaklı cevabıydım ve elbette gezerken çok okuyan bilirdi bunları. Kütüphane günlerimde edindiğim okuma alışkanlığını bir kamyoncu olarak çıktığım yolculuklarda verdiğim molalarda sürdürmemle birlikte daha çok şeye dönüşüyor, bu sefer de dönüştüğüm şeylerin merakıyla ne olduğumu, kim olduğumu, nerede, neden bulunduğumu öğrenmek için daha bir hızlı çeviriyordum sayfaları, gaza daha bir sert dokunuyordu ayağım. </span></p>
				<p class="Dante-Normal-1 para-style-override-2"><span class="regular-1">Yazının finaline gelmiştik ve takımlar sahaya çıkıyordu. Gene bir tüneldeydik anlayacağınız. Soyunma odalarıyla futbol sahası arasında uzanan, kramponlardan çıkan seslerin duvarlarda yankılandığı bir yerdi burası. Stadyum, Brezilya-Arjantin sınırına düşen bir meteorun açtığı çukurun üstüne inşa edilmişti. Kayıp uygarlığın insanlarının ellerinde yükseldiği söylenen bir yapıydı bu. Tribünlerde amma da insan vardı! </span><span class="italic-1">Plaza de Mayo</span><span class="regular-1"> anneleri kadar çoktular. Müsabaka Arjantin ve Brezilya arasında olmasına rağmen başlama vuruşunu sol bacağını Falkland Savaşı’nda kaybetmiş bir İngiliz askeri yapacaktı; ama önce ateş, sonra tekerlek, daha sonra da top icat olunmalıydı. Derken topu kapan Cengiz Han önüne milyonlarca kelleyi sıralayıp, müthiş bir driplinge başladı. İnsanlık tedirgindi, ama mücadelenin henüz başı olduğunu unutmamak gerekiyordu.</span></p>
				<p class="Dante-Normal-1 para-style-override-2"><span class="regular-1">İlerleyen dakikalarda Cengiz Han’dan aldığı pasla topu sürecek Hitler; kara, kızıla ve çamura saplanacaktı neyse ki. Derken kara cübbeli, maçı yeniden başlattı. Birkaç dakika sonra Gılgamış, destansı bir biçimde yönlendirdiği oyunda takımı için yeni gol yolları açtı. Bu arada tarımcılık başlamış, zemin adeta bir patates tarlası görünümü almıştı. Ceza sahasına ortalanan topa Babil Kulesi kadar yükselerek tehlikeyi savuşturdu Spartaküs adlı bir gladyatör ve orta sahaya gelen topu Drunkos adlı bir başka gladyatör kaptı. Kulübeden sürekli taktik veren Magellan, oyuncularına orta sahayı nasıl dolanacaklarını harita üzerinde anlatıyordu.</span></p>
				<p class="Dante-Normal-1 para-style-override-2"><span class="regular-1">Bu bir gece maçıydı ve sahayı Romalı askerlerce çarmıha gerildikten sonra, dört bir köşe başında ateşe verilen bedenlerin ışığı aydınlatıyordu. Sonra sıra engizisyona gelecek, stadın aydınlatma ihalesini onlar kapacaktı. Spiker kulübesinde, saçlarını bu güzel oyunda ağartmış bir adam, </span><span class="italic-1">gol gol gol</span><span class="regular-1">, diye sunacaktı pozisyonu, Maradona bir çalımla FIFA’nın belini kırıp topu ağlara gönderdiğinde. Ağlarını topladıktan sonra tatlı bir yorgunluğun üstüne çaylarını yudumlayan balıkçılarla dolu bir bir kahvede, dandik bir 32 ekran televizyonda dünya kupasını izlerken, langırt oynayıp, gazoz içmenin keyfini yaşayan çocuklardık. Futbol sayesinde, hiçbir zaman göremeyeceğimiz uzak ülkelerin isimlerini ezberliyorduk hiç değilse ve kumsala inip Brezilyalı, Arjantinli yaşıtlarımızla top oynayıp, anlaşmaya çalışıyorduk. Favelayı yıllar yılı bir meze çeşidi sanmışım meğer, Rio’yu da bir karnaval… </span><span class="italic-1">Güzel günler göreceğiz çocuklar</span><span class="regular-1">, diyordu bir şair ve tribünlerdeki on binler bu güzel günlerden birinde çizgiden kopup giden Garrincha’yı alkışlıyorlardı.</span></p>
				<p class="Dante-Normal-1 para-style-override-2"><span class="regular-1">Sağdan gelen topun üstünden atlayan bir köle sahibi oyunu açtı ve bir feodal beyin yaptığı ortaya yükselen burjuva, Sanayi Devrimi’nden aldığı güçle topa öyle bir vurdu ki onu ağlardan çıkarabilmek için bir sürü işçi günde on beş, on altı saat çalışmak zorunda kaldı. Oyun binlerce yıldır oynanıyordu; doksan, yüz yirmi dakikalara sığacak bir hali yoktu; penaltılar, yasaklar, cezalar, sarı ve kırmızı kartlar, canice yapılan hareketler, hakaretler, katliamlar, ihanetler görmüştü yeşil ve toprak zeminler. Birden, tankların ezdiği caddelerden soyunma odalarına kovalanan binlerce muhalif, şeref tribününü yakıp yıktılar. Derken, elinde gitarı, Victor Jara çıktı meydana. Öldürülmeden önce son görüldüğü yer de böyle bir stadyumdu. Taç atışını o kullanıyordu Che’ye doğru ki Ernesto’ya topsuz alanda yapılan müdahaleden çıkan ses, Bolivya dağlarından yankılandı. Sonra bu kamyoncu, yedek kulübesinde oturmaktan sıkılmış milyonlardan biri oyuna girdi. Sen girdin oyuna ve de o. Birbirimize verdiğimiz pasları değerlendirmemeye yemin etmiş gibi duruyorduk. </span></p>
				<p class="Dante-Normal-1 para-style-override-2"><span class="regular-1">En son Elvis göründü. Onu bulmuştum yeniden. Huzurluydu. Yüzüne gözüne can gelmişti. Karşımdaydı işte ve ayağındaki topla beni geçmeye çalışıyordu da yemezdim bu çalımı. Bir an bırakayım, atsın golü, diye düşünüp şikeye meylettim, ama olmadı, yapamadım. Yapmadım. Bunca yıldır, karşıma kim çıkarsa çıksın, isterse babam olsundu bu, ayaklarına çift dalma pahasına kazanma hırsıyla doldurulmuştum çünkü. Babamı, onu orada yeşil zeminde görmüş binlerce seyirci, siz ekran başındaki milyonlar, gene onun hayatta olduğunu iddia etmeye kalkıyordunuz. Tribünlerden ve maç yayınının izlendiği evlerden, barlardan, kahvelerden, kafelerden yükselen, </span><span class="italic-1">Elvis’i gördüm!</span><span class="regular-1"> haykırışları kulaklarımıza ulaşıyordu. Müzikte, sinemada, yatakta, yemede ve içmede onu asla geçemeyeceğimi bildiğinden olacak, beni çalımlamaya tenezzül etmedi, topu bir tarafa atarak, çimlere çökmemi söyledi. Nasihat alacak durumum yoktu da babamdı karşımdaki. Yıllarca ertelenmiş bir piknikteydik şimdi. Elini çimlerin üstünde şöyle bir gezdirip, “ışık yeterince karanlıktan sonra gelmezse, gelmiş olması da pek mühim değil,” dedi. “Yeterince aydınlık olmalı ki etraf, karanlığın farkına varalım,” diye yanıtladım onu. Çimlere uzandı, çimlere uzandım. Güney Yarımküre’ye bahar gelmişti. Kuzey Yarımküre’ye de… Küreler, yarımküreler, kareler, üçgenler, dörtgenler, hatta yamuklar o test sayfalarına sıkışmış soğukluklarından kurtulup baharın biçimlendirdiği papatyalara dönüştüler.</span></p>
				<p class="Dante-Normal-1"><span class="regular-1">O enfes kokan papatyalar sabahın köründe direksiyon sallamaya mecbur kamyoncuları bile baştan çıkarır, kamyonu yol kenarına çekip, çiçek tarlalarına atar insan kendini, düşünür, o tarlalardan yayılan kokuya, sonra toprağın kokusuna değdirir burnunu sabırsızca, kokunun burnuna ulaşmasını bekleyemezsin çünkü. Tanımadığın insanlara el sallarsın, Elvis’i anlatırsın, yitirdiğin babanı, hiç görmediğin, göremeyeceğin; bu aklına gelir, oturur, tahtına kurulan bir kral misali.</span></p>
			</div>
			<div class="Basic-Text-Frame">
				<p class="Basic-Paragraph" xml:lang="en-GB"/>
			</div>
			<div class="Basic-Text-Frame">
				<p class="Basic-Paragraph" xml:lang="en-GB"/>
			</div>
			<div class="Basic-Text-Frame">
				<p class="Basic-Paragraph" xml:lang="en-GB"/>
			</div>
			<div class="Basic-Text-Frame">
				<p class="Basic-Paragraph" xml:lang="en-GB"/>
			</div>
			<div class="Basic-Text-Frame">
				<p class="Basic-Paragraph" xml:lang="en-GB"/>
			</div>
			<div class="Basic-Text-Frame">
				<p class="Basic-Paragraph" xml:lang="en-GB"/>
			</div>
			<div class="Basic-Text-Frame">
				<p class="Basic-Paragraph" xml:lang="en-GB"/>
			</div>
			<div class="Basic-Text-Frame">
				<p class="Basic-Paragraph" xml:lang="en-GB"/>
			</div>
			<div class="Basic-Text-Frame">
				<p class="Basic-Paragraph" xml:lang="en-GB"/>
			</div>
		</div>
	</body>
</html>