<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>1-7</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:f783bcb4-2a80-4be5-8109-e6b2797f179c"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="anabaslik" id="_idParaDest-4">MAVİ PELİKAN  </p>
			<p class="paragraf">  </p>
			<p class="paragraf">”Numan!”  </p>
			<p class="paragraf">  </p>
			<p class="paragraf">…  </p>
			<p class="paragraf">  </p>
			<p class="paragraf">“Numan!”  </p>
			<p class="paragraf">  </p>
			<p class="paragraf">…  </p>
			<p class="paragraf">  </p>
			<p class="paragraf">Duymuyordu Numan. Dükkânı paspaslıyordu. Paspası çamur gibi olmuş suya batırıyor, çıkarıyor, gri ipliklerinden kirli suları akıta akıta mermer zemine vuruyor, sanki dükkânı değil tüm hayatını temizlemek ister gibi paspası sertçe öne, geriye, sağa, sola sürüklüyordu.  </p>
			<p class="paragraf">  </p>
			<p class="paragraf">Esnaf dükkânlarında çalışan her eleman bilirdi aslında; paspas temizlikten çok bir esnaf geleneği olduğu için atılırdı. Paspasın asıl amacı tozu, kiri yok etmek değil tozlar uçuşup da müşterinin ağzına burnuna kaçmasın diye ıslatarak zemine yapıştırmaktı. Çünkü kovanın içindeki su hiç değiştirilmediği için bir süre sonra paspas dükkânın zeminini sadece ıslatıp parlatmaya yarardı.  </p>
			<p class="paragraf">  </p>
			<p class="paragraf">Ama Numan bunları düşünmüyordu. Yedi senedir her sabah -araya giren on sekiz ay askerliği saymazsak- paspas atmıştı dükkâna. İlk gün Halil Bey, dükkânın kurallarını küçük kasabaların büyük adamlarına özgü o kaba, kibirli sesiyle hatırlatmıştı:  </p>
			<p class="paragraf">  </p>
			<p class="paragraf">“Sabah yedide dükkânı açmış olacaksın!”  </p>
			<p class="paragraf">  </p>
			<p class="paragraf">“Peki, Halil Bey.”  </p>
			<p class="paragraf">  </p>
			<p class="paragraf">“Sepetleri, kartpostalları, mıknatıslı süsleri ve tezgâhı dışarı çıkaracaksın!”  </p>
			<p class="paragraf">  </p>
			<p class="paragraf">“Peki, Halil Bey.”  </p>
			<p class="paragraf">  </p>
			<p class="paragraf">“Sonra çayı koyacaksın!”  </p>
			<p class="paragraf">  </p>
			<p class="paragraf">“Peki, Halil Bey.”  </p>
			<p class="paragraf">  </p>
			<p class="paragraf">“Rafların, eşyaların, masanın tozunu alacaksın!”  </p>
			<p class="paragraf">  </p>
			<p class="paragraf">“Peki, Halil Bey.”  </p>
			<p class="paragraf">  </p>
			<p class="paragraf">“Anladın mı?”  </p>
			<p class="paragraf">  </p>
			<p class="paragraf">“Anladım Halil Bey.”  </p>
			<p class="paragraf">  </p>
			<p class="paragraf">O günden sonra her sabah denilenleri harfi harfine yerine getirmişti Numan. Halil Bey ne derse yapardı. Sorgulamazdı. Sorgulanmazdı. Halil Bey onun için kıdemli başçavuş gibi adamdı. Paspas at der atar, faturaları yatır der yatırır, garaja git malzemeleri al der gider alır, bizim eve git yengen bir şey verecek der eve gider, şu ayakkabıları bi boyasana Numancığım der boyar, şu pantolonu terziye götür der götürür, koş der koşar, dur der durur, bak hele bir der, bakardı. Numan için Halil Bey yalnızca patron değil, babası öldükten sonra onlara sahip çıkan, onu işe alan, düzenli SSK’sını yatıran -bu çok önemliydi- kendilerine büyük iyilikleri dokunmuş uzaktan akrabalarıydı da aynı zamanda.  </p>
			<p class="paragraf">  </p>
			<p class="paragraf">Bazı geceler Halil Bey, özellikle turistlerin yoğun olduğu, iyi iş yapılan yaz gecelerinde, yandaki çay ocağından kendine acı bir Türk kahvesi, Numan’a da ajda bardağında oralet söyler, bir yandan kasadaki paraları sayarken, bir yandan da kısa zamanda iyi para kazanan her esnaf gibi hayat hakkında dersler verirdi. Bu dersler sırasında Numan, sözlüde ııııııııı’lardan öteye geçemeyen bir öğrenci gibi sıkıntıyla dakikalarca ayakta durur, oraletini küçük küçük yudumlarken yorgun gözlerle patronunu dinlerdi.  </p>
			<p class="paragraf">  </p>
			<p class="paragraf">“Bak Numan! Kıymetini bil bu işin,” derdi Halil Bey. “Dışarıda onca işsiz var. Yakında kriz çıkacak diyorlar. Geçen krizde gördün değil mi? İnsanlar ne hale geldi. Herkes işçi çıkardı. Ama ben seni çıkardım mı?”  </p>
			<p class="paragraf">  </p>
			<p class="paragraf">Numan daha ağzını açmadan cevabı kendisi verirdi; “Hayır!”  </p>
			<p class="paragraf">  </p>
			<p class="paragraf">“Sağ olun Halil Bey,” derdi Numan.  </p>
			<p class="paragraf">  </p>
			<p class="paragraf">“Birazcık maaşından kestik,” derdi Halil Bey de. “Önlemler, tedbirler almak zorundaydık. Koskoca Koç, Sabancı bile adam çıkardı, biliyorsun.”  </p>
			<p class="paragraf">  </p>
			<p class="paragraf">“Biliyorum Halil Bey.”  </p>
			<p class="paragraf">  </p>
			<p class="paragraf">“O günleri daha fazla çalışarak, daha az maaşla hep birlikte atlattık. Ama sigortan düzenli yattı. Bir ay bile aksatmadım o krizde. SSK çok önemli biliyorsun. Bunun hastalığı var, ameliyatı var.”  </p>
			<p class="paragraf">  </p>
			<p class="paragraf">“Bilmez miyim,” derdi Numan. “Çok sağ olun.” SSK primini maaşından kesmişti kriz döneminde. Ama olsundu. SSK çok önemliydi.  </p>
			<p class="paragraf">  </p>
			<p class="paragraf">“Sonra bu fedakârlığını karşılıksız bırakmadım değil mi?  </p>
			<p class="paragraf">  </p>
			<p class="paragraf">“Bırakmadınız Halil Bey.”  </p>
			<p class="paragraf">  </p>
			<p class="paragraf">“Bir yıl sonra maaşına zam yaptım. Devletimizin belirlediği asgari ücret ne kadarsa, maaşını o seviyeye getirdim.”  </p>
			<p class="paragraf">  </p>
			<p class="paragraf">“Evet, Halil Bey.”  </p>
			<p class="paragraf">  </p>
			<p class="paragraf">“Yani diyeceğim o ki, şimdi bu aralar iyi iş yapıyoruz diye sevinmeyelim. Bunlar gelip geçici. Kışın götü boklu talebelere kalem, silgi satarak bu dükkânın elektrik faturası bile ödenmez. Yazın ne yaparsak yanımıza kâr.”  </p>
			<p class="paragraf">  </p>
			<p class="paragraf">“Haklısınız,” derdi Numan, diliyle dudaklarındaki oralet tozlarını yalarken.  </p>
			<p class="paragraf">  </p>
			<p class="paragraf">“Aferin,” derdi Halil Bey. Sonra paraları ceketinin iç cebine yerleştirir, saate şöyle göz ucuyla bakıp “On ikiyi geçmiş” derdi. “Ben çıkıyorum. Sen de çok durma. İkiye kadar dur, baktın iş olmuyor kapat dükkânı eve git. Yarın Almanlar gelecekmiş, kalabalık olur, dinlen biraz.”  </p>
			<p class="paragraf">  </p>
			<p class="paragraf">“Tamam, Halil Bey.”  </p>
			<p class="paragraf">  </p>
			<p class="paragraf">İleriyi gören, müteşebbis ruhlu bir adamdı Halil Bey. On sene önce kasabaya ilk turistler gelmeye başladığında -o zamanlar kaymakamlıkta memurdu- erkekler, buralara niye geliyorlar, acaba hepimizi Hıristiyan mı yapacaklar diye korku içinde evlerde toplanıp geç saatlere kadar hararetli bir şekilde tartışırken, aynı geceler Halil Bey kış boyu karısına, baldızına, yengesine, akraba kızlarına yaptırdığı el işi şalları, banyo liflerini, işlemeli mendilleri renkli ambalaj kâğıtlarıyla güzelce paketleyip sepetine dizmekle meşguldü. Gündüzleri mesaisi biter bitmez, koluna taktığı beyaz sepetiyle turistlerin arasına dalar, Fono Yayınları’nın Hızlı İngilizce kitaplarından öğrendiği İngilizcesiyle sepette ne var ne yok satardı. Sonraki senelerde her yaz işi biraz daha büyütmüş, sekiz sene önce emekli olup ikramiyesiyle bu hediyelik eşya dükkânını açmıştı.  </p>
			<p class="paragraf">  </p>
			<p class="paragraf">Dükkânda yok yoktu. Üzerine siyah CD kalemiyle kasabanın isminin yazılı olduğu Çin malı deniz, kum, yelkenli kompozisyonlu tablolar, kenarlarında ‘I Love You’ yazan resim çerçeveleri, büyük kırmızı mumlar, rüzgâr çanları, çay takımları, porselen kahve fincanları, kupalar, kendi kasabaları hariç ülkenin bütün turistik yerlerinin kartpostalları, boy boy nazar boncukları, magnetler, cam şişelerde baharat takımları, ev yapımı sabunlar, fil, kurbağa, kedi bibloları, küllükler, şekerlikler…  </p>
			<p class="paragraf">  </p>
			<p class="paragraf">Eylül gibi turistler yavaş yavaş bu küçük kıyı kasabasını terk ederken Halil Bey bu sefer şehirden kırtasiye ve yün siparişi vermeye başlar, dükkânı kalemlerle, defterlerle, boyalarla, kitaplarla, oyuncaklarla velhasıl çocukların ilgisini çekecek ne kadar ıvır zıvır şey varsa onlarla ve renk renk yün yumaklarıyla doldurur, yazın hediyelik eşya sattığı dükkânda kışın da öğrencilere kırtasiye malzemesi, kadınlara yün iplik satardı.  </p>
			<p class="paragraf">  </p>
			<p class="paragraf">Numan kısa zamanda her şeyi öğrenmişti. Ürünleri, fiyatları, yazarkasadan her gün ne kadar fiş kesileceğini, kapanışın nasıl yapılacağını, çat pat İngilizceyi, adamına göre fiyat vermeyi, kime veresiye, kime peşin satacağını… Yazın asla ürünlerin üzerine fiyat yazmazlar, müşteriye göre fiyat verirlerdi. Kışın ise her ürünün üzerinde fiyatı olurdu. Çocuklar amca bu ne kadar, abi şu kokulu silgi ne kadar, amca 0.5 uç ne kadar, abi kırmızı el işi kağıdı ne kadar, o ne kadar, bu ne kadar, şu ne kadar diye diye insanı delirtebildiklerinden, sinirleri hassas olan Halil Bey sorulara fırsat vermemek için her malın üzerine fiyatını yazardı.  </p>
			<p class="paragraf">  </p>
			<p class="paragraf">Kışın; sabah yedi-akşam on, yazın; sabah yedi-akşam duruma göre çalışıyordu Numan. Genellikle eve yorgun gidiyor, biraz televizyona -daha doğrusu annesinin seyrettiği dizilere- bakıyor, en fazla yarım saat sonra gözkapakları ağırlaşmaya başlayınca yatıyordu. İzin günlerinde ise -sadece sonbahar ve kış aylarındaki pazar günleriydi- öğlene kadar uyuyor, sonra şehirdeki sinemaya gidip dublajlı Amerikan filmi izliyor, çarşıyı dolaşıyor, kasabaya dönerken kuruyemişçiden bu dünyada en sevdiği şey olan iki yüz elli gram çifte kavrulmuş kabak çekirdeği alıyordu.  </p>
			<p class="paragraf">  </p>
			<p class="paragraf">Dolmuştan inince deniz kenarına yürüyor, Güzelkoy Belediyesi yazan sıralı banklardan birisine oturuyor, çekirdeğini çıtlayıp akarsuda sürüklenen beyaz çakıl taşları gibi gökyüzünde kayan yıldızları, balıkçı teknelerinin kıçlarındaki gemici fenerlerinin suda oynaşan yansımalarını, kumsalda yan yan yürüyen yengeçleri izliyor, zillere basıp kaçan yaramaz çocuklar gibi kıyıya vuran dalgaların neşeli sesini dinliyordu.  </p>
			<p class="paragraf">  </p>
			<p class="paragraf">İçkisi, sigarası gibi arkadaşı da yoktu. Bekârdı. Şimdiye kadar hiç sevgilisi olmamıştı. Çok konuşmazdı. Çekingen ve sıradandı. “Daha önce sizinle karşılaştık mı?” ya da “Bizim Mehmet’e ne kadar benziyorsunuz,” denilen insanlar gibi herkese benzeyen, toplu resimlerde “İşte şu ortadaki esmer” diye gösterilirken, “Hangi esmer?” diye sorulan, dar bir yolda karşı karşıya kalındığında ilk kendisinin çekilip yol vereceği bilinen, markette alışveriş yaparken insanların yanına gelip “Salçalar hangi reyonda?” diye sorduğu, isminin sonuna asla ‘Bey’ alamayacak olan, yeni bir yere taşındıktan ancak altı ay sonra komşuları tarafından fark edilen bir tipi vardı.  </p>
			<p class="paragraf">  </p>
			<p class="paragraf">Kızlarla iletişim kurmayı beceremeyen her utangaç genç gibi bu bilim dalıyla ilgilenmeyi annesine bırakmıştı. Annesi askerden döndükten sonra ona kız bakmaya başlamış, ama kasaba küçük, Numan da çirkin olunca kasabanın kızlarının oğlunu beğenmediğini kısa zamanda anlamıştı. Zaten kızlar hep böyle değil miydi? Köyde yaşasalar kasabadan birisiyle, kasabada yaşasalar şehirli birisiyle, şehirde yaşasalar zengin, kültürlü birisiyle evlenmek isterlerdi. Fakat birçoğu senelerce köylü, kasabalı veya şehirli ama ilkokul mezunu Numan’ları beğenmeyip yaşları otuza geldiğinde, evde kaldıklarının farkına varıp önlerine ilk çıkan ‘Numan’la evlenirlerdi. Sonra, kimisi hayatın bu gerçeğini kabul eder, çocuklarını iyi birer yurttaş olmaları için elinden geldiğince yetiştirir, takvim yapraklarından ya da sabah programlarından öğrendiği yemekleri akşam eve geç dönen kocasına ısıtırken, kimi de gerçeği asla kabullenemez üçüncü sayfa haberi olup çıkardı.  </p>
			<p class="paragraf">  </p>
			<p class="paragraf">Ama olsun, annesi en sonunda Numan’ına uygun bir kız bulacaktı. Memleketteki akrabalarına haber salmıştı; “Şöyle eli yüzü düzgün bir kız görürseniz haber verin, ben bakmaya gelirim.”  </p>
			<p class="paragraf">  </p>
			<p class="paragraf">Günler böyle geçip gidiyordu. Numan da hayattan umudunu kesmiş her insan gibi bir süre sonra yaşadığı kasabayı dünya kabul etmişti. İstanbul’a yağan karın yarattığı trafik çilesi, Japonya’daki Teknoloji Fuarı’nda insan gibi konuşabilen robotlar veya Kaliforniya’daki kasırganın çatılarını uçurduğu evler ona hiçbir anlam ifade etmiyordu. Uzayda yürüyüş yapan astronotları nasıl umursamazlıkla izliyorsa, Başbakan’ın Amerika’ya yaptığı geziyi yahut Dışişleri Bakanı’nın Brüksel’den döner dönmez havaalanında yaptığı basın açıklamasını da aynı umursamazlıkla izliyordu.  </p>
			<p class="paragraf">  </p>
			<p class="paragraf">Ama Tanrı çirkinleri ve hikâyeleri seviyordu.  </p>
			<p class="paragraf">  </p>
			<p class="yildiz">* * *  </p>
			<p class="paragraf">  </p>
			<p class="paragraf">Bir Ekim sabahı Halil Bey, kucağında kar tanesi kadar beyaz bir pelikanla dükkâna girdi. Pelikanın boyu bir metreye yakındı. Kenarları pembe olan uzun mavimsi gagasının altında sarı bir kesesi vardı. Kısa, biçimli bacakları ve dört parmağını birleştiren perdeli ayaklarıyla oldukça şirin ve güzel gözüküyordu. Bir top pamuğun içine konulan iki küçük siyah zeytin gibi gözleri ıslak ıslak etrafa bakıyordu. Sağ kanadı sargı beziyle sarılmıştı. Halil Bey pelikanı geçen sene eskiciden üç kutu pastel boya karşılığı aldığı ikili siyah deri koltuğun üzerine dikkatli bir şekilde bıraktı.  </p>
			<p class="paragraf">  </p>
			<p class="paragraf">“Çocuklar sahilde sopayla kovalarken buldum,” dedi. “Vurmuşlar zavallı kaşıkçıyı. Gelirken bizim Baytar Zeki’ye uğradım. Saçmaları çıkardı, bir güzel sardı. Ama uçamayacakmış bir daha. Burada biz bakacağız ona.”  </p>
			<p class="paragraf">  </p>
			<p class="paragraf">Şaşırdı Numan. “Burada mı bakacağız?”  </p>
			<p class="paragraf">  </p>
			<p class="paragraf">“Evet,” dedi Halil Bey. “Gündüzleri seninle durur dükkânda. Geceleri de yatar burada. Hem hırlısı hırsızı var. Kapıyı zorlayan filan olursa öter.”  </p>
			<p class="paragraf">  </p>
			<p class="paragraf">“Peki, ne yer, ne içer?” dedi Numan pelikana bakarak.  </p>
			<p class="paragraf">  </p>
			<p class="paragraf">“Balık,” dedi Halil Bey. “Hamdi’yle konuştum. Her gün ayıkladığı balık kafalarını, kasalardaki ezilmiş balıkları ayıracak.”  </p>
			<p class="paragraf">  </p>
			<p class="paragraf">Numan şaşkın gözlerle pelikana bakmaya devam ediyordu.  </p>
			<p class="paragraf">  </p>
			<p class="paragraf">“Ben çıkıyorum. Sen de birazdan Hamdi’ye git. Hazırlamıştır paketi,” dedi ve gitti Halil Bey.  </p>
			<p class="paragraf">  </p>
			<p class="paragraf">Numan pelikanla baş başa kalmıştı. Okulun ilk günü yan yana oturtulan, birbirini tanımayan iki öğrenci gibi bir süre birbirlerini süzüp, sustular. Neden sonra Numan,  </p>
			<p class="paragraf">  </p>
			<p class="paragraf">“Adın ne?” diye sordu.  </p>
			<p class="paragraf">  </p>
			<p class="paragraf">“Mavi,” dedi Pelikan. İnce, ürkek bir sesi vardı. Dişiydi.  </p>
			<p class="paragraf">  </p>
			<p class="paragraf">“Avcılar mı?”  </p>
			<p class="paragraf">  </p>
			<p class="paragraf">“Evet,” dedi Mavi, “Güneye uçuyorduk. Nehrin üzerinden geçerken silah sesleri duydum. Birkaç arkadaşımız düştü. Ben uçmaya devam ettim. İlk başta anlamadım vurulduğumu. Bir süre uçtuktan sonra acıyı hissettim. Baktım, sağ kanadım kıpkırmızı olmuş. Halsizleştim. Daha fazla uçamadım. Sonra buraya, kumsala geldim.”  </p>
			<p class="paragraf">  </p>
			<p class="paragraf">“Geçmiş olsun,” dedi Numan.  </p>
			<p class="paragraf">  </p>
			<p class="paragraf">“Sağol,” dedi Mavi. Minik zeytin tanelerinden gagasına yaşlar süzülmeye başladı. Islak gözlerle Numan’a baktı; “Ama bir daha uçamayacakmışım.”  </p>
			<p class="paragraf">  </p>
			<p class="paragraf">İçi ezildi Numan’ın. Ne denilebilirdi ki böyle bir durumda. Hayatında ilk defa bir daha uçamayacak bir pelikanla karşılaşmıştı. Annesinin ne yapacağını bilemediği, işin içinden çıkamadığı durumlarda söylediği o doğruluğu asla tartışılmayan cümle bu sefer kendi ağzından çıkıverdi. “Her işte vardır bir hayır. Şimdi buradasın ve iyileşeceksin. Ondan sonrasını Allah bilir. ”  </p>
			<p class="paragraf">  </p>
			<p class="paragraf">Mavi ürkek küçük sesiyle “İyi adam Halil Bey,” dedi. “Beni bulmasıydı çoktan kan kaybından ya da çocukların elinde ölmüş olacaktım.”  </p>
			<p class="paragraf">  </p>
			<p class="paragraf">“İyidir,” dedi Numan. Babası öldükten sonra onu işe aldığından, uzaktan akrabalığından, sigortasını düzenli yatırdığından bahsedecekti, sustu. “Sen biraz dinlen istersen şimdi, ben balıkları alıp geleyim.”  </p>
			<p class="paragraf">  </p>
			<p class="paragraf">Her zaman yazar kasanın altında hazır bulunan, bir yüzünde Parliament diğer yüzünde 10 Dakkaya Kadar Gelcem yazılı kartonu aldı, içerden cama yapıştırdı, çıktı. Yürürken Mavi’nin bembeyaz yumuşak tüylerini, gözlerinin güzelliğini, gagasının çekiciliğini düşündü. Sonra kendisine kızdı bu düşüncelerinden dolayı. “Sen şey misin Numan?” Söylemeyi dili varmadı.  </p>
			<p class="paragraf">  </p>
			<p class="paragraf">Halil Bey dükkândan çıkar çıkmaz şehirdeki lüks restoranda garson olan dayıoğlu Cevdet’i aradı. Meşguldü. Bir daha aradı. Yine meşguldü.  </p>
			<p class="paragraf">  </p>
			<p class="paragraf">“Valla halaoğlu, görsen şaşarsın turistlerin neler yediğine,” demişti, geçen yılbaşı mutfakta sigara içerken. Karıları yeni icat çıkarmışlardı, artık şehirli modern aileler gibi mutfakta sigara içeceklerdi. “Flamingo, kuğu, pelikan, baykuş, leylek, kartal… Avcılar vurup vurup getiriyor. Hem de ne kadara. Gizli. Cezası büyük. Geçen avcının teki, pembe bir tane pelikan getirdi. Patron trink saydı eline bin beş yüzü. Bir porsiyonu iki yüz elli lira. Ak pelikanı varmış bunların bir de. Tanesi en az iki bin üç bin lira. En az. Ak pelikan çok zor bulunuyormuş.”  </p>
			<p class="paragraf">  </p>
			<p class="paragraf">Bir daha aradı. Meşguldü. Neyse, sonra ararım dedi. Bugünkü olayları ve restorana satacağı pelikanı anlatmak için Pansiyoncu Akif’in yanına doğru yola koyuldu. Yolda ilk turistler gelene kadar pelikanı beslemek için harcayacağı parayı hesaplamaya çalıştı. Kasım, Aralık, Ocak, Şubat, Mart, Nisan. Altı ay. Günde bir lira balık parası. Öyle anlaşmıştı Hamdi’yle. Yüz seksen lira. Ben bunu biraz daha şişmanlatırım. Porsiyon sayısı artar. Nerden baksan üç bin lira. İyi para. Taş attım kolum mu yoruldu. Zeki adamdı şu Halil Bey.  </p>
			<p class="paragraf">  </p>
			<p class="yildiz">* * *  </p>
			<p class="paragraf">  </p>
			<p class="paragraf">Mavi’nin yarası hızla iyileşiyordu. Birkaç hafta sonra kanadını oynatabiliyor, yürüyebiliyor, fazla ağır kaldırmadığı sürece Numan’a yardım bile edebiliyordu. Dükkânda ikinci bir elemanın olması ve maaş vermemesi Halil Bey’in de işine geliyor, artık dükkâna daha az uğruyordu. Numan’la Mavi sanki senelerdir birbirlerini tanıyormuş gibi iki iyi arkadaş olmuşlardı.  </p>
			<p class="paragraf">  </p>
			<p class="paragraf">Mavi gündüzleri yoğun olan, Numan’ın yetişemediği saatlerde müşterilere bakıyor, sabahları Numan paspas atarken o toz alıyor, Numan bir yere kadar gittiğinde dükkâna göz kulak oluyordu. Akşamları müşteriler azalınca siyah deri koltuğa oturup, çay içip sohbet ediyorlardı. Numan Mavi’ye kasabasını, kasabasında yaşayan insanları, annesini, ölen babasını, sinemadaki filmleri, Halil Bey’i, düzenli sigortasını yatırmasını, bunun çok önemli olduğunu, Mavi de gezdiği gördüğü ülkeleri, o ülkelerin kültürlerini, pelikanlarını, insanlarını anlatıyordu. Bazı akşamlar Mavi Numan’ın anlattığı bir fıkrayı gece boyunca hatırlayıp hatırlayıp gülüyor ya da Mavi’nin anlattığı aşk hikâyeleri ikisini de derin bir sessizliğe veya mutluluğa boğuyordu. Artık çoğu gece Numan eve gitmiyor, dükkânı geç kapatıyor, sobada kestane pişirip, sıcak çikolata içip sabaha kadar sohbet ediyorlardı.  </p>
			<p class="paragraf">  </p>
			<p class="paragraf">Başka insanlar ve yerler hakkında anlatacakları biten her kadın ve erkeğin yapacağı gibi onlar da bir süre sonra kendi hayatlarını anlatmaya başladılar. Hayatlarını, anılarını, hayallerini, yalnızlıklarını ve tabii aşklarını. Geceler boyunca konuştular. Mavi’nin eski flörtlerinden -ama asla ciddi bir ilişkisi olmamıştı-, Numan’ın ilkokuldaki saçını çektiği Fatma’dan, filmlerdeki yalancı aşklardan, karşılıksız aşklardan, uzaktaki aşklardan, romanlardaki aşklardan, söylenemeyen aşklardan…  </p>
			<p class="paragraf">  </p>
			<p class="paragraf">Havaların iyice soğuduğu, sobaların üzerindeki güğümlerin kaynayıp taştığı, yıldızların birer deniz feneri gibi parlayıp söndüğü, ayın şaşkın bir bakışla dünyayı seyrettiği bir gece, siyah deri koltukta karşılıklı nane likörü içerlerken Mavi, Numan’ın kahverengi gözlerinin içine bakarak birdenbire “Sana âşık oldum,” dedi. Numan bunu beklemiyordu. Çalışmadığı yerden aşka yakalanmıştı. Ağzındaki nane likörü genzine kaçtı. Öksürdü. Sustu. Hiçbir şey söylemedi. Söyleyemedi.  </p>
			<p class="paragraf">  </p>
			<p class="paragraf">Karşısındakinin suskunluğunu olumsuz cevap zanneden her acemi âşık gibi Mavi konuşmaya devam etti: “Biliyorum,” dedi. “Sizlerin arasında pelikanlarla birlikte olmak hiç iyi karşılanmıyor. Bizim için bu normalken, insanlar bunu sapkınca bir şey olarak görüyor. Dünyanın yalnızca erkeklerden ve kadınlardan oluştuğunu sanıyorlar. Sadece bu ikisinin birbirlerine âşık olabileceklerini, birbirlerini sevebileceklerini düşünüyorlar. Onlar buna inanmak istiyorlar, inanıyorlar. Kendilerine benzemeyenlere âşık olmaktan korkuyorlar. Oysa aşk kendine benzemeyeni sevmek değil midir? Bir pelikan bir insana âşık olamaz mı? Bir insan bir pelikanı sevemez mi?”  </p>
			<p class="paragraf">  </p>
			<p class="paragraf">Numan’ın gözleri Mavi’nin gözlerine kilitlenmişti. Susuyordu. Mavi’nin ciğerlerinde günlerdir sıkışıp kalan sözcükler dudaklarının arasından parlayan, umut dolu bir sesle dışarı çıkmaya devam ediyordu.  </p>
			<p class="paragraf">  </p>
			<p class="paragraf">“Aşk ne zaman karşına çıkacağını bilmediğin, asla engelleyemeyeceğin, kabul etmekten başka çarenin kalmadığı bir fırtına gibidir. Kendini onun kollarına, senin için seçtiği yazgıya bırakırsın. Fırtına dindiğinde belki kendini güneşin bütün bedenini ısıttığı bir bulutun içinde mutlulukla süzülürken bulursun, belki de soğuk ve yalnız kayalardan başka hiçbir şeyin olmadığı bir kıyıda. Ne olacağını asla bilemezsin. Ben sende bu bilinmezliği sevdim.”  </p>
			<p class="paragraf">  </p>
			<p class="paragraf">Aşk dolu bakışları Numan’ın yüzünü okşuyordu. “Seni seviyorum,” dedi Mavi. “Konuşmanı, beni dinlemeni, bana dokunmanı, beni anlamanı, benim için endişelenmeni seviyorum. Sana Numan demeyi, ismini söylemeyi seviyorum. Daha fazla saklayamadım.”  </p>
			<p class="paragraf">  </p>
			<p class="paragraf">Numan artık Mavi’yi duymuyordu. Sadece görüyordu. Mavi’nin gagası aşağı yukarı oynuyor, kanatları gagasından çıkan sözcükleri destekleyen hareketler yapıyordu. Kalbi göğsünü parçalayacak gibi atıyordu Numan’ın. Her nefes alışında kaburgalarının göğsünü biraz daha sıkıştırdığını hissediyor, ne yapacağını ne diyeceğini bilemiyordu. Beyaz bir pelikanın peşinden kuyuya düşmüş, kendini rengârenk bir dünyada bulmuştu. Bir düş. Düş olduğu bilinen bir düş. Senelerdir Halil Bey’in yanındaydı. Hayatının sonuna kadar da burada kalacaktı. Mavi’ye söylememişti ama annesi ona kız bakıyordu. O da herkes gibi normal bir kızla evlenecekti. Çocukları olacaktı. Annesi karısı çocuklar birlikte yaşayacaklardı. Sonra annesi ölecek, ev onlara kalacaktı. Sonra çocuklar evlenecek, torunları olacaktı. Sonra kendileri ölecek, ev çocuklara kalacaktı. Bu kısırdöngü böyle sürüp gidecekti.  </p>
			<p class="paragraf">  </p>
			<p class="paragraf">Mavi’nin gagası aşağı yukarı oynamaya devam ediyordu. Hiç sevgilisi olmamıştı. Hiç kimseyle sevişmemişti. Şimdi olabilirdi. Sevişebilirdi. Ama o bir pelikandı. Kasabalı ne derdi. Annesi, Halil Bey, akrabaları… O ikisinin geceler boyu ne yaptığı şimdi anlaşıldı. Belliydi zaten. Sessizlerden korkacaksın sen. Ahlaksız. Sapık. Bizim kızlar bitti bir tek o pelikan kaldı. Şeymiş Numan. Neymiş Numan?  </p>
			<p class="paragraf">  </p>
			<p class="paragraf">Kasabalı ne derse desin, Mavi ile birlikte olmak istiyordu. Neden olmasın. Onu seviyordu. Onunla konuşmaktan, gülmekten, bakışmaktan, yürümekten hoşlanıyordu. Mavi’ye dokunmak, sarılmak, öpmek istiyordu. Öyleyse onu seviyordu. Başı dönüyordu. Kim ne derse desin. Annesine söylerdi. Anlardı. Anneler her şeyi anlardı. Anne ben Mavi’yi seviyorum. Evet, Mavi farklıydı. Bizim gibi değildi. Şimdiye kadar kasabadan kimse bir pelikanla evlenmemişti. Ne vardı. İlk olurdu. Hem o diğer kızlar gibi değildi. Kendisini beğeniyordu. Seviyordu. Âşıktı.  </p>
			<p class="paragraf">  </p>
			<p class="paragraf">Mavi’nin gelişiyle birlikte nefes aldığını, güneşin doğduğunu, her şeyin bir kokusu olduğunu, sevdiğine dokunmanın tarifsiz mutluluğunu fark etmişti. Artık akıp giden zamanın her anını hissedebiliyordu. İnsan âşık olduğunda zamanı öğreniyor diye düşündü. Şimdiye kadar nasıl olup da bunca güzelliği görmediğine, içinde bulunduğu kasabanın Mavi’nin gelişiyle birlikte nasıl hayatla dolup taştığına şaşırıyordu.  </p>
			<p class="paragraf">  </p>
			<p class="paragraf">“Bir şey söylemeyecek misin?” dedi Mavi, Numan’ın daha fazla sessiz kalmasına dayanamayıp.  </p>
			<p class="paragraf">  </p>
			<p class="paragraf">Numan hayatında ilk defa bu iki kelimeyi yan yana getirdi. “Seni seviyorum.”  </p>
			<p class="paragraf">  </p>
			<p class="paragraf">Bir kırmızı balon oldu, gökyüzüne yükseldi. Dünya ipinden boşalan bir topaç gibi dönmeye başladı.  </p>
			<p class="paragraf">  </p>
			<p class="paragraf">Öne doğru eğildi, Mavi’nin gagasının ucunu öptü. Gözlerine baktı. “Ne derse desinler, seni seviyorum.” Gagasının ucundan başlayarak, ağzına kadar küçük küçük öpmeye başladı. Gagasının tadı hafif tuzlu çakıl taşları gibiydi. Nefesi haziran sabahlarına özgü ve insanın ciğerlerini mutluluktan patlatacak kadar keskin deniz kokuyordu. Numan’ın elleri kanatlarının altından usulca sokuldu, narin ve yumuşak bedenini okşamaya başladı. Mavi’nin beyaz tüyleri kuyruk kısmından başlayarak ürperdi. Tüylerinin uçları pembeleşti, sarı kesesinin kenarları kızardı, perdeli ayaklarının içleri terledi. Kömür karası gözleri küçüldü. Numan’ın dudakları ince uzun boynunu öpmeye başlayınca, Mavi “Numaaann!” diyerek inledi ve kendini gökyüzünde rüzgârın kollarına nasıl bırakıyorsa öyle bıraktı.  </p>
			<p class="paragraf">  </p>
			<p class="paragraf">Kapının yumruklanmasıyla uykularından sıçradılar. Saate baktı Numan, dokuz olmuştu, korkuyla “Halil Bey!” dedi. Üstünü alelacele giyerken Mavi de içki şişelerini, bardakları kaldırdı. Telaşla kapıyı açtı. Karşısında kimseyi göremeyince aşağıya baktı. Ellerinde beslenme, sırtlarında Spiderman resimli çantalarıyla iki tane ilkokul öğrencisi kafalarını kaldırmış ona bakıyordu.  </p>
			<p class="paragraf">  </p>
			<p class="paragraf">“Ne istiyorsunuz?” dedi Numan.  </p>
			<p class="paragraf">  </p>
			<p class="paragraf">Kepçe kulaklısı “Flüt,” dedi. “Ama Helvacıoğlu olacak. Örtmen dedi.”  </p>
			<p class="paragraf">  </p>
			<p class="paragraf">“Helvacıoğlu yok, istiyorsanız öbüründen vereyim.”  </p>
			<p class="paragraf">  </p>
			<p class="paragraf">Kepçe, “Yok olmaz. Örtmen illa Helvacıoğlu olacak dedi.”  </p>
			<p class="paragraf">  </p>
			<p class="paragraf">“Helvacıoğlu iki hafta sonra gelecek.”  </p>
			<p class="paragraf">  </p>
			<p class="paragraf">“Tamam,” deyip gitti minikler.  </p>
			<p class="paragraf">  </p>
			<p class="paragraf">Kapıyı kapattı, arkasını döndü. Mavi sevilmeye, sevmeye hazır her âşık gibi hayranlıkla kendisine bakıyordu. İnsanın içini ısıtan, kalbini mutlulukla dolduran, geçmişi silen, geleceği düşündürtmeyen bir bakıştı bu.  </p>
			<p class="paragraf">  </p>
			<p class="yildiz">* * *  </p>
			<p class="paragraf">  </p>
			<p class="paragraf">Acılar ve ayrılıklar nasıl günlere yayılırsa, mutluluk ve aşk da an’lara yayılır. Aşk an’dır, kısadır, kesintilidir. Ayrılık saatlerdir, günlerdir, kesintisizdir. Aşk parçadır, ayrılık bütün. Doğrudan kalbe verilen kısa şoklar gibidir aşk. Beden kalpten başlayarak kasılır, sarsılır. Bazen verilen aşk kalbe fazla gelir. Âşık kaybedilir. Bazen de tam dozundadır, yeterlidir. Bu gibi durumlarda âşık salisenin binde biri bir zaman diliminde uyur uyanır. Görülen yeniden görülür, duyulan yeniden duyulur. Yaşanılan yeniden yaşanır. İşte bu yüzden birçok âşık o an’ı daha önce yaşadığını düşünür. Âşık olduğu kişiyi daha önce de tanıdığını. Oysa bu kesinlikle bir yanılsamadır. Kesin olan bir şey daha vardır; âşıkken dünya daha hızlı döner.  </p>
			<p class="paragraf">  </p>
			<p class="paragraf">Ağaçlar çatırdayıp tomurcuklanmaya, bitkiler alelacele başlarını topraktan çıkarmaya, çiçekler rengârenk kollarıyla dünyayı kucaklamaya, gündüzler geceye yetişip farkı açmaya, baharın getirdiği neşe ve mutluluk hızla yayılmaya başlarken Numan’la Mavi’nin ilişkisi de epey ilerlemişti. Numan her ne kadar eskisi gibi dükkânda çok kalmıyorsa da -annem hasta bu aralar diyordu- birlikte oldukları gecelerde yine konuşuyorlar, gülüyorlar, sarhoş oluyorlar, gelecek planlarından bahsediyorlar ve sevişiyorlardı. Mavi yoğun bir aşkla bağlıydı Numan’a. Her an yanında olsun istiyor, her an ona dokunsun, onu sevsin istiyor, ona bakmayı, onu seyretmeyi seviyordu. Burada, herkese yabancı bu kasabada bir tek ona tutunmuştu. Uçamıyordu, gidecek bir yeri yoktu. Ayaklarının altında büyük bir uçurum, kanadının ucunda Numan’ın sıcacık eli vardı. Her şeyiydi Numan. Sanki senelerdir onu tanıyor, onunla birlikteymiş gibi hissediyordu. Numan’ın yanında olduğu her an, her dakika içinde yüzlerce minik kuş havalanıp havalanıp kalbine konuyordu.  </p>
			<p class="paragraf">  </p>
			<p class="paragraf">Ama aynı minik kuşlar zaman geçtikçe, her şey bir alışkanlığa dönüştükçe Numan’ın içinde uçamamaya ve teker teker ölmeye başladı. Numan artık eskisi gibi sevmiyordu Mavi’yi. Her erkek gibi bunu söyleyemiyor, Mavi “Seni seviyorum,” dediğinde yalnızca “Ben de,” diyebiliyordu. Annesinin son zamanlardaki memleket çıkartmaları en sonunda olumlu çıkmış, ona uygun bir kız bulunmuştu. Numan’ın kafası karışıktı. Üstelik Mavi bir gece kuzeye gidelim, yeni bir hayat kuralım, daha rahat yaşarız dediğinde ise korkmuştu. Bakarız demişti ama çok korkmuştu. Bırak başka ülkeye gitmeyi, hayatı boyunca askerlik dışında başka bir şehre bile gitmemişti. Hem ne yapardı oralarda. Burada bir işi, evi, düzenli SSK’sı vardı. Orada iş bulabilecek miydi? Hadi buldu diyelim, patron SSK’sını yatıracak mıydı? SSK çok önemliydi. Hem giderse kasabalı ne derdi. Annesi, Halil Bey, akrabalar? Numan bir pelikanla kaçmış. Yaşlı annesini bir başına bırakıp gitmiş. Kimin için. Pelikan için. Numan şeymiş. Neymiş Numan?  </p>
			<p class="paragraf">  </p>
			<p class="paragraf">İşte bu düşünceler, annesinin ona bulduğu kızın resmini göstermesi -çok güzeldi kız-, yeni bir ekonomik kriz beklentisi Numan’ı Mavi’den git gide uzaklaştırmaya başlamıştı. Halil Bey’in ılık bir bahar günü kapının önünde söyledikleri ise artık her şeyin bittiğinin kanıtıydı.  </p>
			<p class="paragraf">  </p>
			<p class="paragraf">“Bak Numan, artık bir şeyleri öğrenmenin zamanı geldi,” demişti Halil Bey. “Ben bu pelikanı babamın hayrına bütün kış beslemedim. Onu şehirde bizim Cevdet’in restoranına satacağım.”  </p>
			<p class="paragraf">  </p>
			<p class="paragraf">Dondu kaldı Numan. Dili düğümlendi. Nefes alamamaya başladı.  </p>
			<p class="paragraf">  </p>
			<p class="paragraf">“Görüyorum ki çok yakın arkadaş oldunuz. Şimdiden haberin olsun istedim. Önümüzdeki hafta onu şehre, restorana götüreceksin.”  </p>
			<p class="paragraf">  </p>
			<p class="paragraf">Dizlerinin bağı çözüldü Numan’ın. Midesi bulandı. Güzelkoy Kasabası’nın ayaklarının altında kaydığını hissetti.  </p>
			<p class="paragraf">  </p>
			<p class="paragraf">“Anladın mı beni?” dedi Halil Bey. “Çok yakın olma, üzülürsün sonra.”  </p>
			<p class="paragraf">  </p>
			<p class="paragraf">Dudaklarından zar zor bir “Anladım,” çıktı.  </p>
			<p class="paragraf">  </p>
			<p class="paragraf">Halil Bey yanından ayrıldıktan sonra dükkânın arkasındaki tuvalete zor attı kendini. Ellerini kirli beyaz lavabonun kenarlarına dayadı, öğüre öğüre kustu. Musluğu açtı, yüzüne birkaç kere soğuk su çarptı. Biraz olsun rahatlamıştı. Duvarda ince bir çiviye mavi naylon iplikle asılı duran kırık aynada kendine baktı. Benzi sapsarıydı.  </p>
			<p class="paragraf">  </p>
			<p class="paragraf">Halil Bey biliyor muydu? Yok. Nerden bilecekti. Arkadaşız diye. Peki Mavi. Ona söylemeli miydi? Artık onu eskisi gibi sevmiyordu. Belki hiç sevmemişti. Yanılmıştı. Kaç haftadır sevişmiyorlardı. Yakında evlenecekti. Birkaç hafta sonra memleketteki kızı istemeye gideceklerdi. Söylememişti. Mavi’yi restorana götürecekti. Öldürecek- lerdi. Porsiyon porsiyon. Bu gece konuşmalıydı. Ne söyleyecekti.  </p>
			<p class="paragraf">  </p>
			<p class="yildiz">* * *  </p>
			<p class="paragraf">  </p>
			<p class="paragraf">Kim ne derse desin, her âşık anlar sevdiğinin kendisinden uzaklaştığını. Bir derdinin olduğunu, artık daha az sevdiğini ya da hayatında başka birisi olduğunu. Mavi de anlıyordu bir şeylerin ters gittiğini. Numan’ın susmasından, bir şey mi var dediğinde hemen yok bir şey demesinden, konuşmaktan kaçmasından, artık her gece eve gitmesinden, gözlerinin içine bakmamasından, bakamamasından. Ama aşk doğası gereği her zaman umut taşır. Geçer dersin. Düzelir. Bir derdi var dersin. Bana söylemek istemediği. İnanmak istemezsin. Duymak, görmek istemezsin. O sustukça senin için kavrulur. Geceleri uyumaz, sabahları uyanmaz olursun. Sorular sorar, cevaplarını kendin verirsin. Birilerine anlatmak, birilerini dinlemek istersin. Yalnız kalmak korkutur seni. Birileri yoksa delirebilirsin. Ama bir zaman gelir artık dayanamazsın. Ne olacaksa olsun dersin. Karar verip yanına gittiğinde o senin yanına geliyordur zaten. Numan bu gece konuşmamız gerek dediğinde beklenen günün geldiğini anladı Mavi. O gece her şey bir anda söylendi ve bitti.  </p>
			<p class="paragraf">  </p>
			<p class="paragraf">“Evet, seni dinliyorum.”  </p>
			<p class="paragraf">  </p>
			<p class="paragraf">“…”  </p>
			<p class="paragraf">  </p>
			<p class="paragraf">“İlişkiyi bitirmek mi istiyorsun?”  </p>
			<p class="paragraf">  </p>
			<p class="paragraf">“…”  </p>
			<p class="paragraf">  </p>
			<p class="paragraf">“Anlıyorum. Korkuyorsun söylemeye… Halil Bey dükkânın önünde ne dedi sana? Yüzünün rengi değişti. Öğrenmiş mi ilişkimizi? Ondan mı utandın? Bir pelikanla birlikte olduğun için mi utandın?  </p>
			<p class="paragraf">  </p>
			<p class="paragraf">“…”  </p>
			<p class="paragraf">  </p>
			<p class="paragraf">“Kasabalı öğrenir de sana şey der diye mi utandın?”  </p>
			<p class="paragraf">  </p>
			<p class="paragraf">“Hayır.”  </p>
			<p class="paragraf">  </p>
			<p class="paragraf">“Beni seviyor musun Numan?”  </p>
			<p class="paragraf">  </p>
			<p class="paragraf">“Bilmiyorum...”  </p>
			<p class="paragraf">  </p>
			<p class="paragraf">“Bilmiyorum!.. Sevmiyorsun artık beni.”  </p>
			<p class="paragraf">  </p>
			<p class="paragraf">“Bilmiyorum...”  </p>
			<p class="paragraf">  </p>
			<p class="paragraf">“…”  </p>
			<p class="paragraf">  </p>
			<p class="paragraf">“Halil Bey seni restorana satacakmış.”  </p>
			<p class="paragraf">  </p>
			<p class="paragraf">“…”  </p>
			<p class="paragraf">  </p>
			<p class="paragraf">“Bu yüzden bakmışız sana.”  </p>
			<p class="paragraf">  </p>
			<p class="paragraf">“…”  </p>
			<p class="paragraf">  </p>
			<p class="paragraf">“Önümüzdeki hafta seni restorana götürecekmişim.”  </p>
			<p class="paragraf">  </p>
			<p class="paragraf">“…”  </p>
			<p class="paragraf">  </p>
			<p class="paragraf">“Git buradan! Bu gece git! Kapıyı kilitlemeyi unutmuşum derim! Kaçmış derim! Bir şey demez! Maaşımdan keser! Keserse kessin! Git buradan! Zaten yakında evleneceğim…”  </p>
			<p class="paragraf">  </p>
			<p class="paragraf">O an Güzelkoy Kasaba’sında herkes uykudayken, beyaz bir pelikanın camdan kalbi binlerce parçaya ayrıldı. Her bir parça büyük bir hızla içinde bir yerlere saplandı. Gözlerine, kalbine, ciğerlerine, boğazına, kalabalığına, mutluluğuna, sevgisine... Gözleri buğulandı, kanatlarını kaldıramadı, göğsünden bir parçanın koptuğunu hissetti. Nefes alamadı, yutkunamadı. Bir dal kırıldı içinde. Bakışları bulutlandı. Daha fazla dayanamadı. “Ben seni çok seviyorum ama,” dedi ve bayıldı.  </p>
			<p class="paragraf">  </p>
			<p class="paragraf">Uyandığında başı Numan’ın dizlerindeydi. Öfkeyle doğruldu. Birkaç adım uzaklaştı. Söylenenleri, yaşanılanları hatırladı. “İyi misin?” dedi Numan, elini kanadına götürürken.  </p>
			<p class="paragraf">  </p>
			<p class="paragraf">Mavi, ani bir hareketle kanadını geri çekti. “Dokunma bana!” dedi. “Sakın dokunma!”  </p>
			<p class="paragraf">  </p>
			<p class="paragraf">Kırık kalbinin parçaları tekrar batmaya başladı içine. Acıyordu. Numan ayağa kalktı. Mavi’ye baktı.  </p>
			<p class="paragraf">  </p>
			<p class="paragraf">“Kalayım mı?”  </p>
			<p class="paragraf">  </p>
			<p class="paragraf">“Hayır!” dedi Mavi sertçe.  </p>
			<p class="paragraf">  </p>
			<p class="paragraf">Numan askıdaki montunu alıp sessizce dükkândan çıktı. Giderken kapıyı açık bıraktı.  </p>
			<p class="paragraf">  </p>
			<p class="paragraf">Bir süre Numan’ın arkasından baktı. Gecenin karanlığında kaybolunca ne yapacağını, nereye gideceğini, kime ne söyleyeceğini düşündü. Yapacak bir şeyi, gidecek bir yeri, anlatacak kimsesi yoktu. “Ben şimdi ne yapacağım,” dedi kendi kendine. Terk edilmişlik yavaş adımlarla içinde tırmandı, geldi yalnızlığının başköşesine oturdu. Gözleri yangın yeriydi. Ağlamaya başladı. Sabaha kadar hiç durmadan ağladı. Ailesini kaybettiği için ağladı. Artık uçamayacağı için ağladı. Gidecek bir yeri olmadığı için ağladı. Numan evleneceği için ağladı. Ona başka birisinin dokunacağı, onu öpeceği, onu seveceği için ağladı. Onunla hayal kurduğu için ağladı. Öleceği için ağladı. Ama asla âşık olduğu için ağlamadı. Gözyaşı bitti. Uyuyakaldı.  </p>
			<p class="paragraf">  </p>
			<p class="paragraf">Aşk acısının en iyi ilacı zamandır, zaman her şeyi geçirir der insanlar. Oysa bu pelikanlar için yanlış bir tezdir. Onlara göre aşk’ta zaman yoktur. Aşk zamansızdır. O zaman zamansız olan bir şeyin zaman içerisinde yok olması imkânsızdır. Bu yüzden aşk acısının en iyi ilacı ölmektir. Sonsuz bir unutkanlığa sahip olmaktır. Pelikanlar kalbin tek bir aşk için yaratıldığına ve her pelikanın bir kez âşık olabileceğine inanır. Yaşamda birden fazla kişiyi sevebilirsin ama birisine âşık olursun. Ve yalnızca o kişiye kalbini verirsin. Oysa yaşam aşk varsa anlamlıdır. Bir daha âşık olamayacaksan yaşamanın ne anlamı kalır.  </p>
			<p class="paragraf">  </p>
			<p class="paragraf">İnsanlar ölümden korktukları ve hayatı aşktan daha büyük kabul ettikleri için zaman her şeyin ilacıdır der. Buna inanırsan, ölmezsin. Bir süre sonra aşk acısı çeken her insan gibi senin de yaran kapanmaya, kabuk bağlamaya, kaşınmaya başlar. Kaşırsın. Kabuk düşer. Artık yaran kanamadığı yahut kabuğunu göremediğin için unutursun. Üzerine yeni aşklar giymeye, yeni sevdalar sürmeye çalışırsın. Gördün mü zaman geçirir demiştik der en yakın arkadaşların aylar sonra. Gülersiniz hep birlikte o uykusuz, gözyaşlarından yastık başlarının, arkadaş omuzlarının sırılsıklam olduğu, uykularından sıçrayarak uyandığın gecelere. Ama sadece sen bilirsin gerçeği. Onların yanından ayrıldıktan sonra hemen eve gidip soyunursun. Yaralarına bakarsın. Oradadır işte izleri. Ne yaparsan yap yok olmaz. Tekrar sızlamaya başlar. Duyumsarsın. Bazen hiç neden yokken, hayatında yeni birisi varken, her şey iyi gidiyorken, mutluyken, birisini severken ama asla âşık değilken aynanın karşısına geçer, o eski yaralarına bakarsın. Ondan sonraki bütün ilişkilerinde çıplaklık konusunda rahat olamamanın sebebi de budur belki. Yeni sevgililerinin görecek diye korktuğun kapanmış yaralarına parmaklarının ucuyla dokunursun. Bir sertlik gelir eline. Yaranın izine bastırdıkça acıtan. Derinin hemen altındadır o gün kırılan kalbin parçası. Vücudun atamamıştır, atamaz da. Artık o senin bir parçandır. Hissedersin. Yeniden batar. Dünyanın tadı bozulur. Ekşir. Yaralarının kabardığını görürsün. Hiçbir şey eskisi gibi olmaz. Olamaz. İşte o zaman anlarsın. Her kalbin tek bir aşk için yaratıldığını.  </p>
			<p class="paragraf">  </p>
			<p class="yildiz">* * *  </p>
			<p class="paragraf">  </p>
			<p class="paragraf">Sabahın ilk ışıkları kasabının üzerine düşmeye başladığında uyandı Mavi. Kapının önüne çıktı. Ilık lodos yüzünü ve tüylerini okşadı. Yolun ortasında bir kaplumbağa ters dönmüştü. Gitti onu düzeltti. Bir kertenkele taşların arkasına kaçtı. Bir kelebek kanatlandı. Aşk acısı ölümün provasıydı. Prova bitmişti.  </p>
			<p class="paragraf">  </p>
			<p class="paragraf">Numan’ı beklemeye başladı. Terk edilmenin sabahında, her terk edilen kadın gibi kararlı ve kendinden emindi.  </p>
			<p class="paragraf">  </p>
			<p class="paragraf">Numan dükkâna gelip, onu görünce şaşırdı.  </p>
			<p class="paragraf">  </p>
			<p class="paragraf">“Neden gitmedin?”  </p>
			<p class="paragraf">  </p>
			<p class="paragraf">Mavi hiçbir şey söylemedi. Susmanın kuytu karanlığına girdi.  </p>
			<p class="paragraf">  </p>
			<p class="paragraf">Bir hafta boyunca her gün gitmesini istedi Numan. Gitmedi. Konuşmasını istedi, konuşmadı. Bir şey söylemesini, bir cevap vermesini. Sustu. Bu ilişkinin baştan hata olduğunu söyledi Numan. Sustu. Acıyarak baktı Numan’a. Bir ay sonra evleneceğini söyledi. Nermin’di kızın ismi, onu seviyorum, birbirimize benziyoruz dedi. Sustu. Nefret dolu gözlerle baktı. Beni cezalandırmak mı istiyorsun, seni kendi ellerimle mi teslim edeyim istiyorsun ölüme dedi. Sustu. Git dedi. Gitmedi. Numan konuştukça, Mavi’nin suskunluğu daha da derinleşti. Bir hafta boyunca Numan her akşam giderken kapıyı açık bıraktı. Mavi gitmedi. En sonunda o gün geldi çattı. Halil Bey sabah dükkâna erken geldi, kasaya oturdu, paraları çıkarıp saymaya başladı. Numan dükkâna paspas atıyordu. Anlamıştı.  </p>
			<p class="paragraf">  </p>
			<p class="paragraf">”Numan!”  </p>
			<p class="paragraf">  </p>
			<p class="paragraf">…  </p>
			<p class="paragraf">  </p>
			<p class="paragraf">“Numan!”  </p>
			<p class="paragraf">  </p>
			<p class="paragraf">…  </p>
			<p class="paragraf">  </p>
			<p class="paragraf">Duymuyordu Numan. Dükkanı paspaslıyordu. Paspası çamur gibi olmuş suya batırıyor, sonra gri ipliklerinden kirli suları akıta akıta mermer zemine vuruyor, sanki dükkânı değil tüm hayatını temizlemek ister gibi paspası sertçe öne, geriye, sağa, sola sürüklüyordu.  </p>
			<p class="paragraf">  </p>
			<p class="paragraf">“Numan!”  </p>
			<p class="paragraf">  </p>
			<p class="paragraf">“Hııı!” dedi. Arkasını döndü. “Bana mı seslendiniz?”  </p>
			<p class="paragraf">  </p>
			<p class="paragraf">“Deminden beri Numan diyorum duymuyor musun?”  </p>
			<p class="paragraf">  </p>
			<p class="paragraf">“Özür dilerim, dalmışım.”  </p>
			<p class="paragraf">  </p>
			<p class="paragraf">Neyse, herhalde pelikan için üzülüyor, diye düşündü Halil Bey. “Bekliyorlar seni.” Anahtarları uzattı. “Arka kapıdan teslim edersin.”  </p>
			<p class="paragraf">  </p>
			<p class="paragraf">Numan paspası kapının arkasına koydu, anahtarları aldı. Mavi hiçbir şey söylemeden dükkândan çıktı, dükkânın önündeki beyaz Toros’un sağ ön koltuğuna oturdu. Numan arabayı çalıştırdı.  </p>
			<p class="paragraf">  </p>
			<p class="paragraf">Araba ilerlerken gömleğinin yaka düğmesini ve pencereyi açtı. İçerisi serin bahar sabahıyla doldu. Mavi düşünceli bakışlarla yolu seyrediyor, susuyordu. Numan bir yandan içinden bu suskunluğun birazdan büyük bir gürültüyle bozulacağını söyleyen sesi bastırmaya çalışıyor diğer yandan da tedirgin gözlerle ara ara Mavi’ye bakıyordu. Zaman git gide daralıyordu.  </p>
			<p class="paragraf">  </p>
			<p class="paragraf">Bir süre sonra araba kasabanın toprak yolundan ayrılıp, şehre giden asfalt yola saptı. Yeni çiçeklenmiş ağaçlar, papatyalar, gelincikler, buğday başakları ile dolu tarlalar, eriyen karlarla taşan dereler iki yanlarından şerit gibi akıyordu. Kasabadan hayli uzaklaşmışlardı ki Numan aniden frene bastı. Araba acı bir çığlıkla durdu. Yanında oturan Mavi’ye döndü.  </p>
			<p class="paragraf">  </p>
			<p class="paragraf">“Ne olursun git!” dedi. “Yalvarırım git. Kaçtı derim, kapıyı açtı kaçtı derim. SSK’mı keserse kessin. İsterse hiç maaş vermesin. Yalvarırım git! Öldürecekler seni… ”  </p>
			<p class="paragraf">  </p>
			<p class="paragraf">Mavi kafasını çevirip, Numan’a baktı. Ufuk çizgisi gibi kesin bu bakış Numan’ın sözlerini bıçak gibi kesti attı. Numan daha fazla konuşamadı, gözlerini ileride bir noktaya dikti. Arabanın içine korkunç bir sessizlik doldu. Ne bir ses, ne bir hareket, ne bir kıpırtı. Sanki zaman durmuş, ikisi de donup kalmıştı. Dünyanın üzerinde o an sadece ikisi vardı. Numan yolun kenarındaki kayanın üzerinde biten turuncu çiçeğe, Mavi ise Numan’ın derin düşüncelere dalmış gözlerine bakıyordu. İkisinin de söylemek istediği o kadar çok şey vardı ki. Belki bu yüzden susuyorlar, o eski mutlu günlerin şimdi güçlükle duyulan seslerini dinliyorlardı. Uzun bir süre sonra, susulacak her şey susulduğunda Numan kontak anahtarını çevirdi, çaresizce arabayı çalıştırıp yola devam etti. Biliyordu bu sessizlik daha fazla devam etmeyecekti.  </p>
			<p class="paragraf">  </p>
			<p class="paragraf">Şehir kalabalıktı. Erkekler, kadınlar, çocuklar, arabalar, kaldırımlar, mağazalar, vitrinler, Çingeneler... Şehrin ana caddesi boyunca binaların arasından süzülen güneş Mavi’nin tüylerinin üzerine düşüyor, arabanın içini göz kamaştıran bir aydınlığa boğuyordu. Araba kısa bir süre sonra restoranın arka kapısının önünde durdu. Duvarın üzerinde sigara içen garson çocuk onları görünce haber vermek için içeriye girdi. Mavi kapıyı açtı. İnecekti, durdu. Bir zamanlar âşık olduğu adama baktı. Numan’ın başı bir suçlu gibi öne düşmüştü.  </p>
			<p class="paragraf">  </p>
			<p class="paragraf">“Sen, hepiniz çirkin bir balıkçının oltasına yakalanmışsınız. Balıkçının ayaklarının dibindeki kovanın içinde yaşamak için çırpınıp duruyorsunuz. Dünyayı o kova, yaşamayı ölmemek sanıyorsunuz. Özgürlüğünüz o kovanın hacmi, ömrünüz gün bitip balıkçı eve dönene kadar.”  </p>
			<p class="paragraf">  </p>
			<p class="paragraf">Numan kıpırdamıyordu. Taş kesilmişti. Başını yerden kaldırmıyordu. Ellerini birbirine kenetledi. Dudaklarını ısırdı.  </p>
			<p class="paragraf">  </p>
			<p class="paragraf">“Dışarıda koskoca bir dünya var. Zıplasan, çıksan göreceksin. Ölürüm diyorsun, denize kadar gidemem diyorsun. Gitme, öl, ne çıkar. Kovanın içinde senin gibi onlarca korkakla yaşayacağına, hiç değilse cesur ve özgür olarak ölürsün. Ama sen o kovadan atlayamayacak kadar korkaksın Numan. Sen, senin için tüm hayatını vermeye hazır bir pelikanı sevemeyecek kadar korkaksın.”  </p>
			<p class="paragraf">  </p>
			<p class="paragraf">Kapıyı açtı, arabadan indi. Cevdet ve iri yarı, beyaz önlüğünde kan lekeleri olan aşçıbaşı ona doğru geliyordu. Mavi onlara doğru yürürken, Cevdet aşçıbaşına “Sen al götür, ben birazdan geliyorum,” dedi, arabaya doğru yürümeye devam etti. Aşçıbaşı yanına gelen Mavi’yi sağ eliyle iki ayağından kavradı, havaya kaldırdı, bir çuval gibi sırtına attı. Geri dönüp, restoranın mutfağına doğru yürümeye başladı. Numan’ın kafası önündeydi. Hâlâ bakamıyordu. Gözlerinden süzülen yaşlar, dağılan inci bir kolyenin boncukları gibi ard arda yere düşüyordu. Mavi, aşçıbaşının sırtında götürülürken boynunu uzattı, bir zamanlar özgürce uçtuğu gökyüzüne son kez baktı. Baharın insanı sarhoş eden kokusunu içine çekti. Gülümsedi. Dünya tersten çok güzel görünüyordu.  </p>
			<p class="paragraf">  </p>
			<p class="paragraf">Biliyor musun nasıldır, insanın kendi halinde bırakılması,  </p>
			<p class="paragraf">  </p>
			<p class="paragraf">kendisiyle baş başa, kendi insafına terk edilmesi.  </p>
			<p class="paragraf">  </p>
			<p class="paragraf">Wolfgang Bochert, Karahindiba  </p>
		</div>
	</body>
</html>