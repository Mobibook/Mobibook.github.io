<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>1-6</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:f783bcb4-2a80-4be5-8109-e6b2797f179c"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split" xml:lang="en-GB">  </p>
			<p class="anabaslik" id="_idParaDest-3">ARALIK  </p>
			<p class="paragraf">  </p>
			<p class="paragraf">Haber bültenlerine göre son yirmi senenin en sert kışı yaşanıyordu. Haber bültenleri abartmayı severdi. İnsanlar evlerinde soba başında, kalorifer önünde, sevgilinin koynunda ısınırken “Kaç senedir bu yollardayım, böyle cibilliyetsiz hava görmedim,” diyen, yanağında bir İzzet Altınmeşe beni olan şoför ve yadigâr otobüsü çoktan İstanbul sınırlarına girmişti.  </p>
			<p class="paragraf">  </p>
			<p class="paragraf">Başı Rıfat’ın omzuna yaslanmış -uyuduktan sonra başı omzuna düşmüş, Rıfat da uyandırmamıştı- horuldayarak uyuyan adam uyandı. Doğruldu.  </p>
			<p class="paragraf">  </p>
			<p class="paragraf">Rıfat’a baktı. “Oooo, İstanbul’a gelmişiz,” dedi.  </p>
			<p class="paragraf">  </p>
			<p class="paragraf">Rıfat cevap vermedi. Kitap okuyordu.  </p>
			<p class="paragraf">  </p>
			<p class="paragraf">“Ne okuyorsun?” diye sordu.  </p>
			<p class="paragraf">  </p>
			<p class="paragraf">Kitabın kapağını gösterdi Rıfat.  </p>
			<p class="paragraf">  </p>
			<p class="paragraf">“Güzel mi?” dedi adam.  </p>
			<p class="paragraf">  </p>
			<p class="paragraf">“Güzel.”  </p>
			<p class="paragraf">  </p>
			<p class="paragraf">“Ben de çok okumak istiyorum, ama bir türlü zaman olmuyor.”  </p>
			<p class="paragraf">  </p>
			<p class="paragraf">Cevap vermedi Rıfat.  </p>
			<p class="paragraf">  </p>
			<p class="paragraf">“Ne iş yapıyorsun?”  </p>
			<p class="paragraf">  </p>
			<p class="paragraf">“İşsizim.”  </p>
			<p class="paragraf">  </p>
			<p class="paragraf">“Ondan o zaman.” dedi adam sırıtarak.  </p>
			<p class="paragraf">  </p>
			<p class="paragraf">Rıfat yine cevap vermedi. Sayfanın ucunu kıvırdı, kitabı kapattı. Cam buğulanmıştı. İşaret parmağıyla bir daire çizdi, eliyle boyadı. Tanrının makineli tüfeği aralıksız çalışıyor, kar taneleri önüne çıkan her şeye hızla saplanıyordu. Gökyüzü yaşlı bir ten gibi buruşuk ve lekeliydi. Sokaklar, evler, ağaçlar, çöp tenekeleri, arabalar ve kediler bembeyazdı. İstanbul çok çirkin gözüküyordu.  </p>
			<p class="paragraf">  </p>
			<p class="paragraf">Otogar kalabalık değildi. Muavin “Sayın yolcularımız” kısmı dışında pek anlaşılmayan bir anons yaptı. Otobüs durdu. Havada is, kokoreç ve insanın genzini yakan bir mazot kokusu vardı. Rüzgâr bıçak gibi keskin, hava soğuk ve gergindi. Havanın bu gerginliği insanların üzerine de sinmişti. Otobüsten inen yolcular bir an önce evlerine gitmek istiyor, bagaj alma sırasında tartışmalar oluyordu.  </p>
			<p class="paragraf">  </p>
			<p class="paragraf">En arkaya geçti Rıfat, paltosunun yakasını kaldırdı, ellerini cebine koydu. Bekledi. Muavin seri hareketlerle çantaları, bavulları indiriyordu. İnce dudaklarının sağ kenarında yeni yakılmış bir sigara tutuyordu. Sıcak nefesi dışarı çıkarken sigaranın dumanıyla birleşiyor, gri koyu bir duman olup çıkıyordu.  </p>
			<p class="paragraf">  </p>
			<p class="paragraf">“Kaç numara abi?” dedi, üşüyen ellerine birbirine sürtüp, nefesini hohlarken.  </p>
			<p class="paragraf">  </p>
			<p class="paragraf">“On üç,” dedi Rıfat. Ardından “Taksi durağı var mı buralarda?” diye sordu.  </p>
			<p class="paragraf">  </p>
			<p class="paragraf">“Caddenin karşısına geç,” dedi bavulunu uzatırken muavin, “Köşede bir piyango bayisi var, onun önüne geliyor.”  </p>
			<p class="paragraf">  </p>
			<p class="paragraf">Bavulun tutacağını sıkıca kavradı, kaldırdı. Yerdeki su birikintisine karışan mazot gökkuşağı oluşturmuştu. Çevik bir sıçrayışla gökkuşağının üzerinden atladı.  </p>
			<p class="paragraf">  </p>
			<p class="paragraf">Tenhaydı otogar. Belediyenin seçimden önce aceleyle diktiği dalları kardan ağırlaşmış yıkıldı yıkılacak üç çam ağacı, duvar dibine sinmiş seyyar bir kokoreççi, köşedeki büfede birbirine el şakaları yapan iki garson, garaja girip çıkan az sayıda otobüs, yazıhanelerin sıcak havasız odalarına girmek için koşturan birkaç yolcu. Yazıhanelerin camları puslu, içerileri kalabalıktı. Kapılarındaki sarı benizli, lacivert ceketli bir iki erkek, titreyerek sigara içiyordu.  </p>
			<p class="paragraf">  </p>
			<p class="paragraf">Caddenin karşısına geçti. Karla karışık rüzgâra karşı yürümeye başladı. Bir ara yürüyemedi. Durdu. Kafasını eğdi, yürümeye devam etti. Köşeye geldi. Kulübenin tentesinin altına girdi. Kulübenin içinde kocaman bıyıklı bir kafa vardı. Rıfat bıyıklı kafaya dikkatlice baktı.  </p>
			<p class="paragraf">  </p>
			<p class="paragraf">“Taksi buraya mı geliyor?”  </p>
			<p class="paragraf">  </p>
			<p class="paragraf">Bıyıklı kafa bir kez aşağı yukarı sallandı.  </p>
			<p class="paragraf">  </p>
			<p class="paragraf">Kulübenin camında kırmızı renkte yapıştırma harflerle “BÜYÜK İKAMİYE YİMİ BEŞ MİLYON” yazıyordu. R’leri söyleyemeyen birisi R harfini sökmüş olmalıydı. Biletler içerden cama dizilmişti.  </p>
			<p class="paragraf">  </p>
			<p class="paragraf">“Çeyrek bilet ne kadar?” diye sordu.  </p>
			<p class="paragraf">  </p>
			<p class="paragraf">Bıyıklı kafanın yanından bir el çıktı, bütün parmaklarını açtı.  </p>
			<p class="paragraf">  </p>
			<p class="paragraf">“Bir çeyrek,” dedi Rıfat.  </p>
			<p class="paragraf">  </p>
			<p class="paragraf">Bıyıklı kafa yok oldu. Biraz sonra elle birlikte tekrar ortaya çıktı. El uzandı, bileti verdi. Parayı ele verdi. Bıyıklı kafa eldeki paraya baktı. Bir taksi durdu.  </p>
			<p class="paragraf">  </p>
			<p class="paragraf">“Nereye gidiyoruz abi?” diye sordu kırmızı montlu taksici, sol sinyali yakıp, orta şeride geçerken. Üzerinde telefonla konuşulurken alınan notlara özgü eğri büğrü harflerin yazılı olduğu küçük bir kâğıt uzattı. Taksici kâğıdı aldı, baktı, gözleri yolda birkaç dakika düşündü, kâğıdı geri verirken “Tamam,” dedi.  </p>
			<p class="paragraf">  </p>
			<p class="paragraf">Yol uzundu. Rıfat paltosunun iç cebinden kitabını çıkarıp, okumaya başladı. Taksici Rıfat’a baktı. Yola baktı. Kitaba baktı. Yola baktı. İçi içini yiyordu. Rıfat’a baktı. Yola baktı. “Hava da çok soğudu,” dedi. Cevap gelmedi. Bir süre bekledi.  </p>
			<p class="paragraf">  </p>
			<p class="paragraf">Acı gözlerle, “Güzel mi kitap abi?” diye sordu.  </p>
			<p class="paragraf">  </p>
			<p class="paragraf">Rıfat kitaptan kafasını kaldırdı, “Güzel,” dedi.  </p>
			<p class="paragraf">  </p>
			<p class="paragraf">Taksici derin bir nefes aldı. Kıçını hafiften ileri geri oynattı. Rahatlamıştı.  </p>
			<p class="paragraf">  </p>
			<p class="paragraf">“Biz okuyamıyoruz,” dedi. “Günde on dört saat durmadan çalışıyoruz. Plaka bizim olsa amenna. Zaten kazandığımızın yarısı mazota gidiyor. Ne kaldı geriye. Onunla da yaşamaya çalışıyoruz. Bari biz okuyamadık çocuklar okusun, bizim gibi cahil kalmasın. Bi kız, bi oğlan var bende. Ellerinden öperler. Kız bu sene bir’e başladı, oğlan orta üçte. Kız zehir gibi. Herkesten önce söktü okumayı. Kırmızı kurdele taktılar. Oğlan pek çalışmıyor. Zeki ama kendini vermiyor...”  </p>
			<p class="paragraf">  </p>
			<p class="paragraf">Taksinin içi sıcaktı. Yol boştu. Paltosunun ön düğmelerini açtı. Tanrı makineli tüfeği bırakıp revolvere geçmişti. Silecekler durmadan birbirini kovalıyordu. Kırmızı montlu taksici durmadan konuşuyordu.  </p>
			<p class="paragraf">  </p>
			<p class="paragraf">“Geçen çağırdılar okuldan, gittim. Müdürün odasına çıktık. Müdür dediysem gencecik bir oğlan. Ahmet Bey dedi, Mete’yi teneffüste tuvalette sigara içerken yakaladık. Öyle deyince bir utandım ki sorma. Ben bu hayatta bir öğretmenlere, bir de doktorlara saygı duyarım abi. Birisi hayat kurtarır, diğeri hayat verir. Ben de o yaşlarda sigaraya başlamışım. Babamın dükkânında çalışıyorum. Dükkânın arkasında gizli gizli sigara içiyorum… “  </p>
			<p class="paragraf">  </p>
			<p class="paragraf">Kitabı kapattı. Buğulanmış cama işaret parmağıyla bir kare çizdi, eliyle boyadı. Şehrin çirkinliğine daha fazla dayanamayan gece ince fırça darbeleriyle gökyüzünü boyamaya başlamıştı. Kar taneleri git gide büyüyor, büyüdükçe hantallaşıyordu. Kırmızı montlu taksici anlatmaya devam ediyordu.  </p>
			<p class="paragraf">  </p>
			<p class="paragraf">Taksi, Evkaf Apartmanı’nın önüne gelince durdu.  </p>
			<p class="paragraf">  </p>
			<p class="paragraf">“Burası,” dedi şoför. “Abi kafanı şişirdiysem kusura bakma.”  </p>
			<p class="paragraf">  </p>
			<p class="paragraf">Bir söz, bir cümle, bir estağfurullah bekliyordu. Beklediği cevabı, Rıfat bavulunu aldıktan sonra kapıyı hızlıca kapatarak verdi. Nuran-Arif Tok yazan zile bastığında taksici içinden okkalı bir küfür etmişti bile.  </p>
			<p class="paragraf">  </p>
			<p class="paragraf">“Kim o?” dedi hoparlör.  </p>
			<p class="paragraf">  </p>
			<p class="paragraf">“Benim, Rıfat.”  </p>
			<p class="paragraf">  </p>
			<p class="paragraf">Merdivenleri çıkarken elindeki kâğıda baktı. Üçüncü kat, dokuz numara. Apartman arap sabunu kokuyordu.  </p>
			<p class="paragraf">  </p>
			<p class="paragraf">Kapının önünde ayağında kedi şeklinde terlikleriyle dikilen küçük kızı gördü. Buse olmalıydı. Arkasında on üç-on dört yaşlarında ergen bir çocuk. Bu da Mert olmalıydı. Onun arkasında ellerinde köftelik kıyma, üzerinde çizgili önlük, saçlarını arkadan toplamış bir kadın. Bu kesinlikle Nuran’dı.  </p>
			<p class="paragraf">  </p>
			<p class="paragraf">“Hoş geldin,” dedi Nuran “Gir gir, ayakkabılarını içerde çıkarırsın. Koy şöyle bavulu, yerleştiririm ben odaya.”  </p>
			<p class="paragraf">  </p>
			<p class="paragraf">Bavulunu ayakkabılığın yanına koydu, ayakkabısını çıkardı, paltosunun iç cebinden kitabını çıkarıp bavulunun üzerine bıraktı.  </p>
			<p class="paragraf">  </p>
			<p class="paragraf">Nuran “Şöyle salona geç,” dedi, eliyle sağdaki kapıyı göstererek. Pervazıyla duvar arasına Bereket Duası sıkıştırılmış kapıdan geçerken burnuna patates kızartmasının kokusu geldi.  </p>
			<p class="paragraf">  </p>
			<p class="paragraf">İki tekli koltuk, bir ikili, bir tane de üçlü koltuk televizyonu görecek şekilde özenle yerleştirilmişti. Köşede normal zamanlarda dört, açılınca on iki kişiye kadar çıkabilen yemek masası vardı. Masanın hemen yanında ceviz ağacından yapılan büfede bayramlarda ve özel misafirlerde çıkarılan yemek takımları, kristal şarap bardakları, anneler gününde çocukların aldığı Arçelik mutfak robotu, hediye gelen ve geldiği gibi hediye gidecek olan borcamlar, tabaklar, çanaklar, bardaklar, küllükler, ne olduğunu çok anlaşılmayan porselen, mika süsler bulunuyordu. Koltukların ortasında dikdörtgen bir sehpa, sehpanın üzerinde spor sayfasından katlanmış gazete, kalın çerçeveli bir gözlük, kırmızı renkli cam kâse, kâsenin içerisinde plastik meyveler -portakal, muz, kenarı ısırılmış elma, birkaç tanesi koparılmış üzüm salkımı- hepsinin altında beyaz dantel bir örtü seriliydi. İki tekli koltuk arasındaki kalorifer peteğinin önündeki yer minderi aklına annesini getirdi.  </p>
			<p class="paragraf">  </p>
			<p class="paragraf">“Nasıl geçti yolculuk?” dedi Nuran. “Rahat geldin mi?”  </p>
			<p class="paragraf">  </p>
			<p class="paragraf">“İyi geçti,” dedi Rıfat, gözleri seneler sonra geldiği abisinin evinin içinde dolaşmaya devam ederken.  </p>
			<p class="paragraf">  </p>
			<p class="paragraf">Çocuklar meraklı gözlerle ilk defa gördükleri amcalarına bakıyordu. İlk hamle ondan gelmeliydi. Sonra her şeyi sorabilirlerdi. Fakat bir türlü beklenen hamle gelmiyordu. Rıfat’ın evi tarayan bakışları Buse’yle Mert’te sonlanınca, Nuran çocuklarına gururla bakarak;  </p>
			<p class="paragraf">  </p>
			<p class="paragraf">“Büyümüşler değil mi amcası?”  </p>
			<p class="paragraf">  </p>
			<p class="paragraf">“Büyümüşler,” dedi Rıfat ilgisizce.  </p>
			<p class="paragraf">  </p>
			<p class="paragraf">“Kaç sene oldu tabii,” dedi Nuran, “En son babam öldüğünde gelmiştin -babam dediği kayınpederiydi- Buse iki, Mert altı yaşındaydı.”  </p>
			<p class="paragraf">  </p>
			<p class="paragraf">Yedi sene olmuş, dedi kendi kendine Nuran. Daha dün gibi hatırlıyordu her şeyi. Geçen yılları düşündü. Düğününü, Mert’in doğuşunu, Rıfat’ın çekip gitmesini, Arif’le kavgalarını, evdeki huzursuzlukları, çocukların büyümesini, yüzündeki kırışıklıkları, saçına düşen beyazları. Kasıkları ağrıdı. Yaşlanıyordu. Ölecekti.  </p>
			<p class="paragraf">  </p>
			<p class="paragraf">“Annem nerede?” diye sordu Rıfat.  </p>
			<p class="paragraf">  </p>
			<p class="paragraf">Rıfat’ın sorusuyla, unutkanlık koşarak Nuran’ın anılar odasına girdi, çabucak bütün çekmeceleri kapattı, kapıyı kilitleyip çıktı.  </p>
			<p class="paragraf">  </p>
			<p class="paragraf">“Uyuyor,” dedi Nuran “Artık hep uyuyor Rıfat. Doktor, ilaçlar uyku yapar, uyandırmayın, ne zaman kalkarsa o zaman yemeğini verirsiniz dedi. Biz de uyandırmıyoruz hiç. Senin geleceğini duyunca çok sevindi. Öyle mutlu oldu ki. İstersen uyandırayım, sen geldin ya bir şey olmaz.”  </p>
			<p class="paragraf">  </p>
			<p class="paragraf">Evlerine yatılı misafir gelen küçük çocuklara özgü sevinçle ayağa kalktı Nuran.  </p>
			<p class="paragraf">  </p>
			<p class="paragraf">“Uyusun,” dedi Rıfat “Kaldırmayın.”  </p>
			<p class="paragraf">  </p>
			<p class="paragraf">Nuran’ın sevinci kursağında kaldı. Geri yerine oturdu.  </p>
			<p class="paragraf">  </p>
			<p class="paragraf">Zaten çocuklara hiç ilgi göstermemişti. Kaç gündür amcalarını bekliyorlardı. Bir kere bile gülmedi çocuklara. Nasılsınız demedi. Hep böyle miydi?  </p>
			<p class="paragraf">  </p>
			<p class="paragraf">Rıfat’a baktı. Rıfat’ın bakışları duvarda asılı duran dağ evi tablosundaki çitlere takılıp kalmıştı. Bir türlü çitleri aşıp eve giremiyordu. Üzüldü.  </p>
			<p class="paragraf">  </p>
			<p class="paragraf">Kolay değil tabii. Yazık. Ölü gibi bakıyor baksana. Neyse birkaç güne alışır.  </p>
			<p class="paragraf">  </p>
			<p class="paragraf">“Ben yemeği hazırlayayım o zaman,” dedi. “Birazdan Arif de gelir.”  </p>
			<p class="paragraf">  </p>
			<p class="paragraf">Ücreti asgari sevgi, mesleği ev hanımlığı olan her kadının iş yerine, mutfağa gitti.  </p>
			<p class="paragraf">  </p>
			<p class="paragraf">Buse koltukta heykel gibi kıpırdamadan durmuş, gözlerini Rıfat’ın gözlerine dikmişti. Mert gazetedeki sporculara tükenmez kalemle bıyık, sakal yapıyordu. Rıfat sıkıldı. Ayağa kalktı, pencereye doğru yürüdü, tülü araladı. Buğulanmış cama işaret parmağıyla bir üçgen çizdi, eliyle boyadı. Dolunay onu görünce utangaç bir kız gibi bulutların arkasına kaçtı. Sokak lambasının ışığında lapa lapa yağan karı seyretti bir süre. Bir şeyler düşündü, bir şeylere karar verdi. Tülü çekti. Buse yerinden hiç kalkmamış, kendisine bakmaya devam ediyordu.  </p>
			<p class="paragraf">  </p>
			<p class="paragraf">“Babaanneniz hangi odada yatıyor?”  </p>
			<p class="paragraf">  </p>
			<p class="paragraf">Mert ergen atılganlığıyla cevap verdi “Arka odada, göstereyim mi?”  </p>
			<p class="paragraf">  </p>
			<p class="paragraf">“Göster.”  </p>
			<p class="paragraf">  </p>
			<p class="paragraf">Kapının kolunu yavaşça aşağıya indirdi, küçük adımlarla içeri girdi. Yatağı pencere kenarındaydı. Oda yün çorap, naftalin ve huzur kokuyordu. Başında kenarlarına iğne oyasıyla pembe, yeşil çiçeklerin işlendiği beyaz bir yemeni, üzerinde boğazına kadar çektiği mavi atlas yorgan vardı. Yüzüne nar tanelerinin pembeliği yayılmıştı. Ak saçları tülbendin altından alnına dökülmüştü. Hafif yan dönmüş, hırıltılı bir şekilde nefes alıp veriyordu. En son üç sene önce görmüştü. Figen almıştı gardan, sürpriz yapmışlardı. Figen’i çok severdi. Vedat’ı da severdi. ‘Bu çocuk hep gülüyor Rıfat, beni de güldürüyor.’ Pikniğe gitmişlerdi göl kenarında. Annesiyle birlikte tekneye binip gölde dolaşmışlardı. Vedat ve Figen gülümseyerek kendilerine kıyıdan el sallamıştı.  </p>
			<p class="paragraf">  </p>
			<p class="paragraf">“Annem nasıl?”  </p>
			<p class="paragraf">  </p>
			<p class="paragraf">“İyi değil.”  </p>
			<p class="paragraf">  </p>
			<p class="paragraf">“Gelecek misin?”  </p>
			<p class="paragraf">  </p>
			<p class="paragraf">“Bilmiyorum.”  </p>
			<p class="paragraf">  </p>
			<p class="paragraf">“Saçmalama Rıfat, ne yapacaksın orda tek başına. Hem evden de çıkmışsın.”  </p>
			<p class="paragraf">  </p>
			<p class="paragraf">“Kim söyledi?”  </p>
			<p class="paragraf">  </p>
			<p class="paragraf">“Kim söylediyse söyledi. Gel buraya, küslüğü bırak. Yoksa ben gelicem seni almaya.”  </p>
			<p class="paragraf">  </p>
			<p class="paragraf">“Annem çok mu kötü?”  </p>
			<p class="paragraf">  </p>
			<p class="paragraf">“Kötü işte.”  </p>
			<p class="paragraf">  </p>
			<p class="paragraf">“Geliyor musun, ben mi geleyim?”  </p>
			<p class="paragraf">  </p>
			<p class="paragraf">“…”  </p>
			<p class="paragraf">  </p>
			<p class="paragraf">“Rıfat orda mısın?”  </p>
			<p class="paragraf">  </p>
			<p class="paragraf">“Geliyorum...”  </p>
			<p class="paragraf">  </p>
			<p class="paragraf">Yuvasından düşen bir kırlangıç yavrusunu avuçlarının arasında tutup okşar gibi, parmaklarını annesinin yüzünde gezdirdi. Yumuşacıktı. Sıcaktı. Eğildi. Yanağını yanağına değdirdi. Nefesini içine çekti. Pembe yanağına küçük bir öpücük kondurdu. Geldiği gibi sessizce çıktı odadan.  </p>
			<p class="paragraf">  </p>
			<p class="yildiz">* * *  </p>
			<p class="paragraf">  </p>
			<p class="paragraf">Arif’in alnı daha da açılmış, saçlarındaki beyazların sayısı bir hayli artmıştı. Göbeği artık kendisinden bir adım öndeydi. Göz kapaklarının altı ve gıdısı sarkmış, yüzündeki keskin sert çizgiler dağılmaya, yumuşamaya başlamıştı. Huysuzlaşmış, her şeye karışır olmuştu. Yaşlanıyordu. Git gide babasına benziyordu. Galiba insan bu hayatta en çok benzemek istemediklerine benziyor diye düşündü Rıfat. Yemek boyunca asıl konu hariç her şeyden biraz konuştular. Annesinin rahatsızlığından, artık çok yapacak bir şey olmadığından, akrabalardan, Arif’in yeni aldığı arabadan, geçen yıl güvenlik görevlisi olarak işe soktuğu kuzenleri Şaban Murat’tan, bu sene kışın sert geçtiğinden, benzine gelen zamdan, seçimlerden, bölüme yeni gelen müdireden, kendisine memur gibi davrandığından, oysaki senelerdir orda olduğundan, aslında kendisinin müdür olması gerektiğinden, bir gün dayanamayıp patlayacağından…  </p>
			<p class="paragraf">  </p>
			<p class="paragraf">Masadan kalkarken “Oturma odasına geçelim,” dedi Arif. Holde mutfakta çayı hazırlayan Nuran’a seslendi, “Çayları oturma odasında içeriz Nuran.”  </p>
			<p class="paragraf">  </p>
			<p class="paragraf">Karşılıklı yerleştirilmiş bordo renkli iki çekyattan sağdakine oturdu Rıfat. Arif karşısına oturmadan önce camı araladı. Gecenin soğuğu içeri sızmaya başlarken Nuran elinde tepsi, tepsinin üzerinde iki çay bir kül tablasıyla odaya girdi. Arif zigon sehpadan en küçüğünü alıp, çekyatların ortasına koydu. Nuran tepsiyi sehpanın üzerine bıraktı.  </p>
			<p class="paragraf">  </p>
			<p class="paragraf">“Çay bitince seslenirsiniz.” Odadan çıktı. Halden anlıyordu. Merak etmiyordu. Nasıl olsa konuştuklarını yatmadan önce anlatacaktı Arif.  </p>
			<p class="paragraf">  </p>
			<p class="paragraf">Birçok evli çift gibi Arif-Nuran çiftinin de karıkoca olduklarını hatırladıkları, sevgiyi paylaştıkları, sohbet ettikleri, çocukları ve kendileri için önemli kararlar aldıkları, tartıştıkları, barıştıkları, kur yaptıkları yegâne zaman dilimi uyumadan önce yatak odasında geçirdikleri on dakikaydı. Altınoluk’ta yazlık alan Sabahattin’lerin bir memur maaşıyla nasıl yazlık aldığı, daha geçen yıl İstanbul’a gelen Mehmet Alilerin bu kadar kısa zamanda nasıl evinin, arabasının olduğu, Nuran’ın büyük mutfak isteği, yazın tatile nereye gidecekleri, koltukların çok eskidiği ve artık değiştirmeleri gerektiği, Arif’in iş yerindeki yalakaları, mahallenin dedikoduları, karşı apartmana taşınan doktoru, Nuran’ın Mert’in odasında bulduğu porno dergileri, altınları bozdurup Buse adına bankaya yatırmayı, yazın çocukları alıp bir ay annemlere gideyim diyorum Arif’i, siyatiğim çok azdı Nuran’ı ve daha birçok şeyi bu uyumadan önceki on dakikada konuşurlar, birçoğunu o gece sonuçlandırır diğerlerini de evlilikleri bitmesin diye diğer gecelere bırakırlardı.  </p>
			<p class="paragraf">  </p>
			<p class="paragraf">Arif gömleğinin cebinden sigara paketini çıkarıp, içinden iki tane aldı, birini Rıfat’a uzattı. Ne zaman önemli bir şey konuşacak olsa sigarayla girerdi söze. Sigarasından bir nefes alıp, çayını karıştırırken sordu.  </p>
			<p class="paragraf">  </p>
			<p class="paragraf">“O ne yapıyor?” O dediği eski karısıydı. Figen.  </p>
			<p class="paragraf">  </p>
			<p class="paragraf">“İyi.”  </p>
			<p class="paragraf">  </p>
			<p class="paragraf">“Bitti mi şimdi her şey?” Bitti mi dediği boşanmasıydı.  </p>
			<p class="paragraf">  </p>
			<p class="paragraf">“Bitti.”  </p>
			<p class="paragraf">  </p>
			<p class="paragraf">“O adam?”  </p>
			<p class="paragraf">  </p>
			<p class="paragraf">O adam dediği karısının şimdiki sevgilisiydi. Vedat. Rıfat’ın on beş senelik arkadaşı.  </p>
			<p class="paragraf">  </p>
			<p class="paragraf">“Birlikteler.”  </p>
			<p class="paragraf">  </p>
			<p class="paragraf">Arif daha soru sormadı. Birkaç dakika karşılıklı sustular. Rıfat’a kalsa sessizlik bütün seslerden iyiydi ama Arif daha fazla sabredemedi, senelerdir biriktirdiği bütün kızgınlığı, kırgınlığı ağzının içinde çoğalttı, tükürdü.  </p>
			<p class="paragraf">  </p>
			<p class="paragraf">“Sana demiştim değil mi?” dedi, söyledikleri seneler sonra doğru çıkan ağabeylere mahsus sesiyle.  </p>
			<p class="paragraf">  </p>
			<p class="paragraf">Arif konuşurken Rıfat, çay bardağında döne döne yüzen iki tane çay çöpünü seyrediyordu.  </p>
			<p class="paragraf">  </p>
			<p class="paragraf">“O kız sana göre değil. Evlilik için erken. Tek başına başka bir şehirde yapamazsın diye. Ama sen bizi dinlemedin Rıfat. Çektin gittin. Ne için? O...”  </p>
			<p class="paragraf">  </p>
			<p class="paragraf">Orospu diyecekti son anda tuttu kendini. Ne de olsa eski karısıydı.  </p>
			<p class="paragraf">  </p>
			<p class="paragraf">“O, ahlaksız için!”  </p>
			<p class="paragraf">  </p>
			<p class="paragraf">Madem gelmişti eve, tüm bunlara katlanacaktı. Biliyordu böyle olacağını. Çay çöpleri okyanusun ortasında fırtınaya yakalanmış iki yelkenli gibi çaresizce çırpınıyorlardı suyun üzerinde.  </p>
			<p class="paragraf">  </p>
			<p class="paragraf">“Peki o ne yaptı!? Arkadaşım dediğin…” Ona küfür edebilirdi.  </p>
			<p class="paragraf">  </p>
			<p class="paragraf">“Orospu çocuğuyla seni aldattı!”  </p>
			<p class="paragraf">  </p>
			<p class="paragraf">Cümlesinin bitmesiyle Arif kendisi aldatılmış gibi büyük bir öfke duydu Figen’e. Ağzının içi en acı küfürlerle doluydu ama Rıfat üzülür diye sadece, “Günah lan! Çok büyük günah!” diyebildi.  </p>
			<p class="paragraf">  </p>
			<p class="paragraf">Rıfat’a baktı. Rıfat dünyanın en önemli işini yapıyormuş gibi ciddiyetle çay kaşığıyla bardaktaki çöpleri alıp, tabağın kenarına koyuyordu. Daha da öfkelendi.  </p>
			<p class="paragraf">  </p>
			<p class="paragraf">Biz ne konuşuyoruz, bu ne yapıyor. Çocuk gibi çay çöpüyle oynuyor.  </p>
			<p class="paragraf">  </p>
			<p class="paragraf">“Bizi dinleyip gitmeseydin bunların hiçbiri olmayacaktı Rıfat! Ne senelerce abinle, babanla küs kalacaktın, ne o ahlaksızla evlenecektin, ne de şimdi bu halde olacaktın! Böyle işsiz, güçsüz, evsiz, boşanmış!”  </p>
			<p class="paragraf">  </p>
			<p class="paragraf">Rıfat çay bardağından gözlerini kaldırıp abisine baktı. Gözlerinde öfke olsa Arif aynı öfkeyle cevap verecekti. Hazırdı. Af dilese, abi bir yanlış yaptım dese, özür dilese, affedecekti. Yahut ona göre bir şey söyleyecekti. Ama bakışlarında hiçbir şey yoktu. Boş, anlamsız, insanın içinden geçip giden bakışlardı bunlar. Bu gözler karşısında Arif ne söyleyeceğini, ne yapacağını bilemedi. Rıfat sehpadaki paketten bir sigara aldı, yaktı. Acaba çok mu ileri gittim, diye düşündü Arif. Söylediklerine pişman oldu.  </p>
			<p class="paragraf">  </p>
			<p class="paragraf">Ahh şu dili yok muydu? Aklından geçeni hemen söyleyiverirdi. Keşke öyle söylemeseydim. İlk günden kırdım kalbini. Üzüntüsü kendine yetiyor, bir de benim söylediklerime bak. Kolay mı, insanın karısının arkadaşıyla yatması? Nuran böyle bir şey yapsaydı. Kimle? Mesela Sait’le. Öldürürüm herhalde ikisini. Rıfat gibi sakin olamam. Bir tuhaf oldu. Çok zor. İçine atıyor zavallı. Tüm bunlar olurken bir gün bile aramamıştı. Kudret arayıp haber vermese arayacağı da yoktu. Hep böyleydi zaten. Başına ne gelirse gelsin asla söylemezdi. Kendisini suçladı. Sen evden kov, senelerce ilgilenme, arama, sorma.  </p>
			<p class="paragraf">  </p>
			<p class="paragraf">Daha fazla konuşup üzmek istemedi. Konuyu beceriksizce kapattı.  </p>
			<p class="paragraf">  </p>
			<p class="paragraf">“Neyse, her şey geride kaldı,” dedi. “Buradasın artık. Bundan sonra hep birlikteyiz.”  </p>
			<p class="paragraf">  </p>
			<p class="paragraf">Yanına gelip oturdu. Elini omzuma attı, hafifçe sıktı. “Sıkma canını, her şeyi halledeceğiz.”  </p>
			<p class="paragraf">  </p>
			<p class="paragraf">Rıfat Arif’e baktı, “Annem uyuyor mu hala?”  </p>
			<p class="paragraf">  </p>
			<p class="paragraf">Arif Rıfat’ın birdenbire konuyu değiştirmesine şaşırdı.  </p>
			<p class="paragraf">  </p>
			<p class="paragraf">“Uyanmamıştır,” dedi, “Uyanmış olsa Nuran söylerdi. Ben bir bakayım yine de.”  </p>
			<p class="paragraf">  </p>
			<p class="paragraf">Ayağa kalktı, odadan çıkarken bavulunun üzerindeki kitabı gördü. Kitabı aldı, kapağını inceledi, arkasını çevirdi, arka kapağındaki yazıyı okudu, yarısında sıkıldı, bıraktı.  </p>
			<p class="paragraf">  </p>
			<p class="paragraf">“Güzel mi?”  </p>
			<p class="paragraf">  </p>
			<p class="paragraf">“Güzel,” dedi Rıfat.  </p>
			<p class="paragraf">  </p>
			<p class="paragraf">“Ben de akşamları, yatmadan önce okuyorum bazen,” dedi, sonra gülümseyerek ekledi “ama çok yorgun oluyorum, birinci sayfada uyuyorum.”  </p>
			<p class="paragraf">  </p>
			<p class="paragraf">Rıfat gülümsemesine ve söylediklerine bir karşılık vermedi. Anlıyorum der gibi başını salladı.  </p>
			<p class="paragraf">  </p>
			<p class="paragraf">Yatak odasında pijamalarını giyerken Rıfat’ın hiç iyi olmadığını söyledi Nuran’a Arif. Çok konuşmadığını, zaten eskiden de çok konuşmadığını ama şimdi daha az konuştuğunu, her şeyi içine attığını, çayın çöpüyle orayla buraya ilgilendiğini, karısından ve Vedat’tan çok bahsetmediğini, bu çocuğun en kısa zamanda bir işe girip meşguliyet kazanması gerektiğini, yoksa durumunun kötü olacağını, yaşının daha genç olduğunu, biraz düzeldikten sonra doğru düzgün bir kız bulup evlendirmeleri gerektiğini söyledi.  </p>
			<p class="paragraf">  </p>
			<p class="paragraf">Nuran tuvalet masasında Ahu ile Şaziment’in anlata anlata bitiremedikleri, kırışıklıkları yok eden yüz kremini sürerken; eve girdiğinde zaten bir garip göründüğünü, çocuklarla ilgilenmediğini, durumun ciddiyetini anladığını, kısa zaman sonra alışacağını, zor günler geçirdiğini, yarın gün’ü olduğunu, sabah giderken yüz lira bırakmasını, yılbaşı alışverişine çıkacağını, hindi alacağını söyledi.  </p>
			<p class="paragraf">  </p>
			<p class="paragraf">Yatağa yatıp uyku maratonunun son yüz metresine girerlerken Arif, yarın yakın arkadaşı insan kaynakları müdürü Aziz’le konuşup Rıfat’a şirkette bir iş ayarlamayı, İnci Hanım’ın bu sefer ağzının payını vereceğini, Kadir’le Haluk’un arabasına nasıl kıskançlıkla baktığını, yarın bir nazar boncuğu alıp takayımı, stajyer kızın diri kalçalarını, evli olduğunu düşündü.  </p>
			<p class="paragraf">  </p>
			<p class="paragraf">Nuran ise, yarın Rıfat evde kalırsa güne gidebileceğini, günün sonunda ne kadar para alacağını, günden gelecek parayla salondaki koltukları değiştirmenin iyi olacağını, Fevzi’nin düğününde Sabite’nin giydiği tuvaleti, yarın ütü yapması gerektiğini, Rıfat burada olduğuna göre yazın annesini evde bırakıp tatile gidebileceklerini, beş yıldır tatile gitmediğini, bir aydır hiçbir yere gitmediğini, beş gündür evden hiç çıkmadığını düşündü. Bitiş çizgisini geçtiklerinde uykunun dayanılmaz hafifliği ikisini de aynı anda karşıladı.  </p>
			<p class="paragraf">  </p>
			<p class="yildiz">* * *  </p>
			<p class="paragraf">  </p>
			<p class="paragraf">Ter içinde uyandı Rıfat. Saate baktı. On biri on geçiyordu. Yolculuk ve gece gördüğü kâbuslar çok yormuş olmalıydı. Salondaki televizyonun sesi odaya kadar geliyordu.  </p>
			<p class="paragraf">  </p>
			<p class="paragraf">Bütün gözler benim üzerimde / Kızıyorum ama ah ne çare / Tek zorum senin şu annenle / Bulsa boğacak beni o saatte…  </p>
			<p class="paragraf">  </p>
			<p class="paragraf">“Buse, kısar mısın televizyonun sesini! Amcan uyanacak!”  </p>
			<p class="paragraf">  </p>
			<p class="paragraf">Ben çılgınım ben deliyim / Ben tufanım sel gibiyim / Bende bu karizma varken / Annen kime verecek seni…  </p>
			<p class="paragraf">  </p>
			<p class="paragraf">“Buseee! Kime diyorum? Amcanı uyandıracaksın!”  </p>
			<p class="paragraf">  </p>
			<p class="paragraf">“Bana ne, uyanırsa uyansın.”  </p>
			<p class="paragraf">  </p>
			<p class="paragraf">Ona buna çok fazla bakarsan / Ola ki sen beni aldatırsan / Benden başkasına varırsan / Bak çakarsam oturturum...  </p>
			<p class="paragraf">  </p>
			<p class="paragraf">“Ellerim yağlı! Gelmeyeyim oraya!”  </p>
			<p class="paragraf">  </p>
			<p class="paragraf">“Geeeeeel!”  </p>
			<p class="paragraf">  </p>
			<p class="paragraf">O eline yüzüğü sen takarsan / Ansızın yoluma da çıkarsan / Benden başkasına varırsan / Bak çakarsam oturturum...  </p>
			<p class="paragraf">  </p>
			<p class="paragraf">Mutfağın kapısından çocuklara sandviç hazırlayan Nuran’a baktı,  </p>
			<p class="paragraf">  </p>
			<p class="paragraf">“Günaydın.”  </p>
			<p class="paragraf">  </p>
			<p class="paragraf">“Günaydın,” dedi Nuran mahcuplukla, “uyandırdık seni de. O kadar söyledim açmayın şunun sesini diye.”  </p>
			<p class="paragraf">  </p>
			<p class="paragraf">“Uyanmıştım zaten.”  </p>
			<p class="paragraf">  </p>
			<p class="paragraf">Uyandığından beri aklına takılan soruyu sordu,  </p>
			<p class="paragraf">  </p>
			<p class="paragraf">“Annem uyanmadı mı hala?”  </p>
			<p class="paragraf">  </p>
			<p class="paragraf">“Sabaha karşı uyandı,” dedi Nuran. “Seni sordu, geldi dedim. Çok sevindi kadıncağız. Sen uyanırsın diye bekledi dokuza kadar. Kıyamadı bir türlü seni uyandırmaya. Bir ara odana girdi sen uyurken. Biraz kaldı çıktı. Ben yatıyorum dedi. İlaçları çok uyku yapıyor, dayanamıyor.”  </p>
			<p class="paragraf">  </p>
			<p class="paragraf">Gülümseyerek, “Aynı evdesiniz, bir türlü görüşemediniz siz de.”  </p>
			<p class="paragraf">  </p>
			<p class="paragraf">Rıfat ‘Haklısın’ der gibi baktı, salona geçti.  </p>
			<p class="paragraf">  </p>
			<p class="paragraf">Buse ve Mert kahvaltı ediyordu. Rıfat girince televizyonun sesini kıstılar. “Günaydın,” dedi Rıfat ikisine de.  </p>
			<p class="paragraf">  </p>
			<p class="paragraf">Buse sevgilisiyle ilk tartışmasında hemen küsen liseli kızlar gibi başını havalı bir şekilde ters tarafa çevirdi. Mert ağzındaki lokmayı alelacele yuttu. “Günaydın Amca.”  </p>
			<p class="paragraf">  </p>
			<p class="paragraf">Gözü televizyona takıldı Rıfat’ın. Bir şeyler geldi aklına. Televizyonun karşısındaki koltuğa oturdu. Programı seyretmeye başladı.  </p>
			<p class="paragraf">  </p>
			<p class="paragraf">Ekranda orta yaşlı, başörtülü bir kadın durmadan ağlıyordu. Seyirciler de ağlıyordu. Alt yazıda “Ayşe Hanım’ın oğlu sakat mı kalacak?” deniyordu. Telefonla özel bir hastanenin başhekimi bağlandı, “Biz oğlunun tüm tedavisini üstleniyoruz, yarın hastaneye gelin.”  </p>
			<p class="paragraf">  </p>
			<p class="paragraf">Sunucu kadın elini beline koyup, “Bravo be!” sonra ağlayan kadına dönüp, “Gördün mü kıı!” dedi. “Kurtaracağız senin oğlanı, sakat kalmayacak.”  </p>
			<p class="paragraf">  </p>
			<p class="paragraf">Kadın elindeki mendille gözyaşlarını sildi. Gülümsedi. Sunucu kadın üzerinde parlak kumaşlı bir badi olan adı Çılgın’la başlayan konuğuna döndü; “Hadi kalk bir şarkı söyle, kutlayalım bunu.”  </p>
			<p class="paragraf">  </p>
			<p class="paragraf">Çılgın elinde mikrofon, dövüşür gibi dans etmeye başladı. Öndeki seyircilerden iki genç kız da piste fırlayıp dövüşe katıldı. Seyirciler, sunucu kadın, biraz önce ağlayan kadın hepsi elleriyle tempo tutuyorlardı.  </p>
			<p class="paragraf">  </p>
			<p class="paragraf">“Hava açmış,” dedi Nuran.  </p>
			<p class="paragraf">  </p>
			<p class="paragraf">Nuran’ın sesi, Rıfat’ı o an televizyonun karşısında nereye gittiyse aynı hızla geri salona getirdi.  </p>
			<p class="paragraf">  </p>
			<p class="paragraf">“Efendim?”  </p>
			<p class="paragraf">  </p>
			<p class="paragraf">“Hava açmış. Dün kapalıydı ya, bugün güneşli,” dedi Nuran. Salondaki masanın üzerinde çocukların çantasına sandviçlerini yerleştiriyordu.  </p>
			<p class="paragraf">  </p>
			<p class="paragraf">Rıfat başını arkasındaki pencereye çevirip gökyüzüne baktı. Güneş, beyaz bulutların arasında, bir kâse unun üzerine kırılan yumurta sarısı gibi sevinçle parlıyordu. Nuran’a döndü. Onaylar gibi başını salladı.  </p>
			<p class="paragraf">  </p>
			<p class="paragraf">Çocuklar okula gitmiş, Rıfat tekli koltukta oturmuş gazetenin başlıklarına göz atıyordu. Evin telefonu çaldı. Nuran sabunlu ellerini önlüğüne silip telefonu açtı. Arayan Arif’ti.  </p>
			<p class="paragraf">  </p>
			<p class="paragraf">“Burada,” dedi. “Rıfat, Arif seni istiyor.”  </p>
			<p class="paragraf">  </p>
			<p class="paragraf">Kalktı. Nuran’dan ahizeyi aldı.  </p>
			<p class="paragraf">  </p>
			<p class="paragraf">“Efendim.”  </p>
			<p class="paragraf">  </p>
			<p class="paragraf">“Nasılsın Rıfat?”  </p>
			<p class="paragraf">  </p>
			<p class="paragraf">“İyiyim.”  </p>
			<p class="paragraf">  </p>
			<p class="paragraf">“İyi uyudun mu?”  </p>
			<p class="paragraf">  </p>
			<p class="paragraf">“Uyudum.”  </p>
			<p class="paragraf">  </p>
			<p class="paragraf">“Ne yapacaksın bugün?”  </p>
			<p class="paragraf">  </p>
			<p class="paragraf">“Dışarı çıkarım birazdan.”  </p>
			<p class="paragraf">  </p>
			<p class="paragraf">“Ne yapacaksın dışarıda?”  </p>
			<p class="paragraf">  </p>
			<p class="paragraf">“Dolaşacağım.”  </p>
			<p class="paragraf">  </p>
			<p class="paragraf">“Sami’yi arasana, onunla buluş.”  </p>
			<p class="paragraf">  </p>
			<p class="paragraf">Cevap vermedi.  </p>
			<p class="paragraf">  </p>
			<p class="paragraf">“Ben yedi gibi gelirim.”  </p>
			<p class="paragraf">  </p>
			<p class="paragraf">Yine cevap vermedi.  </p>
			<p class="paragraf">  </p>
			<p class="paragraf">“Orda mısın Rıfat?”  </p>
			<p class="paragraf">  </p>
			<p class="paragraf">“Buradayım.”  </p>
			<p class="paragraf">  </p>
			<p class="paragraf">“İstediğin bir şey var mı akşama?”  </p>
			<p class="paragraf">  </p>
			<p class="paragraf">“Yok.”  </p>
			<p class="paragraf">  </p>
			<p class="paragraf">“Tamam, akşama görüşürüz.”  </p>
			<p class="paragraf">  </p>
			<p class="paragraf">Telefonu Nuran’a uzattı. Nuran Arif’le konuşurken içeriye, annesinin odasına gitti. Kapıyı yavaşça araladı baktı, uyuyordu. Kapattı. Oturma odasından kitabını aldı. Paltosunu giydi.  </p>
			<p class="paragraf">  </p>
			<p class="paragraf">“Ben çıkıyorum, akşama gelirim.”  </p>
			<p class="paragraf">  </p>
			<p class="paragraf">“Peki,” dedi Nuran canının sıkıldığını belli etmemeye çalışarak. Yine gün’e gidemeyecekti.  </p>
			<p class="paragraf">  </p>
			<p class="paragraf">Gökyüzü güneşli, hava soğuktu. Sokağın en sonunda bulunan apartmandan, ısınmak için caddeye doğru çabuk adımlarla yürümeye başladı. Sokağın caddeyle birleştiği köşeden geçerken, çöp tenekelerinin kenarlarına bırakılan poşetleri karıştıran üç köpek kendisine ters ters baktı. Kafasını çevirdi. Köpeklerden korkardı.  </p>
			<p class="paragraf">  </p>
			<p class="paragraf">Esnaf, dükkânlarının önündeki karı küremiş, cadde boyunca aralıklarla kar öbekleri oluşturmuştu. Çatı kenarlarındaki buz sarkıtları güneşi görünce erimeye başlamıştı. Soğuk buz damlaları aniden yoldan geçenlerin başına, burnuna, ensesine düşüyor insanlar kafalarını kaldırıp yukarıya bakıyor, ucu sivri buz sarkıtlarını görünce altından hızla uzaklaşıyorlardı. Buz tutmuş yollar her ne kadar yürümeyi zorlaştırsa da cadde oldukça kalabalıktı. Kaldırımlar güneşli havanın da etkisiyle yılbaşı alışverişine çıkmış insanlardan geçilmiyordu. O an caddedeki esnaflara bir mikrofon uzatılsa, esnaf “Bu kalabalığın bakıp da almayan, boş bir kalabalık olduğunu”; vatandaşlara uzatılsa, vatandaş “Her şeyin ateş pahası olduğunu, yeni yılın kendilerine değil zenginlere hoş geldiğini” söyleyecekti. Ama mikrofon yoktu ve herkes halinden çok memnundu.  </p>
			<p class="paragraf">  </p>
			<p class="paragraf">Dükkânların camekânlarının hemen hemen hepsi, Çin malı ucuz kar spreyiyle yazılmış HOŞ GELDİN YENİ YIL, YENİ YILINIZ KUTLU OLSUN, YILBAŞI HİNDİSİ BULUNUR yazıları ile doluydu. Bir tuhafiyecinin kapısında sarı kartonda “Tombala, Kaynana Dili, Maytap Bulunur” yazıyordu. Kapısının önünde sıra sıra dizili olan çelenklerden yeni açıldığı anlaşılan marketin önünde Noel Baba kostümlü bir genç, “Hohohoo!, Hohohooo!” kahkahalarıyla yoldan geçenlere marketin broşürünü ve balon dağıtıyordu. Siyah takım elbiseli bir adam -marketin sahibi ya da sahibi gibi bir şeyi olmalıydı- Noel Baba’nın yanına gelerek “Lan oğlum, bırak hohoyu. Direk gibi durma. Dolaş biraz!” deyince, çocuk tiyatrosunda çalışan, boş zamanlarında Noel Baba, palyaço kılığına girerek ekstra para kazanan genç çocuk bozuldu. Bu takım elbiseliler sanattan hiç anlamıyordu.  </p>
			<p class="paragraf">  </p>
			<p class="paragraf">Caddenin karşısında Her Şey Bir Milyon’cu tarzında bir mağazanın kapısında saçları jöleli, siyah deri montlu, kot pantolonlu, beyaz Convers ayakkabılı genç bir tezgâhtar gür sesiyle bağırıyordu: “Yeni yıla şanslı girin! Gel abla gel! Bir kırmızı külot alana bir tane bedava!”  </p>
			<p class="paragraf">  </p>
			<p class="paragraf">Yılbaşı sabahı elti, görümce, teyzekızı, amcakızı, kız kardeş işte o gün kim varsa hep birlikte, bütün gün bin bir zahmetle hazırladıkları zeytinyağlı dolma, yaprak sarma, Rus salatası, barbunya pilaki, şehriyeli pilav, fırında tavuk, sosis ve bilumum çerezi masaya yerleştirdikten sonra kocaları, kardeşleri, kayınları, amcaoğulları işte o gün erkeklerden kim varsa, onların elindeki rakı bardaklarına, senede bir defa büfeden çıkarttıkları beyaz şarap dolu kadehleri tokuşturup, dudaklarını büzerek “Aslında ara ara içmek lazım, doktorlar diyor ki, günde bir bardak şarap kalbe iyi geliyormuş” diyecek olan kadınlar ve evden çıkmadan önce maşaladıkları saçlarıyla süzülen ev kızları sepetin başında canhıraş bir şekilde kırmızı külot seçiyordu. Bazı ev kızları saçlarını boyunlarının yanından göğüslerinin üzerine düşürüp, parmaklarını saçlarının ucuna dolayıp oynarken tezgâhtar çocuğa kaçamak bakışlar gönderiyordu.  </p>
			<p class="paragraf">  </p>
			<p class="paragraf">Kömürde pişen kestane kokusu geldi ilkin burnuna. Sonra bir seyyar milli piyangocu bağırarak geçti yanından. “Son bir gün! Büyük ikramiye yirmi beş milyon! Son bir gün!” Küçük bir çocuk annesinin elini bırakıp Noel Baba’ya doğru koştu. Genç bir kadının ayağı kaydı yere düştü. Kendisini bir mağazanın vitrininde gördü. Saçları ve sakalı uzamıştı. Berbere gitmeli diye düşündü. İlerde caddenin karşısında italik yazıyla KUAFÖR GÖKHAN yazan tabelaya doğru yürürken keskin bir fren sesi, hemen arkasından tok bir çarpma sesi duydu. Bir anda berber, çırak, boynundaki havluyla müşteri ve diğer esnaflar, sanki bu kazayı bekliyormuş gibi aynı anda dışarı çıktı. Kazanın gerçekleştiği yerin yakınında bulunan birkaç şanslı erkek ise çoktan kazanın başında yerlerini almıştı. Şimdi girerse, makası gibi çenesi de durmadan işleyen berberin araba eksperi olarak bitip tükenmeyen anılarını anlatacağı aklına geldi. İçi sıkıldı. Gitmekten vazgeçti. Dönüşte giderim dedi kendi kendine. Sahile inen ara sokaklardan birisine saptı.  </p>
			<p class="paragraf">  </p>
			<p class="paragraf">Deniz duru ve sakindi. Birkaç balıkçı teknesi parlak mavi sayfada yatay b harfi gibi duruyor, bir vapur arkasında beyaz köpükler bırakarak denizi yara yara ilerliyor, martılar yol boyunca vapura refakat ediyordu. Sahil yolunda okuldan kaçan kızlı erkekli liseli bir grup gülerek birbirleriyle şakalaşıp dolaşıyor, iki balıketli kadın tempolu bir şekilde yürüyor, kayalıklarda üç orta yaşlı erkek, ayakta durmuş önemli bir konu hakkında yüksek sesle tartışarak bira içiyordu. Daha kuytu bir kayanın üzerinde türbanlı bir kızla, bir erkek birbirlerine sokulmuşlar, iri iri öpüşüyordu. Türbanlı kızla bir an göz göze geldiler. İkisi de aynı anda gözlerini kaçırdı.  </p>
			<p class="paragraf">  </p>
			<p class="paragraf">İleride dört bir tarafı şeffaf naylonla kapatılmış olan çay bahçesine oturdu. Açık bir çay söyledi. Paltosunun cebinden kitabını çıkardı.  </p>
			<p class="paragraf">  </p>
			<p class="paragraf">Uzun bir vakit sonra “İyi günler” dedi bayat ekmek gibi bir ses. Yetmiş yaşlarında, kravatlı, kahverengi paltolu, yüzündeki ben sayısı kıl sayısından fazla yaşlı bir adam davetsizce yanındaki sandalyeye oturdu.  </p>
			<p class="paragraf">  </p>
			<p class="paragraf">“Bravo çocuğum.”  </p>
			<p class="paragraf">  </p>
			<p class="paragraf">Neye bravo der gibi yaşlı adamın çukura kaçmış gözlerine baktı Rıfat.  </p>
			<p class="paragraf">  </p>
			<p class="paragraf">“Deminden beri seni seyrediyorum, hiç kafanı kaldırmadan kitabını okuyorsun. Çok merak ettim, ne okuyorsunuz acaba?”  </p>
			<p class="paragraf">  </p>
			<p class="paragraf">Kitabın kapağını gösterdi.  </p>
			<p class="paragraf">  </p>
			<p class="paragraf">Evde yemek hazırlanana kadar biraz zaman geçirmek isteyen yaşlı adam “Maşallah,” dedi. Bir şeyler daha söyleyecekti ama Rıfat ayağa kalkıp, masaya birkaç bozukluk bıraktı, yaşlı adamın yanından çabuk adımlarla uzaklaştı.  </p>
			<p class="paragraf">  </p>
			<p class="paragraf">Karanlığın çökmesiyle hava daha da soğumuştu. Gündüz kapısından döndüğü berbere girdi. Yaklaşık bir saat sonra çıktığında Kuaför Gökhan, arkasından izin günleri sabahtan akşama kadar dükkânda oturup çene çaldığı arkadaşına “Kafası dumanlı lan bunun!” deyip güldü. Berberin üç dükkân ilerisindeki pastanenin yanından geçerken, camında Hakiki Ev Baklavası yazısını görünce içeri girdi. Baklava tezgâhının arkasında kayalıklarda sevgilisiyle öpüşen türbanlı kızla tekrar göz göze geldi. Kızın türbandan dışarı taşan fındık yanakları kızardı. Kasadaki badem bıyıklı yaşlı adam “Kızım, beyefendiyle ilgilensene,” diye seslendi. Türbanlı kız “Tamam baba,” deyip, gözlerini Rıfat’ın gözlerine değdirmemeye çalışarak “Buyrun,” dedi. “Ne istemiştiniz?”  </p>
			<p class="paragraf">  </p>
			<p class="paragraf">Rıfat eliyle tezgâhtaki fıstıklı baklavayı gösterdi. “İki kilo.”  </p>
			<p class="paragraf">  </p>
			<p class="paragraf">Fırından çıktığında sahildeki öpüşme görüntüsü zihnine düştü. Görüntüyü çabucak sildi. Sokağın başına geldiğinde gündüz kendisine ters ters bakan üç köpeğin yine çöp tenekelerinin yanında olduğunu gördü. Karşı kaldırıma geçti.  </p>
			<p class="paragraf">  </p>
			<p class="paragraf">Eve geldiğinde Arif’i salonda küçük bir kıvılcımın tutuşturacağı bakışlarla, anlamsız bir şekilde televizyon seyrederken buldu. Şakaklarındaki damarlar belirginleşmişti. Besbelli, canı bir şeye sıkılmıştı. Sesi Rıfat’a “Hoş geldin,” derken, bakışları “Nerde kaldın, kaç saattir seni bekliyorum” diyordu.  </p>
			<p class="paragraf">  </p>
			<p class="paragraf">“Hoş bulduk.”  </p>
			<p class="paragraf">  </p>
			<p class="paragraf">Nuran mutfaktan çıkıp salona geldi; “Aç mısın Rıfat?”  </p>
			<p class="paragraf">  </p>
			<p class="paragraf">Rıfat daha ağzını açmadan, Nuran’ın sorusunu bir çocuğu azarlar gibi Arif cevapladı; “Tabii aç, dışarıdan geldi, böyle saçma soru mu olur?”  </p>
			<p class="paragraf">  </p>
			<p class="paragraf">Nuran incinmiş gözlerle Arif’e baktı. Sesini yuttu. Gözleri doldu. Rıfat abisine ters ters bakıp, sonra Nuran’a döndü. “Aç değilim, dışarıda yedim.”  </p>
			<p class="paragraf">  </p>
			<p class="paragraf">O sırada Buse koşarak salona girdi, bağırarak “Anne, şu Mert’e bir şey söyle!”  </p>
			<p class="paragraf">  </p>
			<p class="paragraf">“Buse şımarma, git içeri!”  </p>
			<p class="paragraf">  </p>
			<p class="paragraf">Buse babasının sesiyle irkildi, korku dolu gözlerle annesine baktı. Nuran Buse’nin elinden tutup birlikte salondan çıktılar. Arif ayağa kalktı, salonun kapısını kapattı -konuşulanları Nuran duymasın istiyordu- bir sigara yaktı, kemirir gibi içmeye başladı. Sol eliyle sol şakağını ovdu.  </p>
			<p class="paragraf">  </p>
			<p class="paragraf">“O kadını öldüreceğim Rıfat!”  </p>
			<p class="paragraf">  </p>
			<p class="paragraf">Öfkeliydi. Burun delikleri şişip şişip iniyordu. Rıfat sustu. Dinledi.  </p>
			<p class="paragraf">  </p>
			<p class="paragraf">Zaten geldiğinden beri kendisine ters gidiyormuş. Onun müdür olması gerekirken bu karıyı müdür yapmış yavşak genel müdür. Kendisinin iki katı para alıyormuş orospu! Durmadan yok şu niye böyle oldu, bu niye böyle oldu, o niye gitmedi diye laf söylüyormuş. Kadın olmasa şimdiye kadar cevabını verirmiş ama kadın olduğuna dua etsinmiş. Ama bugün artık yetermiş. Gözünün içine baka baka herkesin içinde Arif Bey şehir dışındaki bayi toplantısına sizin gitmenizi uygun gördüm demiş. O an kan beynine sıçramış. Ulan kaltak! Ulan orospu! Sen kimsin ki beni uygun göreceksin. Bayi toplantısı dediğin şeyin hiçbir önemli tarafı yokmuş. Fakat sürtük herkesin içinde böyle dememiş mi? Ana avrat küfür edecekmiş son anda tutmuş kendini. İşini de seni de. Erkenden çıkıp gelmiş eve. Bir aydır böyleymiş. Yeter artıkmış. Yarın istifayı veriyormuş. Müdürle konuşacakmış. Ya o! Ya benmiş!  </p>
			<p class="paragraf">  </p>
			<p class="paragraf">Rıfat duvardaki dağ evi tablosuna baktı. Dün çite takılıp kalan bakışlarını alıp biraz olsun sakinleşen abisine çevirdi.  </p>
			<p class="paragraf">  </p>
			<p class="paragraf">Arif sözünü bitirip, kendisine bir şey söylemesi için baktığında, ne söylemesi gerektiğini düşünüyordu. Arif sabırsızdı.  </p>
			<p class="paragraf">  </p>
			<p class="paragraf">Ne biçim kardeşti bu. Niye kendine hak vermiyordu. Eskiden de bu böyleydi.  </p>
			<p class="paragraf">  </p>
			<p class="paragraf">“Eee ne diyorsun şimdi buna?”  </p>
			<p class="paragraf">  </p>
			<p class="paragraf">Rıfat bir şey söylemesi gerektiğinin farkındaydı. Açıkça desteğini istiyordu. Söylemese Arif peşini bırakmayacaktı.  </p>
			<p class="paragraf">  </p>
			<p class="paragraf">“İnci Hanım’ı Nuran’dan daha mı çok seviyorsun?” dedi olanca sakinliğiyle.  </p>
			<p class="paragraf">  </p>
			<p class="paragraf">Arif sinirlendi. “Ne saçmalıyorsun Rıfat?”  </p>
			<p class="paragraf">  </p>
			<p class="paragraf">Rıfat aynı soruyu biraz değiştirerek yine sordu. “İnci Hanım senin için Nuran’dan daha mı önemli?”  </p>
			<p class="paragraf">  </p>
			<p class="paragraf">Arif soruda kötü bir niyet aramıyordu ama alt metni bir türlü çözemiyordu. Asıl buna sinirleniyordu. “Hayır tabii ki!.. Peki, ne demek şimdi bu!?”  </p>
			<p class="paragraf">  </p>
			<p class="paragraf">Rıfat bu tür bir sorundan ve bu kadar çok konuşmaktan yorulmuş olacak ki son cümlede her şeyi söyledi, sonra arka odaya annesine bakmaya gitti.  </p>
			<p class="paragraf">  </p>
			<p class="paragraf">“Sevmediğin insanlar için sevdiğin insanları incitme abi.”  </p>
			<p class="paragraf">  </p>
			<p class="paragraf">Eğer o an zil çalmasa, Fazıl, Ayten, kızları Pınar ve kocası Ersun gelmese Arif’in pencerenin önünde sigara üstüne sigara yaktığı sessizlik ne kadar sonra bozulurdu bilinmez ama hızla uzaklaştıran şey Nuran’ın kapıyı açıp “Fazıl Enişteler geldi,” demesi, Arif’in “Nerden çıktı şimdi bunlar,” diyerek söylenmesi oldu.  </p>
			<p class="paragraf">  </p>
			<p class="paragraf">Rıfat’ın geldiğini duyduk. Bir uğrayıp hoş geldiniz diyelim dedik. Ersun’un yeni arabasıyla geldik. Hadi hayırlı olsun. Arif senin araba da hayırlı olsun. Sağ ol, Fazıl Enişte. Daha evin taksitlerini ödüyorlardı ama Pınar hamile kalınca artık bir araba alalım baba, demişti Ersun. Yarısını ben koydum, yarısını da Ersun kredi çekip koydu. Eee nasılsın Rıfat. İyiyim. Nasılsın Rıfat. İyiyim. Nasılsın Rıfat. İyiyim. Nasılsın Rıfat Abi. Eskiden küçücük bir kızdı. Şimdi hamile bir kadın. İyiyim. Anne nasıl? Bildiğiniz gibi. Çok uyuyor. Sağlığı yerinde olsun da uyusun. Hiç değişmemişsin Rıfat Abi. Sen çok değişmişsin. Eee Ersun sen neler yapıyorsun. İş güç işte Arif abi. Telaşlıyız bu ara. Ağzı kulaklarında Ersun’un. Karısının üzerine titriyor. Duyduk Rıfat, çok üzüldük. Allahtan Arif vardı. Onun yerine her soruya cevap veriyordu. Kader kısmet işte Fazıl Enişte. Demek ki böylesi hayırlısıymış. Ne yapmayı düşünüyorsun peki. Yarın bizim şirkette bir görüşme ayarladım Rıfat’a. İnşallah bizim orda işe başlayacak. Rıfat abisine baktı. Arif bakışlarını kaçırdı. Maşallah. Bizim Arif de kaç kişiyi işe soktu Ayten. Çok kıymet bilir, akrabalarını kardeşini korur, kollar. Ne demek Fazıl Enişte. Çaylar, pastalar çörekler, meyveler, kalkmayın bir sütlü nescafe içelimler. Yok yok artık geç oldu. Bir gün bize de gelin mutlaka Rıfat.  </p>
			<p class="paragraf">  </p>
			<p class="paragraf">Yatmadan önce son bir kez daha annesine baktı, uyuyordu.  </p>
			<p class="paragraf">  </p>
			<p class="paragraf">“Sen gittikten biraz sonra uyandı,” dedi Nuran alçak sesle. “Bir şeyler yedi, seni bekledi, koltukta uyuyakaldı. Mert’le taşıyıp yatağına yatırdık.”  </p>
			<p class="paragraf">  </p>
			<p class="paragraf">Rıfat kapının önündeki fısıltı tonunu hiç bozmayarak, “Annem gece uyanınca beni mutlaka uyandırır mısın?” dedi.  </p>
			<p class="paragraf">  </p>
			<p class="paragraf">Odasına girdi. Soyundu. Pijamalarını giydi. Kitabını aldı, yatağa uzandı. Kapı çalındı. Arif’ti. Kitabı kapattı.  </p>
			<p class="paragraf">  </p>
			<p class="paragraf">“Sana söyleyecektim, fırsat olmadı,” dedi Arif. “Sadece bir görüşme.”  </p>
			<p class="paragraf">  </p>
			<p class="paragraf">Biliyordu. Gelmeyebilirdi. Sevmezdi böyle resmi, kravatlı işleri. “Masa başı bir iş. Beşte işin biter. İki üniversite bitirmiş adamsın. Rahat edersin… ”  </p>
			<p class="paragraf">  </p>
			<p class="paragraf">Arif daha da konuşup ikna etmeye çalışacaktı ama Rıfat “Yarın geleceğim,” deyince sustu. Sevindi. Kardeşiydi onun. Kendisi gibi değildi. Çok okurdu, çok düşünürdü. Yüzünde bazen insanın bir kardeşinin olduğuna sevindiği o mutluluk vardır ya, işte öyle bir mutluluk belirdi. “Söylediklerin doğruydu Rıfat,” derken gözlerinin içi gülüyordu.  </p>
			<p class="paragraf">  </p>
			<p class="paragraf">“İyi geceler kardeşim.”  </p>
			<p class="paragraf">  </p>
			<p class="paragraf">“İyi geceler.”  </p>
			<p class="paragraf">  </p>
			<p class="paragraf">Küçük adımlarla çocukların odasına girdi. İkisi de uyuyordu. Buse’nin üstü açılmıştı. Örttü. Yanağına küçük bir öpücük kondurdu. Mert’e baktı. Büyüyordu. Gururlandı. Saçlarına okşadı. Birkaç dakika mutlulukla çocuklarını seyretti. Birçok baba gibi Arif de çocuklarını geceleri seyrederdi.  </p>
			<p class="paragraf">  </p>
			<p class="paragraf">Nuran’dan özür diledi yatak odasında.  </p>
			<p class="paragraf">  </p>
			<p class="paragraf">“Özür dilerim Nuran. Bir daha böyle bir şey olmayacak.”  </p>
			<p class="paragraf">  </p>
			<p class="paragraf">Sesi gibi bakışları da yumuşamıştı. Nuran şaşırdı. Şimdiye kadar hiç özür dilememişti. Rıfat’ın burada olduğuna sevindi. Arif değişiyordu. Evin havası değişiyordu. Kışın biteceğini, baharın ardından yazın geleceğini, tatile gideceklerini düşündü. Yatmadan önce, bir de bizi aptal zannediyorlar aklı sıra deyip Fazıl Eniştelerden, güya biz bilmiyoruz, aldığı rüşvetin haddi hesabı yok deyip Ersun’dan, karnı sivrileşmiş kesin erkek olacak deyip Pınar’dan, Rıfat’ın yarın görüşmeye gelecek olmasından, yavaş yavaş toparlıyordan, eve gelirken baklava aldığından, çok düşünceli olduğundan, gün’ün Sema’ya çıktığından, Nuran’ın hâlâ taş gibi olan memelerinden, Arif’in yaşlandıkça daha da yakışıklı olduğundan konuştular. Dört aydır sevişmiyorlardı. Sessizce seviştiler.  </p>
			<p class="paragraf">  </p>
			<p class="yildiz">* * *  </p>
			<p class="paragraf">  </p>
			<p class="paragraf">Elektrik sobasının yanında, döner sandalyede oturmuş, siyah pilot kalemin başını kemirirken, gözleri önündeki bulmacaya dalıp gitmişti. Yukarıdan aşağıya yahut soldan sağa bir sorunun attığı çengel aklının ucuna takılıp kalmış olmalıydı. Üzerindeki polis üniformasına benzer mavi gömlek Murat’ı olduğundan daha yakışıklı gösteriyordu. İki kere camı tıklattı. Murat irkildi. Ağzındaki kalemi çıkardı. Baktı. Gözlerini kıstı. Tanıdı. Gülümsedi. Otuz iki dişi aynı anda pembe diş etleriyle birlikte ortaya çıktı. Boşu boşuna Şaban lakabını almamıştı. Biraz daha öyle kalsa bütün dünya ağzının içine girip yok olacaktı sanki. İçten, yayılmacı bir gülüşü vardı. Kapıyı açtı.  </p>
			<p class="paragraf">  </p>
			<p class="paragraf">“Az daha tanıyamayacaktım Rıfat abi.”  </p>
			<p class="paragraf">  </p>
			<p class="paragraf">Rıfat’ı elektrik sobasının yanındaki sandalyeye bin bir ricayla oturtur oturtmaz, masanın altında duran Ketılda su kaynatıp iki tane poşet çay hazırladı. Karşılıklı çaylarını içerken, Murat, Arif Abi’nin geçen hafta kendisinin İstanbul’a geleceğini söyleyince çok sevindiğini, hele bugün sabah iş görüşmesine geleceğini duyunca daha çok sevindiğini, boşandığını söyleyince çok üzüldüğünü, annesinin, babasının iyi ve selamları olduğunu söyledi.  </p>
			<p class="paragraf">  </p>
			<p class="paragraf">Evlendiğini, bir çocuğu olduğunu, daha önce hastanede güvenlik görevlisi olduğunu, Allah razı olsun Arif Abinin bu işe soktuğunu, işinin iyi yerinin rahat olduğunu anlattı. Rıfat kalkarken, yoksul insanların küçük zenginliklerini paylaşma ısrarı Şaban Murat’ta da kendini gösterdi; bu akşam bize gidelim Rıfat Abi, birkaç gün de bizde kal, öyleyse başka akşam mutlaka bekliyoruz Rıfat Abi, o zaman işin bitince mutlaka uğra bir yemek yiyelim, zamanın varsa bir çay daha koyayım… Rıfat küçük kulübeden çıkarken son zamanlarda ilk defa kendini bu kadar iyi hissettiğini düşündü. Belli belirsiz gülümsedi.  </p>
			<p class="paragraf">  </p>
			<p class="paragraf">Kapıda abartılı bir sevgiyle karşıladı Arif. Gülerek kucakladı. Sırtını sıvazladı. Geldiğine sevinmişti. İnsan kaynakları departmanına doğru çıkarken, Aziz’in şehir dışına çıktığını, görüşmeyi Özlem Hanım’ın yapacağını, Aziz’in Özlem Hanım’la konuştuğunu, görüşmenin formaliteden olduğunu, Aziz gelince bu işin biteceğini, inşallah her şeyin iyi olacağını söyledi. Bölümün kapısının önüne gelince Rıfat’a dönüp “Bugün sabah o işi hallettim,” dedi. “Bir daha benimle uğraşamaz. Sen haklıydın Rıfat.”  </p>
			<p class="paragraf">  </p>
			<p class="paragraf">“Birazdan Özlem Hanım gelecek,” dedi her halinden Özlem Hanım gibi olmak istediği anlaşılan sekreter.  </p>
			<p class="paragraf">  </p>
			<p class="paragraf">“Bir şey alır mısınız?”  </p>
			<p class="paragraf">  </p>
			<p class="paragraf">“Hayır,” dedi Rıfat.  </p>
			<p class="paragraf">  </p>
			<p class="paragraf">Sekreter kapıyı kapatıp çıktı. Odanın içerisi sıcak ve havasızdı. Karabiber gibi kokuyordu. Duvarlar somon rengiydi. Sağ duvarda elli çarpı yetmiş ebadında bir röprodüksiyon asılıydı. Ayağa kalktı, tablonun ismine baktı. Monet, Eğlence Tekneleri. Zaten bir iş yeri ne kadar sıkıcıysa tabloları da o kadar eğlenceli oluyordu.  </p>
			<p class="paragraf">  </p>
			<p class="paragraf">Beklettikleri insanlar için masanın üzerinde “Yeni Petrol Su mu?”, “Devlerin Arasında Bir Türk Şirketi”, “Avrupa’nın En Güzel Otelleri” haber başlıkları olan birkaç sektör dergisi, sandalyesinin arkasındaki jaluzinin aralıklarında ise dilimlenmiş, kasvetli bir İstanbul vardı. Rıfat kapının yanındaki büyük saksıda bir metreye yakın boy atmış çiçeğin, böyle bir yerde nasıl büyüyebildiğini düşünürken kapı açıldı. Özlem Hanım içeri girdi.  </p>
			<p class="paragraf">  </p>
			<p class="paragraf">Yüzünde kapının arkasında alelacele yerleştirilmiş kendine güvenen bir gülümseme, elinde kırmızı bir dosya vardı. Siyah tayyörlü, Avon photoshop’lu, kestane rengi saçlarındaki kızıl röflelerden hafta sonunu kuaförde geçirdiği, yürüyüşünden şirketin verdiği Beden Dili Eğitimlerini başarıyla bitirdiği anlaşılan, otuzlu yaşlarında, kariyer sitelerinin sağ alt köşelerindeki “Başarı Hikayeleri” gibi bir kadındı Özlem Hanım.  </p>
			<p class="paragraf">  </p>
			<p class="paragraf">Arkadaşlığı Merhaba Arkadaşlar, üzüntüsü Altı ay işsiz kaldım, umudu Truva-trans’la büyümek istiyorum, sevinci Teşekkürler Kariyer Sitesi gibiydi.  </p>
			<p class="paragraf">  </p>
			<p class="paragraf">“Hoş geldiniz Rıfat Bey,” deyip, karşısına oturduğunda Rıfat çoktan daralmaya başlamıştı. Yine de ağzından güçlükle bir “Hoş bulduk,” çıkartabildi.  </p>
			<p class="paragraf">  </p>
			<p class="paragraf">“Nasılsınız? Umarım çok bekletmedim sizi,” dedi Özlem Hanım. Rıfat karşılık vermedi. Aklına Figen geldi. Figen de böyle giyinirdi işe giderken. İşten dönünce, dükkâna girer girmez, ceketini fırlatır, arkadaki odaya girip koltuğa yığılıverirdi.  </p>
			<p class="paragraf">  </p>
			<p class="paragraf">“Çok yorgunum Rıfat, sana ne kadar özeniyorum bir bilsen.”  </p>
			<p class="paragraf">  </p>
			<p class="paragraf">Kitapların, romanların, şiirlerin arkasındaki oda. Aynı basık, sıcak oda. Ya da değil. Ne demişlerdi. Seninle bir şey konuşacağız. İkiniz mi?  </p>
			<p class="paragraf">  </p>
			<p class="paragraf">Özlem Hanım Rıfat’ın suskunluğunu Arif Bey’in kardeşi, Aziz Bey’in tanıdığı olduğuna ve ukalalığa yordu. İçten içe öfkelendi. Nefret ederdi torpilli insanlardan. Kendisi senelerce didinsin, koştursun, onca ağız kokusunu çeksin, buralara kadar gelsin… Şu karşısındaki salak herif abisi müdür yardımcısı diye işe girsin. Rıfat gözlerini senelerdir çözemediği bir problemin cevabını arar gibi Özlem Hanım’da, önündeki dosyada, duvarda, Eğlence Tekneleri’nde gezdirdi. Tekneye bindi. Annesi korkuyordu ama mutlu gözüküyordu. Sabah ne demişti Nuran. “Gece hiç uyanmadı Rıfat.”  </p>
			<p class="paragraf">  </p>
			<p class="paragraf">Figen ve Vedat kıyıda gülüşüyorlardı. Mutluydular.  </p>
			<p class="paragraf">  </p>
			<p class="paragraf">“Akşama geldiğinde uyanmamış olursa, uyandırırız artık. İki gündür buradasın görüşemediniz bir türlü. Uyansın beş dakika, bir şey olmaz.”  </p>
			<p class="paragraf">  </p>
			<p class="paragraf">Özlem Hanım CV’ye bakıp, bir şeyler söyledi. “CV’nizde Uluslararası İlişkiler okuduğunuz, ardından İngiliz Dili ve Edebiyatı’nda yüksek lisans yaptığınız yazıyor.”  </p>
			<p class="paragraf">  </p>
			<p class="paragraf">“İyi misin Rıfat abi?” demişti Kudret o akşam. İyi miydi? “Hayatın bir yerinde bir hata var ama bir türlü bulamıyorum Kudret.”  </p>
			<p class="paragraf">  </p>
			<p class="paragraf">“Baobap Kitabevi’nin işletme müdürü olduğunuz yazıyor.”  </p>
			<p class="paragraf">  </p>
			<p class="paragraf">Arif sever bir şeyin müdürü olmayı. Onun için öyle yazmıştır. Sen söyledin değil mi Kudret? Çok sıkıştırdı abi. Bir de biliyorsun… Benim de elimden bir şey gelmiyor.  </p>
			<p class="paragraf">  </p>
			<p class="paragraf">“Çeşitli sosyal sorumluluk projelerinde yer almışsınız.”  </p>
			<p class="paragraf">  </p>
			<p class="paragraf">Bize her şeyi yanlış öğretmişler Kudret. Bu dünyanın dörtte biri kara, dörtte üçü gözyaşıymış. İnsanlıktan ikmale kalmışız haberimiz yok.  </p>
			<p class="paragraf">  </p>
			<p class="paragraf">“İnsan Kaynakları’nda deneyiminiz yok galiba?”  </p>
			<p class="paragraf">  </p>
			<p class="paragraf">Ben sana burada kimin patron olduğunu göstereceğim edasıyla sormuştu bu soruyu Özlem Hanım. Yarın öbür gün iş buyurmaya başlamadan patronun kim olduğunu öğretmek lazımdı. Rıfat boğulacak gibi oldu. Karnından göğsüne bir sıkıntı yükseldi. Ayağa kalktı. Gözleri kapıdaydı. Bir an önce buradan çıkıp gitmek istiyordu. Kapıya doğru yürüdü. Özlem Hanım telaşlandı.  </p>
			<p class="paragraf">  </p>
			<p class="paragraf">“İyi misiniz Rıfat Bey?” Çok mu üzerine gittim yoksa. Anladı mı? Şikâyet ederse Aziz Bey’e. Ne yaparım?  </p>
			<p class="paragraf">  </p>
			<p class="paragraf">“Lütfen Rıfat Bey, yanlış bir şey söylediysem özür dilerim.”  </p>
			<p class="paragraf">  </p>
			<p class="paragraf">Kapının önünde Rıfat’ın koluna yapıştı. “Özür dilerim Rıfat Bey, gerçekten özür dilerim.”  </p>
			<p class="paragraf">  </p>
			<p class="paragraf">Dokunsan ağlayacaktı Özlem Hanım. Rıfat Özlem Hanım’a şöyle bir baktı, kolunu sertçe çekerek Özlem Hanım’ın elinden kurtardı ve koşmaya başladı. Departmandan, binadan, siteden çıktı. Eğer nefesi yetseydi muhakkak İstanbul’dan da çıkardı ama nefesi ancak ilk gördüğü meyhanenin masasında son buldu. Kendine geldiğinde kanında hatırı sayılır oranda alkol, masada boş rakı bardağı, dibinde iki parmak rakı kalmış yetmişlik Yeni Rakı, bir dilim peynir ve söğüş vardı.  </p>
			<p class="paragraf">  </p>
			<p class="paragraf">Yer yer sıvası dökülmüş duvarda siyah beyaz resimler asılıydı. Neresiydi burası? Ne önemi vardı. Kirişlerin köşelerinde örümcek ağları. Tavandan sarkan çıplak ampuller. Resimlerdeki adamların, kadınların ellerinde rakı bardakları. Şerefe. Havaya kaldırmışlar. Gülüyorlar. Mutlular. Gazeteden, dergilerden kesilmiş yazılar, şiirler. Saman kağıtlarının üzerinde mürekkepten harfler. …….. Garsonu? Okuyamadı. Bir şey Garsonu. Harfler iç içe geçmiş, silinmişti. Şiiri okudu.  </p>
			<p class="paragraf">  </p>
			<p class="paragraf">Demek ki ben mutsuzum  </p>
			<p class="paragraf">  </p>
			<p class="paragraf">Tuhaf bir su içmişim de sanki içim görünüyor  </p>
			<p class="paragraf">  </p>
			<p class="paragraf">Gözlerim buzdan  </p>
			<p class="paragraf">  </p>
			<p class="paragraf">İçimde yaz kırıkları.  </p>
			<p class="paragraf">  </p>
			<p class="paragraf">Garsonlardan birisi kesip asmış olmalı bu şiiri. Annen hep uyuyor Rıfat. Ne güzel. Uyandırmayın o zaman. Karşı masadan bir kadının kahkahası sigarasının dumanıyla birlikte kireç tavana yükseliyor. Bir isteğiniz var mı efendim? Otur karşıma dolma parmaklı garson arkadaş. Otur. Murat’ı da çağır. Güzel güler bizim Şaban Murat. Hepiniz gibi. Kudret de gelsin. Lise terktir ama hayatı iyi bilir. Bize bu masa yeter. Bir isteğiniz var mı efendim. Yok sağ ol. Bu kadın da durmadan gülüyor. Figen de böyle gülerdi meyhanelerde. Üçümüz birlikte giderdik. Figen’in kahkahaları masaların üzerindeki diğer kahkahalara karışıyor. Sigara dumanıyla birlikte tüm meyhaneyi dolaşmaya başlıyor. Görüyor Rıfat. Figen’in diğer erkeklere nasıl kur yaptığını görüyor. Nasıl süzüldüğünü, dolaştığını, sürtündüğünü, gelip başının üzerine konduğunu. Çoğaldığını. Kara bir bulut oldu şimdi de. Tek kişilik bir yağmur yağacak. Nemli toprak kokusuna karışıyor anason kokusu. Mısralar sisin ardında bir görülüp bir kayboluyor. Biz birbirimizi seviyoruz. Siz kim? Sen karım. Sen arkadaşım. Gerçekten seviyor musunuz? Âşık mısınız birbirinize? Eğer âşıksanız anlarım. Ama âşık değilseniz nasıl anlayayım. Kara bulut kara bir yılan oluyor, tavandan boynuna doğru uzanıyor, dolanıyor. Kulağına fısıldıyor. İkimiz birlikte söylememizin daha uygun olacağını düşündük. Hep seviyor muydunuz birbirinizi? Üniversitedeyken de mi? Biz geldikten bir sene sonra sen de geldin Vedat buraya. Sıkıldım dedin şehirden, ben de ortak olayım, birlikte çalışalım. Figen için mi gelmiştin? Hayalimiz için mi? Yoksa senin hayalin Figen miydi? Birlikte meyhaneye gittik, birlikte tatile gittik, birlikte yemekler yedik, birlikte mutlu olduk, birlikte üzüldük, birlikte yürüdük. Kara yılan yavaş yavaş boğazını sıkıyor Rıfat’ın. Siz her zaman birbirinizi sevdiniz mi? Meyhanede ben tuvalete gittiğimde neler konuşurdunuz? Sen Figen? Gecenin bir yarısı kalktığında, onun odasına mı gidiyordun? Ben şehir dışına çıkıp döndüğümde beni gördüğün için mi seviniyordun yoksa Vedat’la birlikte olabildiğin için mi? Arabanın arka koltuğunda otururken yan yana. Elleriniz birbirine değiyor muydu? Kıyıdan el sallarken. Bana mı gülüyordunuz? Keşke kıyıya hiç çıkmasaydık anne. Zaten geldiğimiz yer burası değil mi. Geri dönerdik dünyanın rahmine. Neden daha önce söylemediniz? Anlardım ben. Ben karılarını otobüste cam kenarına oturtan adamlardan değilim ki. Anlardım. Aşk derdim, birbirlerine âşık olmuşlar derdim. Anlardım. Biz de birbirimize âşıktık. Âşık olduğumuz için gelmedik mi buralara. Kara yılan sıktıkça sıkıyor boğazını Rıfat’ın. Her soluk alışında biraz daha sıkıyor. Boğacak beni bu yılan! Lanet olası! İyi misiniz efendim? İyiyim, iyi. Biraz buz verir misin? Tabii efendim. Senin de başına böyle bir şey geldi mi meyhane garsonu? Geldiyse, sen ne yaptın? Bak şu adamlara ne kadar mutlular. Hayır, resimdeki adamlar. Hepimiz bir resim olmayacak mıyız sonunda.  </p>
			<p class="paragraf">  </p>
			<p class="paragraf">Sonra bir iskemleye oturdum  </p>
			<p class="paragraf">  </p>
			<p class="paragraf">Orda yüz binlerce cinayeti ben  </p>
			<p class="paragraf">  </p>
			<p class="paragraf">Ve intiharı  </p>
			<p class="paragraf">  </p>
			<p class="paragraf">Bir mutluluk gibi dışımda duydum.  </p>
			<p class="paragraf">  </p>
			<p class="paragraf">Sen mi kesip astın bu şiiri dolma parmaklı garson? Şiir sever misin sen de? Hesabı mı istediniz efendim? Ahh dolma parmaklı garson, seni de kendilerine benzettiler değil mi? Anlamadım efendim?  </p>
			<p class="paragraf">  </p>
			<p class="paragraf">Meyhaneden dışarı çıkıp, rüzgâr tükürüklü diliyle yüzünü ve ensesini yaladığında biraz olsun kendine geldi. Birinci sınıf defterindeki çizgiler gibi biçimsiz bir yağmur yağıyordu. Neredeydi. Burası neresiydi. Bilmiyordu. Köşedeki sokak lambası, pili bitmek üzere olan bir fener gibi cılız sarı bir ışık saçıyordu. Yürümek istiyordu. Durmadan yürümek. Acısının çoğulluğundan, yakıcılığından kurtulmak isteyen her insan gibi sadece yürümek. Yürümek acıya iyi geliyordu.  </p>
			<p class="paragraf">  </p>
			<p class="paragraf">Köşelerinden şehrin bütün pisliğini taşıyan kaldırımlarda, rögar kapakları fırlamış, bodrum katları su basmış sokaklarda, gürültülü caddelerde, sessiz caddelerde, elektriği kesilmiş evlerin önünde, kimsesiz parklarda, büyük binaların arasında, dar sokakların ucunda yürüdü. Ne kadar hızlı yürürse rüzgârı o kadar sert hissediyor, her adımında rüzgârın anılarını göğsünden sıyırıp kopardığını, acılarını arkasında bıraktığını hissediyordu. İki saat sonra İstanbul’un bir köşesinde durduğunda suratı, elleri soğuktan mosmor, paltosu, pantolonu, çorapları sırılsıklam olmuştu. Ferahlamış, hafiflemiş, rakının ve acının sarhoşluğu yerini eve gitmesi gerektiğinin ayıklığına bırakmıştı. İlk gördüğü taksiyi durdurdu.  </p>
			<p class="paragraf">  </p>
			<p class="paragraf">“İyi seneler abi,” dedi taksici para üstünü uzatırken. Cevap vermedi. Dış kapı açıktı. Otomatiğe bastı. Ağır ağır merdivenlerden çıktı. Birinci kat, ikinci kat, üçüncü kat… Son basamağı çıktığında kapının eşiğinde rastgele bırakılmış yirmi otuz çift kadın ve erkek ayakkabısını gördü. Otomatik söndü. Yakmadı. Kapı hafif aralıktı. Kapının aralığından sızan sarı yoğun ışıkta toz zerrecikleri yüzüyordu. Evin içindeki insanların ağlama, öksürük, konuşma sesleri birbirine karışıp hızla kapıdan çıkıyor, apartmanın karanlık boşluğunda kayboluyordu. Kapıya doğru birkaç adım attı. Durdu. Kapının aralığından koridora uzanan sarı ışık siyah gür saçlarının ve paltosunun sol tarafına düştü.  </p>
			<p class="paragraf">  </p>
			<p class="paragraf">“Kapı açık kalmış, birisi mi çıktı dışarı?” dedi ince bir kadın sesi.  </p>
			<p class="paragraf">  </p>
			<p class="paragraf">“Ersun’lar geldi demin, açık unutmuştur çocuklar.”  </p>
			<p class="paragraf">  </p>
			<p class="paragraf">Bu ağlamaklı ses Nuran’ın mıydı? Kapının önünde denizin dibine çöken bir kurşun gibi sessizce, kımıldamadan duruyordu. Elini uzatıp kapıyı ardına kadar açmak istiyor ama açamıyordu. Sanki annesi de kapının hemen arkasındaydı. O da kendisi gibi kapının diğer tarafında durmuş, ses çıkarmadan kendisinden gelecek sözü veya hareketi bekliyordu. Annesinin hırıltılı nefesini duyabiliyordu. Sıcak nefesi kapının aralığından çıkıp göğsüne doluyor, tüm vücudunu sarıyordu. Bir kez daha omuzlarının iki yanına düşmüş ellerini kaldırıp kapıyı ardına kadar açmak istedi. Yapamadı. Gücü tükenmişti. Biliyordu, annesi kapının ardında kendisini bekliyordu. Oradaydı. Kapıyı açsa kavuşacaktı. Ama bir türlü açamıyordu.  </p>
			<p class="paragraf">  </p>
			<p class="paragraf">Annesinin soluk alışı git gide kendisinden uzaklaşmaya başladı. Bir süre sonra duyamaz oldu. Gözü ışık huzmesinde oynaşan toz zerreciklerine takıldı. İrice olanlardan birisinin peşine düştü. Onunla birlikte ışığın ve karanlığın içinde bata çıka yüzmeye başladı. Fırtınaya yakalanmış gibiydi. Midesi bulandı.  </p>
			<p class="paragraf">  </p>
			<p class="paragraf">Çat!  </p>
			<p class="paragraf">  </p>
			<p class="paragraf">Kapı kapandı. Her şey karardı. Kapı, annesi, kendisi, elleri, sesi. Bir adım geriye çekildi. Uzun bir süre olduğu yerde kıpırdamadan bekledi. Sonra koyu karanlığın içinde sağ eli ahşap tırabzanı sıkıca tuttu. Geldiği gibi ağır ağır merdivenlerden indi.  </p>
			<p class="paragraf">  </p>
			<p class="paragraf">Sokağın caddeyle birleştiği köşeye gelince durdu. Köpekler çöp tenekelerinin altlarına girip büzülmüşlerdi. Ürkek bakışlarla Rıfat’a baktılar. Cadde ıslak, apartmanlar gürültülü, gökyüzü hırçındı. Bir taksi geçti süratle önünden. Uzaklardan bir siren sesi geceyi yırtıp yanına düştü. Arkasını döndü. Sokağın sonundaki apartmanın en üst katında ışıkları yanan abisinin evine baktı. Sonra sokak boyunca evlere baktı. Sonra caddedeki evlere. Bazılarının perdeleri açıktı. Karşıdaki apartmanın üçüncü katındaki evde insanlar büyük bir masa etrafında toplanmış yemek yiyorlardı. Hepsi birlikte televizyona bakıyorlar, gülüyorlar, konuşuyorlardı. Bir başka pencerede çocuklar camdan dışarıya bakıyorlardı. Camdaki kız çocuğuyla göz göze geldi. Kendisine dil çıkarttı kız. Bunu gören diğer çocuklar da dil çıkarttılar. Kafasını çevirdi. Başka bir pencerede genç bir adam ve genç bir kadın dans ediyordu. Mutluydular. Adam kadını dudaklarından öptü. Bir pencerede yaşlı adam kucağında bebekle odada geziniyordu. Ona bir şeyler söylüyordu. Yaşlı kadın elinde biberonla yanlarına geldi. Yan binadaki evde herkes ayağa kalkmış, oynuyordu. Koca göbekli bıyıklı adam elinde rakı bardağıyla oynuyordu. Alt kattaki çocuk elinde tombala kartıyla zıpladı. Herkes çocuğu alkışladı.  </p>
			<p class="paragraf">  </p>
			<p class="paragraf">Yağmur hızlanmıştı. Cadde boyunca yürümeye başladı. Bildiği, hep gittiği, birisinin onu beklediği bir yere gider gibi kesin adımlarla yürüyordu. Yağmur olanca şiddetiyle yağmaya, gökyüzü evlerin çocuk odalarındaki ışıkların yanmasına sebep olan gürültüsüne devam ediyordu. Birkaç dakika yürümüştü ki o bildik sıkıntı göğüs kafesinin ortasında tekrar belirdi. Yavaşladı. Sağ elini sol göğsünün üzerine getirdi. Nerden geldiğini anlamadığı bir toplu haykırma kulağında yankılandı.  </p>
			<p class="paragraf">  </p>
			<p class="paragraf">“Ooooonn!”  </p>
			<p class="paragraf">  </p>
			<p class="paragraf">Göğsündeki kor parçası bir kanser hücresi gibi çoğalarak tüm vücudunda hızla yayılmaya başladı. Paltosunun ön düğmelerini açtı.  </p>
			<p class="paragraf">  </p>
			<p class="paragraf">“Dokuuuuuzz!”  </p>
			<p class="paragraf">  </p>
			<p class="paragraf">Sağ elinin tersiyle boynuna dokundu. Sıcaktı. Varlığının kırmızı bir ateş içinde küçüldüğünü hissetti.  </p>
			<p class="paragraf">  </p>
			<p class="paragraf">“Sekiiiizzz!”  </p>
			<p class="paragraf">  </p>
			<p class="paragraf">Yağmur damlaları vücuduna değer değmez buharlaşıyor, ağzından gri duman olarak çıkıyordu.  </p>
			<p class="paragraf">  </p>
			<p class="paragraf">“Yediiiii!”  </p>
			<p class="paragraf">  </p>
			<p class="paragraf">Yolun ortasında durdu. Etrafına bakındı. Birisinin gelmesini, bir ses duymayı, bir haber almayı bekliyor gibiydi.  </p>
			<p class="paragraf">  </p>
			<p class="paragraf">“Altııııı!”  </p>
			<p class="paragraf">  </p>
			<p class="paragraf">Kafasını kaldırıp gökyüzüne baktı. Başını iyice geriye yasladı.  </p>
			<p class="paragraf">  </p>
			<p class="paragraf">“Beeeşş!”  </p>
			<p class="paragraf">  </p>
			<p class="paragraf">Ağzını açabildiği kadar açtı. Gözlerini kapattı.  </p>
			<p class="paragraf">  </p>
			<p class="paragraf">“Dööörtt!”  </p>
			<p class="paragraf">  </p>
			<p class="paragraf">İlk yağmur damlası diline çarpıp, ağzının içinde onlarca parçaya ayrılarak dağıldı.  </p>
			<p class="paragraf">  </p>
			<p class="paragraf">“Üüüüçç!”  </p>
			<p class="paragraf">  </p>
			<p class="paragraf">Diğer yağmur damlaları hızla dudaklarına, damağına, dişlerine, genzine düşmeye başladı.  </p>
			<p class="paragraf">  </p>
			<p class="paragraf">“İkiiiii!”  </p>
			<p class="paragraf">  </p>
			<p class="paragraf">Soğuk bir kurşun gibi varlığına saplanan duru yağmur damlalarını hissetti.  </p>
			<p class="paragraf">  </p>
			<p class="paragraf">“Biiiiir!”  </p>
			<p class="paragraf">  </p>
			<p class="paragraf">Her bir damla aynada kayar gibi kendi yansımasıyla boğazından aşağıya doğru iniyor, damarlarından bütün vücuduna yayılıyor, içini temizliyordu.  </p>
			<p class="paragraf">  </p>
			<p class="paragraf">Sen sevgiline ne verebilirsin sanki? Kalbini mi?  </p>
			<p class="paragraf">  </p>
			<p class="paragraf">Pekala, ikincisine? Gene mi o? Üçüncü ve dördüncüye de mi o?  </p>
			<p class="paragraf">  </p>
			<p class="paragraf">Atma be adaşım, kaç tane kalbin var senin?  </p>
			<p class="paragraf">  </p>
			<p class="paragraf">Sabahattin Ali, Değirmen  </p>
		</div>
	</body>
</html>