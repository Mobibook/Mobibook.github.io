<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>gargan</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_48">Bölüm XLV</h1>

  <p class="ortayazi">Rahibin hacıları nasıl götürdüğü ve<br class="chapter" />
  Grandgousier’nin onları güzel sözlerle nasıl karşıladığı</p>

  <p class="normal1">Bu keşif serüveni bitince, Gargantua, rahip dışında bütüm adamlarıyla geri döndü ve gün doğarken Grandgousier’nin yanına vardı. Grandgousier, yatağında onların esenlikleri ve başarıları için Tanrı’ya dua ediyordu.</p>

  <p class="normal1">Hepsini sağ salim görünce birer birer sevgi ile kucakladı ve rahibi sordu. Gargantua: “Herhalde düşmanların eline geçti” diye karşılık verdi.</p>

  <p class="normal1">“Desene, düşmanların işi kiriştir,” dedi Grandgousier. Bu da yanlış değildi, çünkü atasözüne göre “Birine papazı vermek, onu aldatmaktır.”</p>

  <p class="normal1">Bunun üzerine, yorgunluklarını gidermek için, onlara çok güzel bir kahvaltı hazırlanmasını buyurdu. Her şey hazırlanınca, Gargantua çağrıldı. Ama rahibin çıkagelmemesi Gargantua’yı o kadar üzüyordu ki, ne yemek istiyordu, ne içmek.</p>

  <p class="normal1">Rahip birden çıkageldi, dış avludan bağırdı:</p>

  <p class="normal1">“Şarap, serin şarap, Gymnastes, canım dostum!”</p>

  <p class="normal1">Gymnastes çıktı baktı ki, Rahip Jean beş hacıyı ve esir aldığı Böbürlek’i getirmiş. Gargantua da dışarı çıktı ve rahibi canla başla karşıladı. Onu Grandgousier’nin yanına götürdüler. O da, bütün başına gelenleri bir bir sordu. Rahip nasıl yakalandığını, okçulardan nasıl kurtulduğunu, yolu nasıl bir mezbahaya çevirdiğini, hacıları nasıl kurtarıp, komutan Böbürlek’i nasıl esir aldığını tümüyle anlattı. Sonra, hep bir arada, güle söyleye yiyip içmeye başladılar. Bu arada Grandgousier hacılara nereli olduklarını, nereden gelip nereye gittiklerini sordu. Hepsi adına Lasdaller karşılık verdi:</p>

  <p class="normal1">“Efendimiz, ben Berry’denim; bu Paluau’dan, bu Onzay’den, bu Argy’den, bu Villebrenin’den. Nantes yakınlarındaki Saint Sebastien’den geliyoruz; oraya buraya uğrayıp dönüyorduk.”</p>

  <p class="normal1">“Peki ama,” dedi Grandgousier, “Saint Sebastien’de ne işiniz vardı?”</p>

  <p class="normal1">“Ermiş Sebastien’e vebaya karşı adak sunmaya gitmiştik.”</p>

  <p class="normal1">“Vah zavallıcıklar” dedi Grandgousier, “veba ermiş Sebastien’den mi geliyordu sizce?”</p>

  <p class="normal1">“Evet,” dedi Lasdaller; “vaizlerimiz hep öyle diyorlar.”</p>

  <p class="normal1">“Öyle mi,” dedi Grandgousier; “demek yalancı peygamberler böyle saçmalar söylüyorlar size! Bu adamlar Tanrı’nın sevgili ermişlerine çamur atıyorlar; insanlara kötülük etmekten başka işleri olmayan şeytanlara benzetiyorlar onları; nasıl ki Homeros da Hellenlerin ordusuna vebayı Appollon’un yolladığını yazar; nasıl ki birçok şairler Vejov’lardan, kötülük seven tanrılardan söz ederler. Sahte sofunun biri Sinays’te verdiği vaazlarda, Ermiş Antonius’un insanları mihmaz illetine, Ermiş Eutropius’un su toplama, ermiş Genou’nun damla, Ermiş Gildas’ın da akıl hastalıklarına uğrattığını söylüyordu. Ama, beni dinsizlikle suçlamasına aldırmayarak öyle bir ceza verdim ki ona, o gün bugündür benzeri hiçbir softa topraklarıma girmeye yeltenmedi. Şaşıyorum nasıl oluyor da sizin kralınız, ülkesinde böylesi kepazeliklerin vaaz edilmesine göz yumuyor. Bu adamlar, büyücülük müyücülükle memlekete vebayı soktukları söylenenlerden daha ağır ceza görmeli. Veba yalnız bedeni öldürür, bu sahtekârlarsa ruhları zehirler.”</p>

  <p class="normal1">Bu sözler bitince Rahip Jean patavatsızca araya girip hacılara sordu:</p>

  <p class="normal1">“Neredensiniz siz?”</p>

  <p class="normal1">“Saint Genou’dan,” dedi hacılar.</p>

  <p class="normal1">“Ya,” dedi rahip; “manastır başkanı Aslanbiçen ne âlemde? Keşişler nasıl? Nasıl gidiyor cümbüşleri? Siz ermiş ziyaretlerinde dolaşırken onlar karılarınızla mercimeği fırına veriyorlardı.”</p>

  <p class="normal1">“Hay hay!” dedi Lasdaller; “ben karımdan yana korkmam; çünkü gündüzün yüzünü gören gece evine girmek külfetine katlanmaz.”</p>

  <p class="normal1">“Bunda faka bastın işte,” dedi rahip. “Karın Proserpina’dan da çirkin olsa koynuna girecek bulunur: Çevrede keşişler var mı yok mu? Çünkü iyi bir işçi hangi araçla olursa olsun işini becerir. Dönüşünüzde karılarınızı gebe bulmazsanız frengiye tutulmaya razıyım. Neden derseniz, bir manastırın çan kulesinin gölgesi bile gebelik verir.”</p>

  <p class="normal1">Gargantua:</p>

  <p class="normal1">“Strabon’a bakarsanız,” dedi; “Nil”in suyu da öyleymiş; Plinius bunun yiyecek, içecek ve beden bolluğundan geldiği düşüncesindedir.”</p>

  <p class="normal1">Bunun üzerine Grandgousier şöyle dedi:</p>

  <p class="normal1">“Haydi güle güle gidin, zavallı insancıklar; yaradanımız yüce Tanrı doğru yolu göstersin size. Artık bu yararsız, gereksiz ermiş ziyaretleri için yollara düşmeyin kolay kolay. Çoluğunuza çocuğunuza bakın, yetenekli olduğunuz işte çalışın ve has havari Ermiş Paulus’un öğütlediği gibi verimlice yaşayın. Bunları yaptınız mı Tanrı da, melekler de, ermişler de sizinle olur, ne vebaya tutulur, ne de başka belalara uğrarsınız.”</p>

  <p class="normal1">Gargantua hacıları yedirip içirmeye götürdü; ama onlar durmadan içlerini çekip Gargantua’ya:</p>

  <p class="normal1">“Ah,” diyorlardı; “ne mutlu bu memlekete ki böyle bir insan var başında! Söylediği sözler kentimizde duyduğumuz bütün vaazlardan daha çok uyardı, aydınlattı bizi.”</p>

  <p class="normal1">“İşte,” dedi Gargantua; “Platon’un dediği budur Devlet’in beşinci kitabında: Devletler, ancak krallar filozof, ya da filozoflar kral olunca mutlu olabilirler.”</p>

  <p class="normal1">Sonra, heybelerine yiyecek, şişelerine şarap doldurtarak rahatça yollarına gitsinler diye her birine bir at ve biraz para verdi.</p>
</body>
</html>
