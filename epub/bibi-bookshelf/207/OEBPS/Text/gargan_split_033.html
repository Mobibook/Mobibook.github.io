<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>gargan</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_30">Bölüm XXVII</h1>

  <p class="ortayazi">Bir keşiş Seuillé Manastırı’nın bağlarını<br class="chapter" />
  düşman saldırısından nasıl kurtardı?</p>

  <p class="normal1">Ağırlığına hafifliğine bakmadan alıp götürebildikleri her şeyi alıp götürdüler. Evlerin çoğunda veba olduğu halde, her yere giriyor, buldukları her şeyi alıyorlardı; hiçbiri vebaya tutulmadı, bu da şaşılacak şeydi, çünkü hastaları yoklamaya, yaralarını sarmaya, ilaç vermeye, son dualarını okumaya gelen papaz, vaiz, hekim, cerrah ve merhemcilerin hepsi salgına yakalanıp ölmüştü, oysa bu soyguncu, kana susamış iblislere hiçbir şey olmadı. Nasıl oluyor bu, baylar? Düşünün bunun üstüne, rica ederim.</p>

  <p class="normal1">Kenti böylece yağmaladıktan sonra korkunç bir velvele ile manastıra saldırdılar, ama kapıları sağlam sürgülerle kapanmış buldular, bunun üzerine ordunun çoğunluğu manastırı bırakıp Vede Geçidi’ne yöneldi, yedi piyade bölüğü ve iki yüz mızraklı orada kaldılar, bağları yerle bir etmek için manastırı kuşatan duvarları yıktılar. Zavallı keşişler hangi evliyadan medet umacaklarını bilemiyorlardı. Belki işe yarar diye tüm manastır erkânını toplantıya çağıran ad capitulum capitulantes çanlarını çaldılar. Toplantıda verdikleri karara göre, ağır adımlarla güzel bir geçit töreni yapacaklar, Latince dualar, bir yandan savaşa, bir yandan barışa çağıran ilahiler okuyacaklardı.</p>

  <p class="normal1">O tarihte Papaz Jean des Entommeures adlı bir keşiş vardı: Genç, yakışıklı, çevik, uyanık, güler yüzlü, becerikli, gözü pek, atılgan, akıllı, ince uzun, yaman ağızlı, burnu heybetli, duaları bir çırpıda okuyan, törenleri şıpınişi uygulayan kısacası tam bir papazdı, dünya papazlandı papazlanalı böyle bir papaz görülmemişti; ayrıca dişinden tırnağına okur yazar ve kitap ehli bir keşişti bu.</p>

  <p class="normal1">İşte bu keşiş düşmanların bağda kopardıkları kıyameti duyarak ve yaptıklarını görmek için dışarı çıktı ve bir yıl içecekleri şarabın güme gitmekte olduğunu görerek kiliseye döndü, baktı ki orada bütün öteki papazlar şaşkınlıktan cin çarpmışa dönmüş, kekeleye kekeleye ilahiler okuyorlar: İni nim, pe, ne, ne, ne, ne, ne, tum, ne, num, num, ini, i, mi, i, mi, co, o, ne, no, o, o, ne, no, ne, no, no, no, rum, ne, num, num: ko, ko, ko, ko, ko, korkma, dü, dü, dü, dü, dü, düşmanın sa, sa, sa, sa, sa, sa, sa, sal, dı, dı, dı, rı, sından!</p>

  <p class="normal1">“Tam buldunuz söylenecek ilahiyi” dedi Papaz Jean.</p>

  <p class="normal1">“Tanrı adına ne diye</p>

  <p class="normal1">Bağlar bozuldu yansın sepetler</p>

  <p class="normal1">ilahisini söylemiyorsunuz? Şeytan canımı alsın bu adamlar bağımızın altını üstüne getirmiyorlarsa, dört yıl zırnık alamayız bu bağdan. Vay canına, vay canına be! Ne içeriz sonra biz zavallıcıklar? Aman Yarabbi, da mihi potum, içkimi eksik etme!”</p>

  <p class="normal1">Manastır başkanı bağırdı o zaman:</p>

  <p class="normal1">“Bu ayyaşın ne işi var burada? Atın şunu zindana! Tanrının törenini bozmak ha!”</p>

  <p class="normal1">Keşiş de şöyle karşılık verdi:</p>

  <p class="normal1">“Ya şarabın töreni ne oluyor? Onun da bozulmaması için gerekeni yapalım, çünkü siz de, sayın başkan, şarabın en iyisini seversiniz, her erdemli insan da sever, hiçbir soylu insan şarabın iyisini sevmezlik etmez: Keşişlerin atasözüdür bu. Söylediğimiz bu ilahiler hiç de yerinde değil, vallahi.</p>

  <p class="normal1">“Neden hasat ve bağbozumu zamanları dualarımız kısadır da, kışın başında, ortasındaysa uzundur. Hatırlarım, dinimize bağlılığı su götürmeyen merhum Rahip Macé Pelosse de demişti ki bana, bunun nedeni o mevsimde üzümlerimizi güzel güzel ezmeye ve şarabımızı yapmaya vakit kalmasını sağlamaktır, kışın bol bol içelim diye.</p>

  <p class="normal1">“Beni dinleyin, baylar, siz ki şarabı seversiniz! Tanrı aşkına, katılın bana. Ermiş Antonius’a yemin ederim ki, bağı kurtarmaya gelmeyenler şarabın damlasını içemeyecekler! Fesuphanallah! Kilise malına el sürmek ha! Hayır, hayır, olmaz, olmaz böyle şey! İngilizlerin Ermiş Thomas’ı kilise malları uğruna ölmedi mi? Ben de ölürsem, ermiş olmaz mıyım ben de? Ama ben ölecek değilim, ben ötekileri öldüreceğim.”</p>

  <p class="normal1">Bunu der demez, sırmalı kaftanını çıkardı ve gitti haçlı tören asasını aldı eline; üvez ağacı kütüğünden yapılmış olan bu asa bir kargı gibi uzun ve kalındı; üstünde yarı silinmiş yer yer zambak resimleri vardı. Cüppesinin eteklerini omuzuna atıp güreşçi kılığıyla çıktı dışarı ve haçlı asasıyla birdenbire saldırdı düşmanların üstüne; düşmanlar o sırada darmadağınık bir halde, düzensiz, davulsuz dümbeleksiz bağı talan etmekteydiler; sancaktarlar, bayraktarlar sancaklarını, bayraklarını duvar diplerine atmışlar, davulcular davullarının bir yanını patlatıp içlerine üzüm doldurmuşlardı. Borazanların içi bile salkımlarla doluydu, kısacası herkes zıvanadan çıkmıştı. Bu durumda rahibin saldırısı öyle şaşırtıcı, öyle amansız oldu ki, sağa sola rastgele vuruyor, sopayı yiyenler seriliyordu yere domuzlar gibi.</p>

  <p class="normal1">Kiminin beynini patlatıyor, kolunu bacağını kırıyor, kiminin boyun kemiklerini birbirinden ayırıyor, belini iki büklüm, burnunu dümdüz ediyor, kiminin gözünü patlatıp kiminin çenesini darmadağın ediyor, kimine dişlerini yutturuyor, kürek kemiklerini çökertiyor, baldırlarını morartıyor, kiminin kalçasını, kiminin bileğini dirseğini yerinden oynatıyordu.</p>

  <p class="normal1">Asmaların sık yerlerine saklanmak isteyen oldu mu, sırtına sopayı indiriyor, kırıyordu belini köpek gibi.</p>

  <p class="normal1">Kaçıp kurtulmaya yeltenen oldu mu, ense köküne bir vuruşta kafasını patlatıyordu.</p>

  <p class="normal1">Ağaca çıkıp canını kurtarmak isteyenlerin kıçlarına sopayı sokuyordu.</p>

  <p class="normal1">Aralarında bir eski tanıdık çıkıp da: “Hey, Rahip Jean, dostum, kardeşim, teslim oluyorum” diye bağırdı mı, “elbette teslim olacaksın” diyordu “ama canını da cehenneme teslim et bakalım.”</p>

  <p class="normal1">Ve ona da veryansın ediyordu sopayı. Ona karşı durmayı göze alan oldu mu, kollarının gücünü asıl onun üstünde deniyor, göğsünü orta yerinden delip yüreğini söküyordu. Kiminin böğrünü delip midesini allak bullak edip bir anda öldürüyordu. Kiminin göbeğine öyle bir hırsla vuruyordu ki, bağırsaklarını dışarı çıkarıyordu. Kiminin hayalarından sokup kıçından çıkarıyordu sopasını. Görülmüş görülecek en kanlı olaydı bu, inanın bana. Kimi Ermiş Sakal’a yalvarıyordu, kimi Ermiş Yorgi’ye, kimi Ermiş Azize’ye, kimi Cunault, Laurette, Bonnes Nouvelles, Lenou, Riviere Meryem’ine, kimi Ermiş Jacques’a, kimi Chambéry’deki kutsal kefene sığınıyordu, ki o kefen üç ay sonra öyle bir yandı ki, tek kılı bile kalmadı; kimi Cadouin’deki kutsal emanetlere, kimi Ermiş Juhanna’ya, kimi Ermiş Eutropius’a, kimi Ermiş Mesmus’a, kimi Ermiş Martin’e, kimi Sinai’nin Ermiş Clouaud’suna, kimi Javrezay’deki kutsal kalıntılara ve daha binlerce ufak tefek evliyacıklara sesleniyordu.</p>

  <p class="normal1">Kimi konuşmadan ölüyor, kimi ölmeden konuşuyordu. Kimi konuşurken ölüyor, kimi ölürken konuşuyor. Kimi alabildiğine bağırıyor: “Papaz yok mu? Can teslim edeceğiz. Acıyın bize.”</p>

  <p class="normal1">Yaralıların bu bağrışmaları öyle büyüdü ki, manastırın başrahibi ve bütün keşişler dışarı çıktılar, bağın ötesinde berisinde can çekişen yaralıları gördüler ve birkaçının son dualarını okuyabildiler. Ama kimi rahipler son duaları okuyadursunlar, kimi küçük keşişler Rahip Jean’ın yanına koşuyor ve ona nasıl yardım edebileceklerini soruyorlardı. Rahip Jean onlara yerde yatanları birer birer boğazlamalarını söyledi. Bunun üzerine onlar da cüppelerini asmaların üstüne atıp Rahip Jean’ın yaraladığı adamları gırtlaklayıp öldürmeye başladılar. Biliyor musunuz ne kullanıyorlardı öldürmek için? Bizim memlekette küçük çocukların yeşil cevizleri soymak için kullandıkları kıvrık bıçakları.</p>

  <p class="normal1">Sonra Rahip Jean haçlı sopasını sallaya savura düşmanların duvarda açtıkları gediğe gitti. Bu arada küçük keşişler sancakları bayrakları don yapmak üzere odalarına götürdüler. Günah çıkartıp da ölmemiş olanlar gedikten dışarıya çıkmak isteyince Rahip Jean sopayı kafalarına indirip şöyle diyordu:</p>

  <p class="normal1">“Pişman olup günah çıkaranlar Tanrıca bağışlanmıştır, onun için cennete gitsinler, dosdoğru orak gibi, en dolambaçlı kestirmeden doğru cennete.”</p>

  <p class="normal1">Böylece Rahip Jean’ın yiğitliği sayesinde manastır duvarlarından içeri girenlerin hepsi tepelendi, sayıları on üç bin altı yüz yirmi ikiyi bulmuştu, kadınları ve küçük çocukları saymıyoruz, âdet değildir.</p>

  <p class="normal1">Keşiş Maugis bile İspanya Araplarına karşı demir topuzuyla savaşırken –ki bu savaşlar Dört Haymon Kardeşlerin destanlarında yazılıdır– Rahip Jean’ın haçlı sopasıyla gösterdiği yiğitliği göstermemiştir.</p>
</body>
</html>
