<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>gargan</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_42">Bölüm XXXIX</h1>

  <p class="ortayazi">Rahip Jean’ın Gargantua tarafından<br class="chapter" />
  nasıl ağırlandığı ve yemekte söylediği güzel sözler</p>

  <p class="normal1">Gargantua sofraya oturup da, ilk lokmaları atıştırınca, Grandgousier, Picrochole ile aralarındaki savaşın kaynağını ve nedenini anlatmaya başladı. Rahip Jean’ın manastır bağlarını savunmadaki başarısını anlatırken, onu Camillus’un, Scipio’nun, Pompeius’un, Caesar’ın ve Themistokles’in kahramanlıkları üstüne çıkarak övdü. Bunun üzerine Gargantua, yapılacak şeyleri onunla görüşmek üzere rahip Jean’ın hemen çağrılmasını istedi. Kâhyası onu aramaya gitti ve onu Grandgousier’nin katırına bindirip, elinde haçlı sopası ile, sevine sevine aldı getirdi.</p>

  <p class="normal1">Rahip Jean gelince, bir hayli okşandı, kucaklandı ve kutlandı:</p>

  <p class="normal1">“Vay Rahip Jean, vay dostum, vay kardeşim, şeytana taş çıkaran Rahip Jean, gel kucaklaşalım, dostum!”</p>

  <p class="normal1">“Benimle de kucaklaş!”</p>

  <p class="normal1">“Gel, ödlek, gel kucaklayayım da kemiklerini kırayım…”</p>

  <p class="normal1">Ve Rahip Jean güldükçe gülüyordu. Kimseler o kadar hoş, o kadar tatlı olmamıştır hiçbir zaman.</p>

  <p class="normal1">“Hele, hele” dedi Gargantua, “bir iskemle getirin yanıbaşıma, şuracığa.”</p>

  <p class="normal1">“Peki geleyim,” dedi Rahip Jean, “madem öyle istiyorsunuz. Saki, su ver bana! Doldur, evladım, doldur, karaciğerim serinlesin. Ver şundan bir gargaralık.”</p>

  <p class="normal1">“Deposita cappa!” dedi Gymnastes, (çıkaralım şu cüppeyi!)</p>

  <p class="normal1">“Yahu, bırakın Tanrı aşkına” dedi rahip, “kurallar kitabımızın bir bölümüne aykırı düşer bu, sayın bayım.”</p>

  <p class="normal1">“Bırak” dedi Gymnastes, “bırak o bok bölümünü. Bu cüppe omuzlarını çökertir insanın, at aşağı, gitsin!”</p>

  <p class="normal1">“Dostum” dedi rahip, “bırak kalsın, çünkü Tanrı bilir ya, daha rahat içiyorum onunla. Bütün bedenimi şeneltiyor bu cüppe. Çıkarırsam, sayın uşaklarınız kesip dizbağı yaparlar kendilerine. Coulaines’de başıma gelmişti bir kez, üstelik cüppem olmadı mı hiç iştahım da olmaz. Ama bu kılıkta sofraya oturdum mu, içerim Allah için! Hem senin, hem atının şerefine içerim, hem de nasıl! Tanrı dostları kazadan beladan korusun! Ben yemeğimi yemiştim, ama, yine de yemekte kusur etmem. Çünkü, midem yamandır benim, manastır küpü gibi derin ve ağzı açıktır her zaman bir avukat çantası gibi. Yeşil sazan dışında bütün balıkların sırtını yemeli, kekliğin kanadını, ya da bir rahibenin budunu. Çünkü kalkmışken ölmek tuhaf olmaz mı? Bizim başrahip besili horozların beyaz etini çok sever.”</p>

  <p class="normal1">“Bu bakımdan tilkilere benzemiyor öyleyse” dedi Gymnastes, “çünkü tilkiler yakaladıkları horozların, tavukların, piliçlerin beyazını hiç yemezler.”</p>

  <p class="normal1">“Neden?” dedi Rahip Jean.</p>

  <p class="normal1">“Çünkü” dedi Gymnastes, “aşçıları yoktur ki pişirsinler onları. İyice pişmeyince de, beyaz değil, kırmızı olur bu yaratıklar. Etlerin kırmızılığı yeterince pişmediklerine alamettir, yalnız ıstakozlar ve kerevitler pişince kardinal kızılına dönerler.”</p>

  <p class="normal1">“Vay canına be” dedi Rahip Jean “desene bizim manastırın hekiminin başı iyi pişmemiş, çünkü gözleri kan çanağı gibidir hep. Şu tavşan budu damla hastalarına iyi gelir. Şu kepçeyi gördüm de aklıma geldi: Bir genç kızın baldırları neden hep serin olur?”</p>

  <p class="normal1">“Bu sorun” dedi Gargantua, “ne Aristoteles’te var, ne Aphrodisiaslı İskender’de, ne de Plutarkhos’ta.”</p>

  <p class="normal1">“Bir yerin doğal serinliğine üç neden gösterilebilir” dedi Rahip Jean, “birincisi o yerden boylu boyunca su akması; ikincisi o yerin gölgelik, karanlık, gecemsi olması, güneş yüzü görmemesi, üçüncüsü, o yerin çukurundan don ve uçkur yellerinin durmadan esmesi. Hadi yallah! Saki, ıslat bizi. Lık, lık, lık… Sen ne kadar cömertsin, bize bu güzelim içkiyi veren Tanrım! Yemin sana Tanrım, İsa zamanında yaşamış olsaydım onu zeytin bahçesinde Yahudilere zor yakalattırırdım. Şeytan canımı alsın, o havari bayların bacaklarını keserdim, onlar ki, İsa ile akşam yemeğini güzelce yedikten sonra, o canım efendilerini, başı derde girince korkakça bırakıp kaçtılar. Bıçağı çıkarma zamanı gelince, sıvışıp kaçan bir insan zehirden beterdir benim gözümde. Ah, ne olurdu seksen ya da kırk yıl Fransa kralı olsaydım! Vallahi Pavia Savaşı’ndan kaçanları, kuyrukları, kulakları, çükleri kesilmiş itlere benzetirdim. Vebaya tutulasıcalar! Ne diye orada ölmek varken güzelim prenslerini yardım beklediği bir sırada bırakıp giderler? Alçakça kaçarak yaşamaktansa, mertçe savaşarak ölmek, daha güzel, daha şerefli değil midir?.. Bu yıl pek kaz palazı yediğimiz olmadı. Hey, ahbap! Ver bakalım şu domuzdan. Hay kör şeytan! Şaraplar kurudu bitti. Oysa: Germinavit radix Jesse (Jesse ağacının kökü büyüdü). Canım çıksın, ölüyorum susuzluktan… Bu şarap pek kötü değil. Siz ne şarabı içerdiniz Paris’te? Yalan söylüyorsam, şeytan canımı alsın, benim Paris’teki evimin kapıları altı aydan fazla bir süre her gelene açıktı… Hault-Barrois’lı Rahip Claude’u tanır mısınız? Aman ne iyi bir ahbaptır o. Ama bilmem hangi şeytana uydu? Bilmem ne zamandan beri okumaktan başka bir şey yaptığı yok. Ben kendi hesabıma hiç okumam. Bizim manastırda hiç okumayız biz, kabakulak olmaktan korkarız. Toprağı bol olsun, bizim başrahip, bir papazın bilgin olması korkunç bir şeydir, derdi. Aman Tanrım, aman dostlarım, magis magnos ciericos non sunt magis magnos sapientes (en büyük papazlar en bilgili olanlar değillerdir)… Bu yılki kadar bol tavşan hiçbir zaman görülmemiştir. Bir türlü ne bir şahin elde edebildim, ne de bir atmaca. Belloniere Beyi bana bir doğan yollayacaktı, ama aldığım bir mektubundan öğrendim ki, zavallı kuş tıknefes olmuş. Bu yıl keklikler kulaklarımızı yiyecek neredeyse… Ökse kurup beklemekten hoşlanmam, nezle oluyorum öylesi avda. Koşmazsam, didinmezsem rahat edemem. Ama çitler, çalılar üstünden atlarken, cüppemin tüyleri dökülmüyor değil. Güzel bir tazı edindim, inan olsun, hiç tavşan kaçırdığı olmuyor. Bir uşak Maulevrier Beyi’ne götürüyordu onu, aldım elinden. Fena mı ettim?”</p>

  <p class="normal1">“Yok canım, Rahip Jean” dedi Gymnastes, “yok canım, ne diye fena etmiş olasınız, iyi etmişsiniz. Bütün şeytanlar da hak verir size.”</p>

  <p class="normal1">“Öyleyse içelim o şeytanların şerefine. Var olsunlar! O topal herif ne yapardı sanki onunla! Bir çift besili öküz verseler ona, daha hoşuna gider.”</p>

  <p class="normal1">“Aman, Rahip Jean, Tanrı’nın gücüne gitmez mi bu söylediklerin?” dedi Ponokrates.</p>

  <p class="normal1">Rahip Jean:</p>

  <p class="normal1">“Bu sözleri,” dedi “sadece konuşmamı süslemek için söylüyorum. Cicero retorikasının renkleridir bunlar.”</p>
</body>
</html>
