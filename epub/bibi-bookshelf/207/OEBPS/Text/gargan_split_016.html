<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>gargan</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_13">Bölüm IX</h1>

  <p class="ortayazi">Gargantua’nın renkleri ve kıyafeti</p>

  <p class="normal1">Gargantua’nın renkleri yukarda okumuş olabileceğiniz gibi beyazla maviydi; bunlarla babası göksel bir sevinç duyduğunu anlatmak istiyordu; çünkü ona göre beyaz sevinç, keyif, haz ve cümbüş, mavi ise göksel şeyler anlamındaydı.</p>

  <p class="normal1">Biliyorum bunları okurken eski ayyaş kulunuzla alay edeceksiniz ve renklere verdiği bu yorumu pek uydurma ve yersiz bulacaksınız, diyeceksiniz ki beyaz inanç demektir, mavi ise direnç. Ama kabarıp kızmadan, coşup taşmadan (çünkü havalar tehlikeli) şu sorularıma karşılık verin lütfen, başka türlü bir zorlamada bulunacak değilim, ne sizlere karşı, ne de kim olursa olsun başkalarına: Yalnız şişeden gelme bir söz edeceğim size.</p>

  <p class="normal1">Kimdir sizi coşturan? Kimdir sizi dürtükleyen? Kimdir size beyazın inanç, mavinin direnç olduğunu söyleyen? Bir kitap diyeceksiniz, gezgincilerin, madrabazların sattığı Renklerin Destanı adlı küflü bir kitap. Kim yazdı bu kitabı? Her kim ise akıllılık edip adını koymamış, ama bunun dışında hangi yanına hayran olmalı, bilmiyorum, kendini beğenmişliğine mi, yoksa aptallığına mı? Kendini beğenmişliği şurada ki, sebepsiz, nedensiz medensiz kendi kafasından renklerin ne anlama geleceklerini kestirip atmaya kalkmış; böyle davranan zorbalardır, kendi görüşlerini aklın ta kendisi sayarlar, bilgeler ve bilginlerse öyle davranmazlar, okuyucuları haklı nedenler göstererek inandırırlar.</p>

  <p class="normal1">Aptallığı da şurada ki geçerli hiçbir kanıt tanıt göstermeden elalemin yolunu seçmede onun sersemce önerilerine uyacağını sanmış.</p>

  <p class="normal1">Gerçek şu ki, (“Amel olanın, kıçından bok eksik olmaz” atasözüne uygun olarak) bu yazar eski zamanın kodamanları arasında birkaç avanak kalıntısı bulmuş, bu avanaklar onun yazdıklarına inanarak yollarını, düsturlarını bu yazılara uydurmuşlar, katırlarını onlara göre donatmışlar, uşaklarını onlara göre giydirmişler, pantolonlarını onlara göre biçtirmişler, eldivenlerini onlara göre nakışlandırmışlar, yataklarını onlara göre saçaklamışlar, armalarını onlara göre donatmışlar, destanlar düzmüşler ve daha kötüsü, namuslu kadınlar arasında gizli kapaklı alçakça oyunlar oynamışlar.</p>

  <p class="normal1">Böylesi karanlıklar içerisinde ne şanlı şerefli saraylılar, ne unvan kaçakçıları olmuş; bunlar armalarına “umut” anlamına bir “hamut” koymuşlar, “dert” yerine “kement”, “elma”, “hayat” yerine “kır at”, “iflas” yerine “makas”, “keramet” yerine “keremit”, “okumuş” yerine “kamış”; bunlar öylesine saçma, tatsız, kaba saba ses benzetmeleridir ki, bunları Fransa’da edebiyatın yeni bir düzene girmesinden sonra kullanan herkesin boynuna bir tilki kuyruğu asmak, kafasına da bir tezek oturtmak gerekir.</p>

  <p class="normal1">Eski zamanda Mısır bilgeleri pek başka bir yoldan gidiyorlardı, onlar hiyeroglif dedikleri harflerle yazıyorlar ve bunların simgelediği nesnelerin değerini, özelliğini ve niteliğini bilmeyen bilmiyor, bir bilen de varsa biliyordu; bunlar üstüne Orus Apollon Yunanca iki kitap yazmıştı ve Polyphilos Aşk Rüyası adlı kitabında bu konuyu daha da fazla işlemiştir. Fransa’da bunun örneğini Bay Amiral’in armasında görürsünüz, bu armayı ilkin Octavianus Augustus taşımıştır.</p>

  <p class="normal1">Ama ben artık bu girdaplarda ve nahoş akıntılarda daha fazla kürek çekmeyeceğim: Çıktığım limana dönüyorum demir atmaya. Umarım günün birinde bunlar üzerinde daha fazla durur, hem filozofsal kanıtlarla, hem de bütün eski dünyanın tanıyıp onayladığı yetkili kişilere dayanarak, doğada nite ve nice renkler olduğunu ve bunların her biriyle neyin anlatılabileceğini göstereceğim – eğer Tanrı külahımın kalıbını bağışlarsa, ki büyükannem şarap küpü derdi ona.</p>
</body>
</html>
