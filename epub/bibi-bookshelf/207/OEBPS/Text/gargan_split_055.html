<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>gargan</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_52">Bölüm XLIX</h1>

  <p class="ortayazi">Picrochole’un kaçarken ne belalara uğradığı ve<br class="chapter" />
  Gargantua’nın savaştan sonra ne yaptığı</p>

  <p class="normal1">Picrochole, böylece umutsuzluğa düşüp Bouchart Adası’na doğru kaçtı. Riviere yolunda atı tökezleyip yuvarlandı. Picrochole’un o kadar gücüne gitti ki bu, safrası kabarıp, kılıcıyla atı öldürdü. At isteyebileceği hiç kimseyi bulamayınca, yakındaki bir değirmenden bir eşek almak istedi, ama değirmenciler onu kıyasıya dövdüler, üstünde başında ne varsa aldılar ve örtünmesi için yırtık pırtık bir çul verdiler ona. Zavallı safra kurbanı böylece yürüdü gitti.</p>

  <p class="normal1">Bir zaman sonra, Port Huaux Köyü’nde ırmağı geçerken bir yaşlı büyücü kadına rastladı, ona başından geçenleri anlatınca, büyücü kadın ona: “Anka kuşları çıkagelince, sana krallığın geri verilecek” dedi. O gün bugündür Picrochole’un ne olduğu bilinmiyor. Ama bana dediklerine göre, şimdi Lyon’da yoksul bir bileyciymiş, yine eskisi gibi öfkeliymiş, gelen geçen yabancılara anka kuşlarından haber soruyor ve herhalde kocakarının kehaneti gereği, günün birinde krallığına yeniden kavuşacağını umuyormuş.</p>

  <p class="normal1">Geri dönünce, Gargantua, önce askerlerini saydırdı, savaşta ölenlerin pek fazla olmadığını gördü; bunlar komutan Gözüpek’in taburundan yaya askerlerdi. Bir de, Ponokrates yeleğinden giren kurşunla yaralanmıştı. Sayımdan sonra Gargantua herkesi kendi bölüğünde yedirip içirdi, veznedarlara bu ziyafetin masraflarını ödemelerini ve kendisinin olan şehre hiçbir zarar verilmemesini buyurdu. Yemekten sonra, askerlerin kale önündeki meydanda toplanmalarını ve hepsine altı aylık ücretlerinin verilmesini istedi. Bu isteği yerine getirildi. Sonra aynı meydanda Picrochole’un askerlerinden kalanları topladı ve bütün prenslerin, komutanların önünde, onlara şu sözleri söyledi:</p>
</body>
</html>
