<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>gargan</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_39">Bölüm XXXVI</h1>

  <p class="ortayazi">Gargantua’nın Vede Geçidi’nin<br class="chapter" />
  şatosunu nasıl yıktığı ve ırmağı geçtiği</p>

  <p class="normal1">Gymnastes döner dönmez, düşmanları ne halde bulduğunu ve tek başına bütün bir düşman sürüsüne nasıl bir oyun oynadığını anlattı, hepsinin serseri, talancılar, askerlik düzeni nedir bilmeyen eşkıyalar olduğunu, hemen sağlam yürekle yola çıkmak gerektiğini, çünkü onları hayvan sürüleri gibi tepelemenin çok kolay olacağını söyledi.</p>

  <p class="normal1">Bunun üzerine Gargantua koca kısrağına bindi, daha önce saydığımız yoldaşlarıyla yola çıktı; yolu üstünde başı göklerde koca bir ağaca rastlayınca (ki bu ağaç Ermiş Martin’in oraya diktiği bir değnekten üremişti), “İşte bu bana lazım” dedi, “bu ağaç benim sopam ve mızrağım olacak.”</p>

  <p class="normal1">Ağacı yerden söküverdi, dallarını kopardı ve gönlünce yontup düzeltti. Bu arada kısrağı işeyip karnını boşalttı, ama öyle bol işedi ki, yedi fersahlık yeri tufana boğdu; bütün çiş Vede Geçidi’ne yöneldi ve ırmağı öylesine doldurdu, taşırdı ki, bütün bir düşman sürüsü dehşetler içinde boğuldu, geriye yalnız sol yamaçlara doğru yol almış olanlar kaldı.</p>

  <p class="normal1">Vede Ormanı kıyısına varınca, Eudemon gelip kendisine şatoda düşman kalıntıları olabileceğini söyledi. Bunu anlamak için Gargantua var gücüyle bağırdı:</p>

  <p class="normal1">“Orada mısınız, değil misiniz? Oradaysanız yok olun, yoksanız diyeceğim yok!”</p>

  <p class="normal1">Ama şatonun mazgallarından hödük bir topçu bir gülle attı ona ve gülle var hızıyla Gargantua’yı şakağından vurdu; gel gör ki bir erik de atmış olsalar o kadar canı yanardı ancak.</p>

  <p class="normal1">“Bu da nesi?” dedi Gargantua. “Üzüm taneleri mi atıyorsunuz bize? Bağları bozmak pahalıya mal olacak size!” Gülleyi gerçekten bir üzüm tanesi sanmıştı.</p>

  <p class="normal1">Şatoda keyiflerine dalmış olanlar gürültüyü duyup surlara, kulelere koşuştular ve hep başına nişan alarak Gargantua’ya irili ufaklı toprak tüfeklerde dokuz bin yirmi birden fazla mermi attılar, öyle sık ateş ediyorlardı ki, Gargantua:</p>

  <p class="normal1">“Ponokrates, dostum, diye bağırdı, bu sinekler kör edecek beni, şu söğütlerden bir dal kopar da kovayım şunları!” Kurşunlar, taş gülleleri at sinekleri gibi geliyordu ona. Ponokrates bunların sinek olmayıp şatodan atılan mermiler olduğunu söyledi. O zaman Gargantua koca ağacını şatoya vurdukça vurup kulelerini yıktı, yerle bir etti hepsini. İçerdekilerin hepsi de böylece ezilip paramparça oldular. Oradan kalkıp değirmenin köprüsüne vardılar ve bütün geçidi cesetlerle dolu buldular, öylesine ki, değirmenin suyu akmaz olmuştu; bu ölüler kısrağın çişsel tufanında boğulmuş olanlardı. Cesetlerin kapadığı geçitten nasıl geçebileceklerini düşündüler. Ama Gymnastes dedi ki:</p>

  <p class="normal1">“Şeytanlar geçmişse buradan, ben de pekâlâ geçerim.”</p>

  <p class="normal1">“Şeytanlar geçti ama, onlar cehennemlik canları alıp götürmek için geçti,” dedi Eudemon.</p>

  <p class="normal1">“İyi ya,” dedi Ponokrates, “o zaman Gymnastes de geçecek demektir.”</p>

  <p class="normal1">“Doğru, doğru,” dedi Gymnastes, “geçerim ya da ortalarında kalırım.”</p>

  <p class="normal1">Ve atını mahmuzlayıp bir solukta geçti öteye, atı cesetlerden ürkmedi bile, çünkü Gymnastes onu (Aelianus’un öğretisine uygun olarak) dirilerden de ölülerden de korkmamaya alıştırmıştı – ve bunu Diomedes’in Trakyalıları öldürerek ya da Odysseus gibi düşmanlarının cesetlerini atlarına ezdirerek değil, ki öyle anlatır Homeros, samanlığına bir yapma adam koyarak ve yemini verirken atı onun üstünden geçirerek başarmıştı.</p>

  <p class="normal1">Ötekiler sürçmeden gittiler ardından, yalnız Eudemon gidemedi, çünkü atının sağ ön ayağı, boğulup sırt üstü yatmış iri yarı bir herifin karnına batmış bir türlü çıkmıyordu. Eudemon kalakalmıştı orada, ama Gargantua sopasının ucuyla cesedin işkembelerini suyun dibine indirince, at ayağını çıkardı ve (at baytarlığında görülmedik bir şey olarak) bu atın ayağındaki bir ur şişko herifin barsaklarına dokunmakla iyileşivermişti.</p>
</body>
</html>
