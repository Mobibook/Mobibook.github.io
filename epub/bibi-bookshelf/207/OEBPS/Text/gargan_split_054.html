<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>gargan</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_51">Bölüm XLVIII</h1>

  <p class="ortayazi">Gargantua’nın nasıl<br class="chapter" />
  La Roche Clermaud’daki Picrochole’a saldırıp<br class="chapter" />
  ordusunu bozguna uğrattığı</p>

  <p class="normal1">Gargantua ordunun başkomutanı oldu. Babası kalesinde kaldı. Onları güzel sözlerle yüreklendirmiş, yiğitlik göstereceklere büyük armağanlar vereceğini söylemişti. Ordu Vede Geçidi’ne geldi ve orada yapıverdikleri sallar, iğreti köprülerle hemen karşıya geçildi. Yüksek ve savunulması kolay bir yerde olan şehrin durumu gözden geçirilince, Gargantua ne yapılacağını düşünmek üzere geceyi beklemeyi uygun buldu; ama Gymnastes şöyle dedi:</p>

  <p class="normal1">“Efendimiz, Fransızların öyle yaradılışları ve huyları vardır ki, yalnız ilk atılımda yararlık gösterirler; şeytanlardan beterdirler o zaman; ama işe ara verildi mi kadınlardan beter olurlar. Bence askerleriniz biraz soluk alıp biraz da karınlarını doyurur doyurmaz hemen saldırıya geçmelisiniz.”</p>

  <p class="normal1">Bu düşünce doğru bulundu. O zaman Gargantua bütün ordusunu düzlüğe çıkarıp yedek güçlerini yokuştan yana dizdi. Rahip Jean altı bölük piyade ve iki yüz atlı alıp batak çayırları hızla geçti; Puy’nin yukarısındaki Loudun anayoluna kadar ilerledi.</p>

  <p class="normal1">Bu arada saldırı gelişiyordu. Picrochole’un komutanları düşmanı dışarıda karşılamanın mı, yoksa yerlerinde kalıp şehri savunmanın mı daha iyi olacağını kestiremiyorlardı. Ama Picrochole birkaç bölük koruyucusuyla fırladı çıktı dışarıya hışımla ve yamaçlara doğru dolu gibi yağan güllelerle karşılanıp kutlandı. Gargantuistler topların serbest atış yapabilmeleri için geri çekildiler. Şehirdekiler savunmak için ellerinden geleni yapıyorlardı; ama attıkları oklar kimseye dokunmadan yükseklerden geçiyordu. Top ateşinden kurtulan kimi askerler bizimkilere azgınca saldırdılarsa da pek kârlı çıkmadılar; çünkü sıra sıra askerlerce karşılanıp yere seriliverdiler. Bunu gören başkaları geri çekilmek istediler; ama Rahip Jean geçecekleri yeri tutmuştu; geçemeyince darmadağınık kaçışmaya başladılar. Artlarına düşmek isteyenler olduysa da rahip bırakmadı. Kaçanları kovalayalım derken düzenlerinin bozulmasından ve şehirdekilerin tam o sırada üzerlerine yürümesinden korkuyordu. Orada bir süre bekleyip kimselerin ortaya çıkmadığını görünce Duka Testemkin’i, Picrochole’un o yardan çekilmesini önlemek için sol yamacın tutulması gerektiğini bildirmek üzere Gargantua’ya yolladı. Gargantua hemen girişti buna ve Sebaston’un kolordusundan dört alayı gönderdi denilen yere; ne var ki, alaylar yamacın başına çıkar çıkmaz Picrochole ve onunla birlikte dağılıp kaçanlarla burun buruna geldiler. Hemen amansızca yüklendiler üzerlerine; ama sur başındakilerin attıkları oklar ve toplardan büyük zarar gördüler. Bunu gören Gargantua güçlü bir birlikle yardımlarına koştu. Topçuları surların o kanadını dövmeye başladılar; o kadar ki, şehir bütün gücünü o yana çekmek zorunda kaldı.</p>

  <p class="normal1">Rahip kuşatmış olduğu köşenin adamsız, bekçisiz kaldığını görünce korkusuzca kaleye doğru yürüdü ve ne yapıp edip askerlerinden birkaçı ile birlikte burcun üstüne çıktı; düşünüyordu ki, bir kavgada beklenmeden ortaya çıkıverenler, var güçleriyle savaşanlardan daha fazla ürkütür korkuturlar düşmanı. Yine de, saldırıya geçmeden önce bütün askerlerinin burca çıkmalarını bekledi. Yalnız iki yüz zırhlı askerini, ne olur ne olmaz diye dışarda bıraktı. Sonra korkunç bir hücum narası attı. Kendisi ve ardından gelenler, o yandaki kapının bekçilerini, karşı koymalarına meydan vermeden öldürdüler ve zırhlı askerlere kapıyı açtılar. Sonra hepsi birden var hızla, kargaşalık içindeki doğu kapısına koştular ve düşmanın bütün gücünü arkadan vurdular. Şehirdekiler dört bir yandan kuşatıldıklarını ve Gargantuistlerin içeri girmiş olduklarını görünce rahibe teslim olup aman dilediler. Rahip kılıçlarını tüfeklerini ellerinden alıp, hepsini tıklım tıklım kiliselere doldurdu. Bütün haçlı sopalara el koyup, kimsenin dışarı çıkmaması için kapılara bekçiler dikti. Sonra doğu kapısını açarak çıktı ve Gargantua’nın yardımına koştu. Picrochole şehirden kendisine yardım geldiğini sanıp, daha bir kabadayıca saldırıya geçmeye kalktı. Tam o sırada Gargantua bağırdı:</p>

  <p class="normal1">“Rahip Jean, canım Rahip Jean, tam zamanında geldin!”</p>

  <p class="normal1">O zaman Picrochole ve askerleri, her şeyin bitmiş olduğunu görüp, dört bir yana kaçıştılar, Gargantua vura kıra, Vaugaudry’ye kadar arkalarından gitti, sonra dönüş boruları çaldırttı.</p>
</body>
</html>
