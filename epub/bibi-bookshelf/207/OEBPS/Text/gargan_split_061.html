<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>gargan</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_58">Bölüm LV</h1>

  <p class="ortayazi">Theleme’liler Konağı’nın nasıl olduğu</p>

  <p class="normal1">İç avlunun ortasında, kaynak taşından bir çeşme, çeşmenin üstünde de, ellerinde Bereket Boynuzları tutan Üç Güzeller heykeli vardı; memelerinden, ağızlarından, kulaklarından, gözlerinden ve bedenlerinin başka deliklerinden sular fışkırıyordu.</p>

  <p class="normal1">Adı geçen avluya bakan anayapı Kalkedonya ve kızıl somaki mermerden büyük sütunlar üstünde yükseliyordu; sütunlar arasında güzel antik kemerler vardı; yapının içinde, yağlıboya resimler, geyik, likorn, gergedan, su aygırı boynuzları, fil ve başka ilginç hayvan dişleriyle süslü uzun ve geniş galeriler yer alıyordu.</p>

  <p class="normal1">Kadınlar bölüğü Arktika Kulesi’nden Mesembrine Kapısı’na kadar uzuyordu. Geri kalan yerde erkekler oturuyordu. Kadınlar bölüğünün önünde, eğlenip vakit geçirirler diye, dışarıdaki iki kule arasında güreş, koşu alanları, tiyatro, yüzme havuzları, üç katlı eşsiz güzellikte hamamlar vardı, içlerinde her türlü rahatlık sağlanmıştı ve mürüsafi kokularından geçilmiyordu.</p>

  <p class="normal1">Nehrin kıyısında güzelim bir eğlence bahçesi vardı; bahçenin ortasında da, girintili çıkıntılı yollarla uzayan güzel bir koruluk. Öbür iki kule arasında top ve tenis oynanan alanlar vardı. Kryere Kulesi’nin orada beşli kümeler halinde sıralanmış, çeşit çeşit meyve ağaçlarıyla dolu yemiş bahçeleri uzanıyordu. En uçta, av hayvanlarıyla dolu büyük park geliyordu.</p>

  <p class="normal1">Üç kule arasında, arkebüz, yay ve kundaklı yay için hedefler konulmuştu; kilerler Hesperie Kulesi’nin dışında tek katlı bir yapıda bulunuyordu. Ahırlar, kilerlerin ötesinde, doğanlıklar da ahırların önündeydi; doğanlıklar usta kuşçularca yönetiliyor ve her yıl Girit, Venedik, ve Sarmat’lardan getirilen kartal, akdoğan, kaçırdoğan, tepeli akdoğan, şahin, atmaca, bozdoğan ve başka eşsiz kuşlarla donatılıyordu. Bunlar öylesine yetiştiriliyor ve evcilleştiriliyordu ki, şatodan havalanıp tarlalara salındılar mı, rastladıkları her şeyi alıp getirirlerdi. Av köpekleri ve av takımları biraz ötede, park yönünde bulunuyordu.</p>

  <p class="normal1">Bütün salonlar, büyük ve küçük odalar mevsimlere göre ayrı ayrı halı ve keçelerle döşenmişti; yerler yeşil kumaşla kaplıydı. Yataklar işlemeliydi ve her arka odada altın çerçeveli, dört bir yanı incilerle süslü ve insanı boylu boyunca gösterecek kadar büyük kristal birer ayna vardı. Kadınlar bölüğünün çıkış yerinde esansçılar ve berberler bulunuyordu, kadınları görmeye giden erkekler onların elinden geçerdi. Esansçılar her sabah kadınların odalarına gül suyu, çiçek suları, mürüsafi suyu sağlar ve her kadına güzel kokular saçan kıymetli bir buhurdan verirlerdi.</p>
</body>
</html>
