<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>gargan</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_36">Bölüm XXXIII</h1>

  <p class="ortayazi">Bazı komutanların sivri akılları yüzünden<br class="chapter" />
  Picrochole’u nasıl büyük bir tehlikeye attıkları</p>

  <p class="normal1">Çöreklere el konunca, Bızdıklar Dukası, Kont Dalkılıç ve Komutan Boklavat Picrochole’un huzuruna çıkıp dediler ki:</p>

  <p class="normal1">“Efendimiz, bugün biz sizi Makedonyalı İskender’in ölümünden bu yana gelmiş bütün kralların en mutlusu ve en yiğidi ilan ediyoruz.”</p>

  <p class="normal1">“Giyin şapkalarınızı, giyin” dedi Picrochole.</p>

  <p class="normal1">“Sağ olun, efendimiz, ödevimizi yerine getirmeye hazırız. Yapılacak şey şudur: Kaleyi korumak üzere burada bir komutanla küçük bir birlik bırakırsınız, bizce kale kendiliğinden ve sizin sağlamlaştırdığınız surlarla yeterince dayanıklıdır. Ordumuzu ikiye bölersiniz, nasıl bölüneceğini siz herkesten iyi bilirsiniz. İki ordudan biri Grandgousier ve alayları üstüne yürür ve ilk saldırıda kolayca haklarından gelir; böylece yığınla para elde edersiniz, çünkü bu aşağılık herifin parası bol, aşağılık diyoruz, çünkü soylu bir kralın meteliği olmaz. Para biriktirmek aşağılık kişilerin harcıdır. Öteki ordu bu sırada Aunis, Saintonge, Angoumois, Gaskonya, aynı zamanda Périgord, Médoc ve Landes üzerine yürür. Karşısına çıkan olmadan şehirler, şatolar, kaleler alır. Bayonne’da, Saint Jean de Luz’de ve Fontarabie’de bütün gemilere el koyar, Galice ve Portekiz kıyılarını dolaşarak Lizbon’a kadar bütün limanları yağma edersiniz. Lizbon’da bir fatih için gerekli bütün deniz gücünü sağlarsınız. İnanın ki İspanya hemen teslim olur, çünkü İspanyollar hep aylak kişilerdir. Sibyl Boğazı’ndan geçer ve orada adınızı sonsuzluğa dek yaşatacak Herakles’inkinden daha görkemli iki sütun dikersiniz ve o boğaza Picrochole denizi adını verirsiniz. Picrochole denizini geçince, Barbaros teslim olup ayaklarınıza kapanır…”</p>

  <p class="normal1">“Canını bağışlarım onun” dedi Picrochole.</p>

  <p class="normal1">“Bağışlarsınız, kendini vaftiz ettirirse tabii. Tunus, Bizerte, Cezayir, Bone, Kyrene krallıklarını, kısacası bütün Barbaristanı bir saldırışta alırsınız. Daha ötelere gidip Majorka’yı, Minorka’yı, Sardinya’yı, Korsika’yı ve Ligurya ve Baleares denizlerinin öteki adalarına el koyarsınız. Sol kıyıdan ilerleyip Narbonne Galya’sını, Provansa, Cenova, Floransa, Luka’yı alırsınız, o zaman Roma’nın vay haline! O zaman zavallı Bay Papa başlar korkudan ölüm terleri dökmeye.”</p>

  <p class="normal1">“Vallahi,” dedi Picrochole, “ben dünyada onun terliğini öpmem.”</p>

  <p class="normal1">“İtalya alındı mı, Napoli, Kalabrya, Apulya ve Sicilya bir çırpıda avucumuza düşer Malta ile birlikte. Eskiden Rodos’lu denilen o kendini beğenmiş şövalyelerin size karşı komalarını isterdim, nasıl donlarına ettiklerini görmek için.”</p>

  <p class="normal1">“Lorette’e de gitmek isterdim” dedi Picrochole.</p>

  <p class="normal1">“Hayır, hayır” dediler, “oraya dönüşte. Malta’dan sonra Girit’i, Kıbrıs’ı, Rodos’u, Ege adalarını alıp Mora üstüne yürüyeceğiz. O da bizim oldu demektir. Tanrı Kudüs’ün yardımcısı olsun! Osmanlı padişahının gücü nerede, sizin gücünüz nerede!”</p>

  <p class="normal1">“Öyleyse Süleyman’ın tapınağını yeniden yaptırırım” dedi.</p>

  <p class="normal1">“Yooo” dedi ötekiler, “daha değil. Durun biraz. Seferlerinizde bu kadar aceleci olmayın. Ne demiş biliyor musun Augustus Festina lente yani çabuk ol, ama ağır ağır. Önce küçük Asya’yı, Karya’yı, Likya’yı, Pamphilya’yı, Kilikya’yı, Lidya’yı, Phrigya’yı, Misya’yı, Bithinya’yı, Karasia’yı (Sardes), Satalya’yı (Antalya), Samagarie’yi (?), Castamena’yı (Kastamonu), Duga’yı (?), Sebasta’yı (Sivas) ta Fırat’a kadar almamız gerekir.”</p>

  <p class="normal1">“Babil’i ve Sina Dağı’nı da görecek miyim?” diye sordu Picrochole.</p>

  <p class="normal1">“Şimdilik gereği yok” dediler, “gemilerle Hazer Denizi’ni geçtik, at sırtında iki Ermenistan’ı ve üç Arabistan’ı aştık. Yetmiyor mu bu kadar yıpratıcı yolculuk?”</p>

  <p class="normal1">“Vallahi, biz çıldırdık galiba. Vah zavallı askerlerim!”</p>

  <p class="normal1">“Nasıl?” diye sordular.</p>

  <p class="normal1">“Ne içeceğiz o çöllerde? İmparator Julianus ve bütün ordusu susuzluktan ölmüş oralarda.”</p>

  <p class="normal1">“Biz her şeyin gereğini çoktan düşündük. Suriye denizlerinde dünyanın en iyi şaraplarıyla yüklü dokuz bin on dört büyük gemimiz var, Yafa’ya gelmiş bulunuyorlar. Orada iki yüz yirmi bin deve ve on altı bin fil hazır; bunları Libya’ya girdiğinizde Sigeilmes yakınlarında avlamıştınız, üstelik Mekke’ye giden bütün kervanı da ele geçirmiştiniz. Bunların taşıdığı şarap yetmez mi size?”</p>

  <p class="normal1">“Doğru, ama o şaraplarda serinlik arama.”</p>

  <p class="normal1">“Küçük bir balık avlamaya çıkmış değiliz! Bir kahraman, bir fatih, dünya imparatoru olmaya can atan bir insan her zaman dilediği rahatlığı bulamaz. Şükür Allah’a ki siz ve askerleriniz sağ salim Dicle Nehri’ne kadar varmış bulunuyorsunuz.”</p>

  <p class="normal1">“Peki, bu arada o Grandgousier sarhoşunu haklamış olan öteki ordu ne yapıyor?”</p>

  <p class="normal1">“Onlar da boş durmuyorlar. Yakında buluşacağız onlarla. Bretagne’ı, Normandie’yi, Flandres, Hainaut, Brabant, Artois illerini, Hollanda ve Zelanda’yı aldılar sizin için İsviçreli ve Alman köylü askerlerinin karınları üstünden Ren Nehri’ni aştılar, ordunun bir kolu Luxemburg, Lorraine Champagne’yı, Savoie’yı ta Lyon’a kadar dize getirdi; orada Akdeniz seferlerinden dönen alaylarınızı buldular ve Suabe’ı, Würtemberg’i, Bavyera’yı, Avusturya, Moravya ve Stirya’yı silip süpürdükten sonra, Bohemya’da yeniden buluştular; sonra hep birlikte yiğitçe saldırdılar Lübeck’e, Norveç’e, İsveç’e, Danimarka’ya, Hothia’ya, Groenland’a, Estonya’ya, ta buz denizine kadar. Ardından Orkat Adaları’nı fethettiler, İskoçya’yı, İngiltere’yi ve İrlanda’yı buyruk altına aldılar. Sonra Baltık Denizi’ni ve Sarmat’lar ülkesini geçip Prusya’yı, Polonya’yı, Litvanya’yı, Rusya’yı, Valaşya’yı, Transilvanya’yı, Macaristan’ı, Bulgaristan’ı ve Türkiye’yi yenip Constantinopolis’e vardılar.”</p>

  <p class="normal1">“Bir an önce buluşalım onlarla” dedi Picrochole, “çünkü ben Trebizond’un da imparatoru olmak istiyorum. Bütün o Türk ve Müslüman itlerini öldürecek miyiz?”</p>

  <p class="normal1">“Öldürmeyip de ne yapacağız” dediler, “onların mallarını mülklerini size şerefle hizmet etmiş olanlara dağıtacaksınız.”</p>

  <p class="normal1">“Aklın buyruğu, hakkın gereği budur” dedi Picrochole. “Karaman ülkesini, Suriye’yi ve bütün Filistin’i size veriyorum.”</p>

  <p class="normal1">“Aman, yüce efendimiz, ne büyük lütuf! Sağ olun! Tanrı saltanatınızı daim etsin!”</p>

  <p class="normal1">Bunlar konuşulurken aralarında, Ekhephron, yani Testemkin adında türlü serüvenler, savaşlar görmüş, yaşlı bir beyzade vardı, hepsini dinledikten sonra dedi ki:</p>

  <p class="normal1">“Korkarım bütün bu seferler süt çömleği masalına dönecek: Hani kunduracının biri hayalinde zengin olmuş ve süt çömleği kırılınca ne yiyeceği kalmış, ne içeceği. Bu parlak fetihlerle neye erişmek istiyorsunuz? Sonu ne olacak bütün bu savaşların, seferlerin?”</p>

  <p class="normal1">“Sonunda evimize dönüp rahatımıza bakacağız” dedi Picrochole.</p>

  <p class="normal1">Testemkin de:</p>

  <p class="normal1">“Ya bir daha dönmezseniz” dedi, “çünkü uzun ve belalı bir yolculuk bu. O tehlikelere gireceğimize şimdiden rahatımıza baksak, daha iyi olmaz mı?”</p>

  <p class="normal1">“İşte asıl hayal adamı böyle olur” dedi Dalkılıç. “Ne demek, ocak köşelerine mi sığınacağız, ömrümüzü kadınlarla, günlerimizi boncuk dizmekle, Sardanapal gibi yün eğirmekle mi geçireceğiz? Tehlikeyi göze almayanın ne atı olur, ne katırı, der Süleyman Peygamber.”</p>

  <p class="normal1">“Fazla tehlikeye atılan atından da olur, katırından da dermiş Malcon” diye karşılık verdi Testemkin.</p>

  <p class="normal1">“Yeter!” dedi Picrochole “bırakalım bu konuyu. Benim tek korktuğum Grandgousier’nin o cehennemlik alayları. Ya bizler Mezopotamya’dayken, onlar arkadan vururlarsa bizi ne yaparız?”</p>

  <p class="normal1">“Orası çok kolay” dedi Boklavat, “Moskoflara bir küçük haber uçurdunuz mu, dört yüz elli bin seçme savaşçı hemen buyruğunuza girer. Ah, siz hele bir görevlendirin beni bu işle! Yorgan için pireleri yakarım, ısırırım, saldırırım, vururum, yakalarım, gebertirim, hiç dinlemem!”</p>

  <p class="normal1">“İleri, ileri!” diye bağırdı Picrochole, “her şey hemen hazır olsun, beni seven ardımdan gelsin!”</p>
</body>
</html>
