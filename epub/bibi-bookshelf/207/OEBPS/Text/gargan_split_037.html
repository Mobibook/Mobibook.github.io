<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>gargan</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_34">Bölüm XXXI</h1>

  <p class="ortayazi">Gallet’nin Picrochole’a söylevi</p>

  <p class="normal1">“İnsanları haklı olarak en fazla üzen şey, iyilik güzellik bekledikleri yerde kötülük ve zarar görmeleridir. Böyle bir felakete uğramış olan insanlardan çoğunun bu mutsuzluğu ölümden beter saymaları ve kendilerinin de, bu belayı önlemeye güçleri yetmeyip, başka da bir çare bulamayınca canlarına kıymaları doğru olmasa bile boşuna değildir.</p>

  <p class="normal1">“Bundan ötürü kralım Grandgousier’nin senin bu azgınca ve düşmanca saldırını büyük bir üzüntüyle karşılaması ve bunu aklına sığdıramaması şaşılacak bir şey değildir. Asıl şaşılacak şey, senin ve adamlarının onun topraklarına ve uyruklarına reva gördüğünüz inanılmaz kötülüklerin onu duygusuz bırakması olurdu. Uyruklarının sizden gördüğü her türlü insanlıkdışı davranışlar ona hiçbir ölümlü insanın dayanamayacağı kadar büyük bir acı verdi, çünkü o halkını her zaman bütün yüreğiyle sevmiştir. Üstelik ona insanlık bakımından daha da acı gelen bu kötülükleri ve soysuzlukları özellikle senin ve adamlarının yapmış olmanızdır, çünkü sen ve ataların en eski tarihlerden bu yana onunla ve atalarıyla dostluk kurmuş ve bugüne dek bu dostluğu kutsal bir emanet olarak korumuş sürdürmüşsünüzdür, o kadar ki, yalnız o ve uyrukları değil, barbar milletler, Poitiers’liler, Breton’lar, Mans’lılar ve Kanarya Adaları ile Isabella’nın ötelerinde yaşayanlar bile sizin aranızdaki birliği bozmanın bulutların üstündeki gökkubbeyi ve sonsuz evrenleri yıkmak kadar zor olduğuna inanmışlar ve bu birlikten o kadar ürkmüşlerdir ki, birinin korkusundan öbürünü kışkırtmak, kızdırmak, hırpalamaktan kaçınmışlardır.</p>

  <p class="normal1">“Dahası var. Bu kutsal dostluk bütün dünyaya öyle bir ün salmıştır ki, bugün bütün karalarda ve okyanusun bütün adalarında yaşayan pek az insan vardır ki, sizin dilediğiniz koşullarla birliğinize katılmaya can atmasınlar, sizinle birleşmeyi kendi yurtları ve topraklarında egemen yaşamak kadar değerli bulmasınlar; onun için bugüne dek hiçbir kral ya da birleşik krallık görülmemiştir ki, ne kadar azgın ve gururlu olursa olsunlar, değil sizin topraklarınıza, birleşkilerinizin topraklarına bile saldırmayı göze alabilsinler. Ve eğer sorup soruşturmadan onlara karşı saldırıya geçmişlerse, sizinle birleşik olduklarını öğrenir öğrenmez hemen girişimlerden vazgeçmişlerdir.</p>

  <p class="normal1">“Bugün hangi çılgınlığa kapılarak, bütün antlaşmaları bozarak, bütün dostluğunuzu hiçe sayarak, bütün hakları çiğneyerek, o ve adamları seni hırpalamamış, kızdırmamış, kışkırtmamışken topraklarına düşmanca saldırıyorsun onun? Nerede kaldı dostluk yeminleri? Nerede kaldı hak hukuk? Nerede kaldı akıl mantık? Nerede kaldı insanlık? Nerede kaldı Tanrı korkusu? Sanıyor musun ki, bu kötülükler, bu azgınlıklar göksel varlıkların ve bütün eylemlerimizin haklı karşılığını veren Yüce Tanrı’nın gözünden kaçacak? Öyle sanıyorsan, aldanıyorsun, çünkü her şey onun yargısından geçecektir! Yoksa meşum kader cinleri mi, yıldızların etkileri mi keyfini, rahatını kaçırmak istiyor senin? Demek her şeyin bir sonu, bir süresi varmış! Her şey en yüksek doruğuna vardı mı, tepetakla düşüyor, o noktada uzun süre kalamıyor. Akılla, ölçüyle ikbal ve refahlarını dizginleyemeyenlerin sonu budur.</p>

  <p class="normal1">“Ama kader böyle idiyse ve senin mutluluğun ve rahatlığının sona ermesi gerekli idiyse, bu akıbete benim kralımı tedirgin ederek varman şart mıydı, o benim kralım ki, tacını tahtını ona borçlusun. Ocağın yıkılacak idiyse, yıkılırken onu beslemiş olan kişinin de ocağının üstüne çökmesi mi gerekiyordu? Öylesine aklın sınırları dışında, öyle saf duyuya aykırı bir şey ki bu, insan kafasıyla anlaşılması zor, yabancılar için bile inanılmayacak bir şey kalacak bu, ta ki sapık tutkularına uyup Tanrı’dan ve akıldan ayrılanların hiçbir kutsallık, hiçbir yücelik tanımayacaklarını olan bitenleri görerek anlasınlar.</p>

  <p class="normal1">“Uyruklarına, topraklarına bizden bir zarar gelmiş olsaydı, sana kötülük etmek isteyenleri desteklemiş olsaydık, giriştiğin işlerde sana yardım etmemiş olsaydık, adına ve şerefine leke düşürmüş olsaydık, seni kötülükten yana çeken fesat şeytanın birtakım aldatmacalar, yanıltıcı oyunlarla bizim seninle eski dostluğumuza yakışmayacak işler yaptığımızı kafana sokmuş bile olsa, ilkin gerçeği araştırman, sorup soruşturman, sonra bize durumu bildirmen gerekirdi; biz de kuşkularını dilediğin açıklıkla giderirdik, senin de için rahat ederdi. Oysa, senin yaptığın ne, söyle Tanrı aşkına? Efendimin krallığını haince bir zorbalıkla yağmalayıp yok etmek mi istiyorsun? Sence o kadar korkak, o kadar budala bir insan mıdır o ki senin haksız saldırılarına karşı koymak istemeyecek ya da adamları, parası, uzmanları, savaş bilgisi olmadığı için sana karşı koyamayacak mı sanıyorsun?</p>

  <p class="normal1">“Hemen buradan kalk git ve yarın gün batmadan topraklarına dönmüş ol, dönerken hiçbir karışıklık çıkarma, kimsenin kılına dokunma, bu topraklara verdiğin zararlara karşılık olarak bin Bizans altını öde. Yarısını yarın verirsin, öbür yarısını gelecek mayıs ayının on beşinde, bu arada rehine olarak da bize Tournemoule, Basdefesses ve Menuail dukaları ile Prens Gratelles ve Vikont Morpiaille’yı bırak.”</p>
</body>
</html>
