<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>gargan</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_24">Bölüm XXI</h1>

  <p class="ortayazi">“Sorbonoman” eğiticilerin yönetimi altında<br class="chapter" />
  Gargantua’nın eğitilmesi</p>

  <p class="normal1">İlk günler böylece geçip çanlar yerine konduktan sonra, Parisliler bu soylu davranışa karşılık Gargantua’nın kısrağını dilediği sürece bakıp beslemeyi önerdiler. Bu öneri Gargantua’nın hoşuna gitti ve kısrağı Biere Ormanı’na gönderdiler. Şimdi artık orada değildir sanırım.</p>

  <p class="normal1">Bunun üzerine Gargantua Ponokrates’in dilediği gibi eğitilmeyi canla başla istedi; ama Ponokrates eski eğiticilerinin onu bunca zaman içinde nasıl bu kadar boş, anlayışsız ve bilgisiz bırakabildiklerini anlamak için Gargantua’nın başlangıçta alıştığı yoldan yürümesini uygun buldu.</p>

  <p class="normal1">Gargantua, alıştığı zaman ayarlamasına göre, hava aydınlık olsun olmasın saat sekizle dokuz arasında uyanıyordu; eski yöneticilerinin buyurduğu üzere Davud’un sözünü ileri sürerek: “Vanum est vobis ante lucem surgere” ışıktan önce kalkmanız boşunadır.</p>

  <p class="normal1">Sonra can damarlarını daha iyi işletmek için, bir süre yatağında hopluyor, zıplıyor, takla atıyordu, sonra mevsimine göre giyiniyor; en severek giydiği de içi tilki kürkleriyle kaplı kalın yünlüden bol ve uzun bir urbaydı. Saçlarını Almain tarağıyla, yani parmaklarıyla tarıyor, çünkü eğitimcilerine göre başka türlü taranmak yıkanmak ve temizlenmek bu dünyada vaktini yitirmekti.</p>

  <p class="normal1">Sonra kakasını, çişini ediyor, gırtlağını temizliyor, geğiriyor, yelleniyor, esniyor, tükürüyor, öksürüyor, aksırıyor, hapşırıyor, kaba kaba sümkürüyor ve sabahın neminden, serinliğinden korunmak için kahvaltı ediyordu; güzel işkembe kızartmaları, güzel ızgara etler, güzel jambonlar, oğlak kebapları yiyor ve türlü çorbalar içiyordu.</p>

  <p class="normal1">Ponokrates, yataktan kalkar kalkmaz, daha bedenini biraz çalıştırmadan midesini doldurmasına karşı çıkıyordu, Gargantua da:</p>

  <p class="normal1">“Ne demek” diyordu, “az mı cimnastik yaptım? Kalkmadan yatağımda yedi sekiz takla attım, yetmez mi? Papa Alexandre Yahudi hekiminin öğüdüyle öyle yapmış ve kendisini kıskananlara inat ölünceye kadar yaşamış. İlk hocalarım beni böyle alıştırdılar, kahvaltı insanın belleğini işletir diyorlar ve onun için sabahtan içki bile içiriyorlardı. Bana çok yarıyor bu, sonraki yemeklerimi de daha iştihayla yiyorum. Paris’te, fakültesinin başında gelen üstat Tubal derdi ki bana: En iyisi hızlı koşmak değil, erken yola çıkmaktır; onun için bizim insanlığımıza tam sağlık verecek olan ördekler gibi bol bol, tümen tümen içmek değil, sabah erkenden içmektir; unde versus, şiire de girmiştir bu:</p>

  <p class="indentmetin">Erken kalkmak değil gerek</p>

  <p class="indentmetin">En iyisi sabah içmek.”</p>

  <p class="normal1">Bu doyasıya kahvaltıdan sonra Gargantua kiliseye gidiyordu. Dua kitabını bir büyük sepet içinde taşıyorlardı; sarılıp sarmalanmış olan bu kitap, kapakları ve kâğıdı kadar, üstünde birikmiş olan yağlardan da ötürü ne fazla ne eksik, tam on bir batman altı okka ağırlığındaydı. Gargantua kilisede yirmi altı ya da otuz dua dinliyordu. Sonra kendi papazı hüthüt kuşuna benzer kılığı ve soluğu üzüm suyuyla adamakıllı tütsülenmiş olarak geliyor; onunla birlikte türlü ilahiler mırıldanıyorlardı; kelimeleri öyle bir özenle tek tek ayıklıyorlardı ki tesbih taneleri gibi, hiçbiri yere düşmüyordu.</p>

  <p class="normal1">Kiliseden çıkışında ona bir öküz arabası içinde, tanelerinin her biri bir kelle iriliğinde olan bir Saint Claude tespihi getiriyorlardı, bu tespihle kilisenin kapalı avlusunda, revaklar altında ya da bahçede dolaşırken on altı keşişin edebileceği duadan fazlasını ediyordu.</p>

  <p class="normal1">Sonra yarım saatçik kadar gözlerini kitaba dikip ders çalışıyordu, ama komedya yazarı Terentius’un dediği gibi, gönlü mutfağa kayıyordu.</p>

  <p class="normal1">Oturaklar dolusu işedikten sonra, sofraya oturuyor ve yaradılıştan ağır davranışlı olduğu için yemeğe birkaç düzine jambon, füme sığır dili, balık yumurtası, humbar ve buna benzer şarap mezeleri ile başlıyordu. Bu arada adamlarından dördü birbiri ardı sıra, hiç durmadan ağzına kovalar dolusu hardal atıyorlardı. Böbreklerini rahatlatmak için bir dev yudumu beyaz şarap içiyordu. Sonra, mevsimine ve iştahına göre, etler yiyordu ve karnı iyice şişince de yemeği kesiyordu. İçmeye gelince onun başı sonu, kuralı muralı yoktu, çünkü, diyordu, içmenin sonu, sınırı, içen kişinin terlik mantarlarının yarım kadem şiştiği zamandır.</p>
</body>
</html>
