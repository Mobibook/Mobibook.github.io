<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>gargan</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_49">Bölüm XLVI</h1>

  <p class="ortayazi">Grandgousier’nin<br class="chapter" />
  esir Böbürlek’e nasıl insanca davrandığı</p>

  <p class="normal1">Böbürlek önüne getirilince Grandgousier ona Picrochole’un ne düşünüp neler yaptığını, birden kopardığı bu şamatayla neye varmak istediğini sordu. Komutan kralının, çöreklerine edilen kötülüğün öcünü almak üzere bütün bu ülkeyi fethedebilirse fethetmek niyetinde ve emelinde olduğunu söyledi.</p>

  <p class="normal1">“Aşırı isteklere kapılmış,” dedi Grandgousier; “kucağını fazla açan iyi kucaklayamaz. İnsanların din kardeşlerini ezerek ülkeler fethedeceği çağlarda değiliz artık. O eski Herakles’lere, İskender’lere, Annibal’lara, Caesar’lara falan özenmek İncil’in öğretisine aykırıdır. İncil, herkesin kendi yurdunu ve topraklarını korumasını, kurtarmasını, yönetip düzenlemesini ve kimsenin başka ülkelere hoyratça saldırmamasını buyurur. Arapların, Barbarların eskiden kahramanlık dediklerine biz şimdi haydutluk, hainlik diyoruz. Benim yurdumu düşmanca çiğneyip talan edeceğine kendi yurduna krallık etmekle yetinse daha iyi ederdi. İyi bir yönetimle yurdunu yüceltmiş olurdu; bana saldırmakla ise kendini yıkmış olacak.</p>

  <p class="normal1">“Tanrı aşkına, gidin, hayırlı bir iş görün; kötü yolda olduğunuzu anlayıp, kralınıza da anlatın; kendi yararınızı gözeterek yanıltmayın onu hiçbir zaman; çünkü kamunun yararıyla birlikte kendi yararınız da elden gider. Fidyenize gelince olduğu gibi bağışlıyorum onu size. Silahlarınızı ve atınızı da geri versinler.</p>

  <p class="normal1">“Komşuların ve eski dostların böyle davranmaları gerekir birbirlerine; çünkü aramızdaki bu anlaşmazlık bir savaş sayılmaz tam anlamıyla. Platon, Devlet’in beşinci bölümünde, Hellenlerin birbirlerine karşı silaha sarılmalarına savaş değil, ayaklanma denmesini ister ve böyle bir mutsuzluk başa gelince pek soğukkanlı davranılmasını öğütler. Savaş derseniz buna, yüzeyde kalan bir savaş bu; yüreklerimizin derinlerine işlemiş denemez; çünkü hiçbirimizin şerefiyle oynanmış değil, ortadaki bütün sorun adamlarımızın, hem sizinkilerin, hem bizimkilerin işledikleri hatayı düzeltmekten ibaret. Bu işi daha başından oluruna bırakmamız gerekirdi; çünkü kavgayı çıkarmış olanlar, önemsenmekten çok küçümsenecek kişilerdi; ettikleri zarar da ödenir biterdi benim önermiş olduğum gibi. Aramızdaki anlaşmazlıkta haklı kararı verecek olan yüce Tanrı’dır. O yüce Tanrı ki yalvarıyorum işte kendisine: Beni ya da uyruklarımı ona karşı herhangi bir sapkınlığa düşmüş görmektense canımı çeksin alsın bu dünyadan ve varımı yoğumu yerle bir etsin gözlerimin önünde.”</p>

  <p class="normal1">Bunları söyledikten sonra Grandgousier Rahip Jean’ı çağırdı ve herkesin önünde sordu ona:</p>

  <p class="normal1">“Rahip Jean, sevgili dostum, yanımda gördüğünüz Komutan Böbürlek’i siz mi esir aldınız?”</p>

  <p class="normal1">“Efendimiz kendisi yanınızda; yaşı başı da yeterli; olan biteni benim değil onun ağzından öğrenmeniz daha iyi olur derim.”</p>

  <p class="normal1">“Sayın kral,” dedi komutan; “beni o esir aldı gerçekten; onun tutsağı durumundayım düpedüz.”</p>

  <p class="normal1">“Fidyeye bağladınız mı kendisini?” diye sordu rahibe Grandgousier.</p>

  <p class="normal1">“Hayır,” dedi rahip; “orası umurumda değil benim.”</p>

  <p class="normal1">“Ne istersiniz tutsağınıza karşılık olarak?” diye sordu Grandgousier.</p>

  <p class="normal1">“Hiçbir şey, hiçbir şey,” dedi rahip; “ben fidye midye peşinde değilim.”</p>

  <p class="normal1">Bunun üzerine Grandgousier, komutanın huzurunda Rahip Jean’a altmış bin altın verilmesini buyurdu. Bu buyruk, Böbürlek’in şerefine kadehler kalkarken yerine getirildi. Grandgousier komutana, “Burada mı kalmak istersiniz, kralınızın yanına dönmek mi?” diye sordu.</p>

  <p class="normal1">“Siz nasıl uygun bulursanız,” diye karşılık verdi komutan.</p>

  <p class="normal1">“Öyleyse,” dedi Grandgousier, “kralınızın yanına dönün ve Tanrı yardımcınız olsun.”</p>

  <p class="normal1">Sonra kral komutana, asma yaprağı nakışlı ve altın işlemeli kılıfıyla güzel bir Viyana kılıcı, yüz yetmiş batman ağırlığında bir altın gerdanlık ki, altmış bin duka altın değerinde taşlar kakılmıştı üstüne ve de para olarak on bin iri altın hediye etti. Bütün bunlardan sonra Böbürlek atına bindi. Güvenliği için Gargantua ona Gymnastes’in komutasında otuz tüfekli asker ve yüz yirmi okçu kattı; bunlar gerekirse onu La Roche Clermaud’nun kapılarına kadar götüreceklerdi.</p>

  <p class="normal1">Komutan gidince rahip aldığı altmış bin altını Grandgousier’ye geri vererek:</p>

  <p class="normal1">“Efendimiz,” dedi; “şimdi böyle bağışlarda bulunmanızın sırası değil; bekleyin şu savaş bir bitsin; çünkü ne işlerin çıkageleceği bilinmez. İyi bir para desteği olmadan yapılan savaşın gücü bir solukta tükeniverir. Cenklerin eli ayağı paradır.”</p>

  <p class="normal1">“Peki öyleyse,” dedi Grandgousier, “savaş sonunda senden gördüğüm ve başkalarından göreceğim hizmeti kralca karşılarım.”</p>
</body>
</html>
