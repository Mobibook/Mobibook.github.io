<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>gargan</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_53">Bölüm L</h1>

  <p class="ortayazi">Gargantua’nın yenilmişlere verdiği söylev</p>

  <p class="normal1">“Bizim babalarımız, dedelerimiz ve en eski çağlardaki atalarımız o düşünüş ve o huyda insanlardı ki, savaşlarda kazandıkları şanlı başarıların ve zaferlerin anısal kalıntısı olarak, fethettikleri ülkelerde mimarlık yapıtları bırakmaktansa yenilmişleri bağışlayarak yüreklerde angılar ve anıtlar bırakmayı yeğlemişlerdir; çünkü onlar, cömertliğin insan belleğinde kalacak canlı anısına, doğal afetlerin ya da her aklına esen insanın yıkabileceği taklar, sütunlar, ehramlar üstündeki sessiz yazıtlardan daha fazla değer veriyorlardı.</p>

  <p class="normal1">“Onların Cormier Zaferi’nde ve Parthenay Surları’nın yıkılışında Bretonlara karşı gösterdikleri büyüklüğü hatırlarsınız elbet. Olone ve Thalmondoys limanlarını talan edip kırıma, yıkıma uğratan İspanyol barbarlarına ne iyi davrandıklarını duymuş, duyunca da hayran kalmışsınızdır.</p>

  <p class="normal1">“Zenginliklerine doymayıp Aunis topraklarını çiğneyen, bütün Armorik adalarında ve çevrelerinde korsanlık yapan Kanarya Kralı Alpharbal dolayısıyla sizlerin ve babalarınızın övgüleri, alkışları bütün şu gökleri tutmuştur. Babam, ömrüne bereket, o kralı yaman bir deniz savaşında sıkıştırıp yenmişti. Ama ne yaptı? Başka kral ve imparatorların, kendilerine Katolik diyenlerin bile işkence edecekleri, zindanlara atacakları, aşırı fidyelere bağlayacakları bu kralı babam kibarlıkla, güler yüzle karşıladı; sarayında, yanı başında konukladı; akıl almaz bir iyilik örneği vererek onu armağanlar, bağışlar, türlü dostluk gösterileri ve bir dokunulmazlıklar fermanıyla memleketine yolladı. Ne oldu sonunda? Alpharbal yurduna dönünce, krallığının bütün ileri gelenlerini topladı, bizden gördüğü insanlığı onlara anlattı ve gördükleri dürüst kibarlığı, kibar bir dürüstlükle karşılayarak, dünyaya güzel bir örnek vermenin yolunu bulmaya çağırdı, bunun üzerine herkesin oybirliğiyle karar verildi ki, bütün toprakları, sömürgeleri, krallıklarıyla bizim buyruğumuza gireceklerdi. Alpharbal’ın kendisi hemen dokuz bin otuz sekiz büyük yük gemisiyle geri geldi; yalnız kendi sarayının değil, hemen bütün memleketinin hazinelerini getiriyordu bu gemilerle; çünkü batı-kuzey-doğu rüzgârlarına yelken açmak üzere gemilere binilirken, halk sürüyle gelmiş ve gemileri altın, gümüş, yüzük, değerli taş, baharat, güzel kokulu yağlar, iksirler, papağanlar, pelikanlar, maymunlar, samurlar, misk kedileri ve ok atan kirpiler ile doldurmuşlardı. Anasından helal süt emmiş olup da, elinde üstün değerli ne varsa gemilere atmayan kalmamıştı. Alpharbal gelir gelmez babamın ayaklarını öpmek istedi; bu isteği onuruna yakışır görülmeyerek önlendi ve dostça kucaklandı. Alpharbal armağanlarını sundu; bunlar pek aşırı oldukları için kabul edilmedi. O zaman kendinin ahfadı ile birlikte gönüllü kul köle sayılmasını istedi; bu da hakka hukuka sığmaz diye kabul edilmedi. Sonra topraklarını ve krallığını bize devreden imzalı, mühürlü ve yetkililerce onaylanmış bir ferman sundu; buna hiç yanaşılmadı, tüm yazılar ateşe atıldı. Sonunda bizim peder Kanaryalıların cömert yürekleri ve içtenlikleri karşısında derinden duygulanarak bol bol gözyaşı döktü ve ince sözler, yerinde deyimlerle onlara ettiği iyiliği küçültmeye çalıştı, bunun sözü edilmeyecek kadar önemsiz olduğunu ve eğer onlara karşı herhangi bir efendilik göstermişse, bunu zaten göstermek zorunda bulunduğunu söyledi. Ama Alpharbal tersine bu efendiliği büyüttükçe büyütüyordu. Neye vardı işin sonu? En aşırı fidye olarak iki milyon altın ve ilk evlatlarını rehine diye zalimce isteyebilirdik, bunun yerine bizim süresiz uyruklarımız oldular ve her yıl iki milyon yirmi dört ayarlık saf altın vermeyi yükümlendiler. Bu altınlar bize o yıl hemen ödendi; ikinci yıl kendiliklerinden iki milyon üç yüz bin, üçüncü yıl iki milyon altı yüz bin, dördüncü yıl üç milyon ve her yıl bu parayı kendiliklerinden artırdılar, öyle ki sonunda biz* artık bir şey getirmelerini yasak etmek zorunda kalacağız. Minnet duygusunun özü böyledir işte: Her şeyi kemirip tüketen zaman, görülen iyiliklerin değerini artırır, çünkü akıllı bir insana cömertçe yapılan bir iyilik onun soylu düşüncesinde ve gönlünde durmadan büyür.</p>

  <p class="normal1">“Büyüklerimin atalardan kalma o cömert yürekliliğine hiçbir şekilde gölge düşürmek istemediğim için, sizi bağışlıyor, azad ediyor ve eskisi gibi özgür ve serbest kılıyorum. Ayrıca, şehrin kapısından çıkarken, evlerinize ve çoluk çocuklarınızın yanına gidebilesiniz diye, her birinize üçer aylık ücret verilecektir; köylülerin sizi hırpalamaması için, seyisim İskender’in kumandasında altı yüz silahlı ve sekiz bin silahsız adamım sağ salim götüreceklerdir sizi. Tanrı’ya emanet olun!</p>

  <p class="normal1">“Picrochole’un burada olmamasına gerçekten üzgünüm, çünkü ona söylemek isterdim ki, bu savaş ne benim isteğimle, ne de malımı mülkümü, şanımı şerefimi artırmak umuduyla yapılmıştır. Ama madem kaybolup gitmiş ve kimse onun nasıl ve nerede yok olduğunu bilmiyor, krallığının tümüyle oğluna kalmasını istiyorum; onu, yaşı küçük olduğundan (daha beş yaşını bile doldurmamıştır), krallığın eski prensleri ve bilgili kişileri yönetecek ve eğitecektir. Yöneticilerinin açgözlülükleri ve hırsları dizginlenmezse, böylesine başıboş kalmış bir krallık kolayca çöküntülere uğrayabilir; onun için emrediyor ve istiyorum ki; Ponokrates tam yetkiyle bütün yöneticilerin başına geçsin ve kendi kendini yönetecek duruma gelinceye kadar çocuğa gözkulak olsun, onu desteklesin.</p>

  <p class="normal1">“Kötüleri kolayca ve gelişigüzel bağışlamak eğilimi onlara, hep bağışlanacakları güvenini aşılayarak, yeniden, kaygısızca kötülük yapma fırsatını verir.</p>

  <p class="normal1">“Şunu unutmuyorum ki, zamanında dünyanın en yumuşak adamı olan Musa, İsrail evlatları arasında başkaldıran ve ikilik yaratanları kıyasıya cezalandırdı.</p>

  <p class="normal1">“Cicero’ya göre, en büyük mutluluğu herkesi her zaman kurtarmak ve bağışlamak, en büyük erdemi de böyle davranmaya çalışmak olan o yumuşak yürekli imparator Julius Caesar bile, bazı hallerde, başkaldırmalara önayak olanları amansızca cezalandırırdı.</p>

  <p class="normal1">“Bu örnekleri göz önünde tutarak, siz buradan ayrılmadan önce, bana başta kendine aşırı güveni yüzünden bu savaşın ilk nedeni ve kaynağı olan şu Marquet denen adamı, sonra da çılgınlığını lahzada önlemeyen çörekçi arkadaşlarını, son olarak da Picrochole’u bizi tedirgin etmek için sınırlarını aşmaya iteleyen, kışkırtan, öğütleyen bütün danışman, kumandan, subay ve adamlarını teslim etmenizi istiyorum.”</p>
</body>
</html>
