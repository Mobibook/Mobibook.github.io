<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>gargan</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_43">Bölüm XL</h1>

  <p class="ortayazi">Papazlardan niçin herkes kaçınır ve<br class="chapter" />
  niçin kimi papazların burnu<br class="chapter" />
  ötekilerinin burnundan daha büyüktür?</p>

  <p class="normal1">“İnan olsun,” dedi Eudemon, “şaştım kaldım, ne yaman adammış bu keşiş. Hepimizi mest etti. Ne diye keşişleri eş dost toplantılarına, eğlentilerine sokmazlar? Neşe kaçırırlar diye, arıların yaban arılarını peteklerinden kovduğu gibi yanaştırmazlar yanlarına? Vergilius ne der:</p>

  <p class="normal1">Ignavum fucos pecus a presepibus arcent (def ederler yabanarılarını, o tembeller sürüsünü kovanlarından).”</p>

  <p class="normal1">Gargantua buna şöyle karşılık verdi:</p>

  <p class="normal1">“Rüzgâr nasıl bulutları çekerse, der Caecias, cüppeli, keçeli papazların da herkesin nefretini, lanetini üzerlerine çektikleri gerçeklerin en gerçeğidir. Bunun sugötürmez nedeni, papazların dünyanın kakasını, yani günahlarını yemeleridir. Birer kakayiyici olarak inlerine, yani manastırlara, keşişhanelere sürerler onları. Medeni ilişkilerden uzak tutulur bu yerler, bir evin helaları gibi. Bir maymun aile içinde niçin hep alaya alınır, tartaklanırsa, keşişler de onun için, genç ihtiyar herkesçe hor görülürler. Maymun ne köpek gibi evde bekçilik eder, ne öküz gibi çifte koşulur, ne koyun gibi süt ve yün verir, ne de at gibi yük taşır. Bütün yaptığı dört bir yanı pislemek, her şeyi kırıp dökmektir. Bundan ötürü de alaya alınır ve sopayı yer. Onun gibi bir papaz da, yani o dediğim aylak papazlar da, ne bir köylü gibi toprağı sürer; ne bir savaşçı gibi yurdu savunur; ne hekim gibi hastalara bakar; ne İncil’i iyi bilen eğitici bir rahip gibi gerçek dini yayar, ne de tüccar gibi memlekete gerekli nesneleri, araçları getirir ve işte bunun için de, herkes horlar, yuhalar onları.”</p>

  <p class="normal1">“Öyle ama” dedi Grandgousier, “bu adamlar Tanrı’ya dua ediyorlar bizim için.”</p>

  <p class="normal1">“Hiç de değil” dedi Gargantua, “şangır şungur çanlarıyla dört bir yanı rahatsız ediyorlar sadece.”</p>

  <p class="normal1">“Öyle ya” dedi keşiş, “sabah, öğle, akşam çanları iyi çalındı mı, yarı dua sayılır.”</p>

  <p class="normal1">“Hiç anlamadıkları ilahileri, mezmurları habire mırıldanır dururlar. Anlamını hiç bilmedikleri, üstünde düşünmedikleri pater noster dualarını uzun Ave Maria’larla şişirip gevelerler. Ben buna dua demem, Tanrı’yı alaya almak derim. Tanrı bilir ya, bizim için dua etmiyor onlar, yağlı çöreklerini, çorbalarını yitirmek korkusuyla dua ediyorlar. Her yerde, her zaman, bütün ülkelerin gerçek Hıristiyanlarının hepsi Tanrı’ya dua ederler. Ruhul Kudüs de onlar için Tanrı’ya yakarır, aracılık eder; Tanrı da onlardan keremini, inayetini eksik etmez. Gel gelelim, bizim Rahip Jean, bu can adam da onlardan olduğu halde, herkes hoşlanıyor ondan. Ne yobazlığı var, ne de aylaklığı. Sözü sohbeti yerinde, neşeli, ne istediğini bilen, rind bir adam. Çalışıyor, didiniyor, ezilenleri koruyor, dertlileri avutuyor, acı çekenlere elini uzatıyor, manastırın bağlarını kolluyor.”</p>

  <p class="normal1">“O kadarla da kalmıyorum” dedi Rahip Jean, “sabah dualarını korolu ölüm ayinlerini bir çırpıda bitirip yaylara ip yaparım, okları yontar sivriltirim, tavşan yakalamak için ağlar örerim. Hiç boş durmam. Orası öyle, ama içki nerede? İçelim. Meyveler de gelsin. A, a, Etrocs Ormanı’nın bu kestaneler! Bunları taze şarapla yediniz mi, güzel güzel osurursunuz. Şarap henüz coşturmadı sizleri. Yaradana şükür, ben içiyorum, sığ derelerden geçişte kilise savcısının atı gibi.”</p>

  <p class="normal1">“Rahip Jean, şu burnundaki su damlasını silsene!” dedi Gymnastes.</p>

  <p class="normal1">“Vay vay,” dedi Rahip Jean, “su burnuma kadar geldiğine göre, boğulmak üzereyim demektir. Hayır, hayır, quia (çünkü):</p>

  <p class="ortayazi">Çıkar ama hiç içeri girmez su<br class="chapter" />
  Şaraptır panzehiri de ondan.</p>

  <p class="normal1">Böylesi deriden oldu mu çizmelerin, kışın hiç korkmadan istiridye toplarsın, çünkü su almaz çizmelerin.”</p>

  <p class="normal1">“Rahip Jean’ın burnu neden bu kadar güzel?” diye sordu Gargantua.</p>

  <p class="normal1">“Tanrı öyle istemiş de ondan” dedi Grandgousier. “Tanrı, tanrısal yargısıyla bizi şunun için şu biçimde yapar, çömlekçinin çömleğini yaptığı gibi.”</p>

  <p class="normal1">“Bence” dedi Ponokrates, “burunlar pazarına erken gelmiş de ondan. En güzel, en büyüklerinden birini almış.”</p>

  <p class="normal1">“Saçma” dedi Rahip Jean, “gerçek manastır felsefesine göre, sütninemin memeleri yumuşakmış da ondan. Süt emerken burnum yağa batar gibi giriyormuşum memelerine. Böylece de burnum teknede hamur gibi kabardıkça kabarmış. Sütninelerin memeleri sertse, çocukların burunları yassı olur. Ama içelim, içelim! Ad formam nasi cognoscitur ad te levavi… (burnunun biçiminden anla ki gözlerim sendedir, sende)… Ben hiç reçel yemem. Saki, içki, şarap getir, şarap, kızartmalar da gelsin!”</p>
</body>
</html>
