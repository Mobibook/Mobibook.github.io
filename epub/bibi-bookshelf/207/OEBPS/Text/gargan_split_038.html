<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>gargan</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_35">Bölüm XXXII</h1>

  <p class="ortayazi">Grandgousier’nin<br class="chapter" />
  nasıl barışı sağlamak için çörekleri geri verdiği</p>

  <p class="normal1">Sayın Gallet bunları söyleyip sustu; ama Picrochole’un bütün bu söyleve verdiği karşılık sadece şu oldu: “Gelin kendiniz alın, gelin kendiniz alın, benim adamlarımın taşakları yumuşaktır hamur gibi, çörek yapıp yedirirler size.”</p>

  <p class="normal1">Bunun üzerine Gallet, Grandgousier’nin yanına döndü. Onu diz çökmüş, başı açık, odasının bir köşesinde iki büklüm, Picrochole’un öfkesini yatıştırması ve zora başvurmadan aklını başına getirmesi için Tanrı’ya dua eder buldu. Elçisinin döndüğünü görünce, Grandgousier sordu:</p>

  <p class="normal1">“Aman dostum, aman gel, ne haberler getirdin?”</p>

  <p class="normal1">“İşler berbat” dedi Gallet, “bu adam aklını tümünden yitirmiş. Tanrı da bırakmış onu.”</p>

  <p class="normal1">“Peki ama, dostum” dedi Grandgousier, “neymiş bu taşkınlığın sebebi?”</p>

  <p class="normal1">“Hiçbir açıklamada bulunmadı, yalnız öfkeler içinde bir çörek sözü etti. Bilmem ama belki de çörekçilerine bir kötülük eden olmuştur.”</p>

  <p class="normal1">“Yapılacak şeyi düşünmeden önce, bunun aslını bilmek isterim.”</p>

  <p class="normal1">O zaman bu işi soruşturdu ve öğrendi ki Picrochole’un adamlarından zorla birkaç çörek alınmış, Marquet’nin kafasına da sopa vurulmuş; gel gelelim çöreklerin parası hakkıyla ödenmiş ve Marquet sopayı yemeden önce Forgier’nin bacaklarını kırbaçlamış. Bütün danışmanlar kralın var gücüyle kendini savunması gerektiği kanısına vardılar, Grandgousier yine de bu karara karşı çıktı ve:</p>

  <p class="normal1">“Madem bu iş birkaç çöreğe dayanıyor, onun gönlünü yapmaya çalışacağım. Çünkü savaş açmak hiç hoşuma gitmiyor” dedi.</p>

  <p class="normal1">Bunun üzerine, kaç çörek alındığı soruşturuldu, dört beş düzine olduğu anlaşılınca, Grandgousier hemen o gece beş araba dolusu çörek yapılmasını buyurdu; arabanın birindeki çörekler tereyağıyla, taze yumurta sarısıyla, safran ve güzel baharatla yapılıp Marquet’ye teslim edilecekti, ayrıca kral kendisine, yarasını saran berberlere verilmek üzere yedi yüz bin üç lira zarar ziyan ödüyor, bununla da kalmayarak ona La Pomardiere Çiftliği’ni kendine ve ailesine vergisiz devamlı mülk olarak bağışlıyordu.</p>

  <p class="normal1">Bütün bunları götürmek işi Gallet’ye verildi. Gallet yolda, Sauloye Çayırları’nda birçok kamış ve saz dalları kopartıp bunlarla arabaları ve arabacıları donattı; arabacılarla birlikte kendisi de eline bir dal aldı, böylece barış için anlaşmaya geldiklerini belli etmek istiyordu.</p>

  <p class="normal1">Kapıya varınca, Grandgousier adına Picrochole’la görüşmek istediler. Picrochole ne içeri girmelerine izin verdi, ne de onlarla konuşmaya geldi. Kendisinin meşgul olduğunu, ne söyleyecekleri varsa Komutan Böbürlek’e söylemelerini bildirdi; bu komutan o sırada surlar üstüne ağır bir top yerleştirmekteydi.</p>

  <p class="normal1">Gallet ona şunları söyledi:</p>

  <p class="normal1">“Sayın komutan, bütün bu anlaşmazlığı kısa kesmek ve eski antlaşmamıza dönmemize hiçbir engel bırakmamak için, tartışma konusu olan çörekleri size geri getirmiş bulunuyoruz. Bizimkiler sizden beş düzine çörek almışlar ve parasını eksiksiz ödemişlerdi, ama biz o kadar barışseveriz ki, size beş araba dolusu çörek veriyoruz; bunlardan birisi, şu araba, en çok yakınan Marquet içindir. Üstelik hiçbir diyeceği kalmaması için kendisine yedi yüz bin üç Makedon lirası veriyoruz, isteyebileceği zarar ziyanı karşılamak üzere de La Pomardiere Çiftliği’ni kendisine ve ailesine vergisiz devamlı mülk olarak bağışlıyoruz; işte bu bağışın kontratosu. Tanrı aşkına bundan böyle barış içinde yaşayalım, siz üzerinde hiçbir hakkınız olmadığını kendiniz de söylediğiniz bu toprakları bırakıp güle güle yurdunuza dönün, eskisi gibi dost kalalım.”</p>

  <p class="normal1">Böbürlek bu sözleri Picrochole’a iletti ve onu yüreklendirip diretmeye kışkırtmak için şunları ekledi:</p>

  <p class="normal1">“Bu herifler bal gibi korkuyorlar. Vallahi donuna ediyor Grandgousier, zavallı ayyaş! Onun üstünlüğü savaşta değil, kadeh boşaltmakta. Bana kalırsa, çörekleri ve parayı alalım, yine de biz hiç ara vermeden bu kaleyi güçlendirelim ve yolumuzdan dönmeyelim. Sizi enayi mi sandılar da çöreklerle avutmak istiyorlar? Böyledir işte, bugüne dek onlara iyi davranmış, büyük dostluk göstermiş olmakla kendinizi gözlerinde küçük düşürdünüz; okşa kötüyü vursun kafana, vur kafasına okşasın seni.”</p>

  <p class="normal1">“Tamam, tamam,” dedi Picrochole, “görecekleri var onların! Dediğin gibi yap.”</p>

  <p class="normal1">“Ama bir şey bildirmek isterim size” dedi Böbürlek, burada erzak bakımından kötü durumdayız, boğaz gereçlerimiz bir hayli cılız. Grandgousier bizi burada kuşatacak olursa, ben hemen gider bütün dişlerimi çektiririm, üç tane bırakırım yalnız, askerlere de aynı şeyi yaptırırım; bu üç diş bile fazla gelir erzakımızı tüketmeye.”</p>

  <p class="normal1">“Yiyeceğimiz çok bile” dedi Picrochole. “Biz buraya yemeye mi geldik, savaşmaya mı?”</p>

  <p class="normal1">“Savaşmaya tabii” dedi Böbürlek, “ama can boğazdan gelir, aç ayı oynamaz.”</p>

  <p class="normal1">“Bırakalım gevezeliği” dedi Picrochole, “gidin el koyun getirdiklerine.”</p>

  <p class="normal1">Bunun üzerine paraları, çörekleri, öküzleri ve arabaları aldılar, cevabı yarın vereceğiz diyerek ve bir daha surlara yaklaşmamasını tembihleyerek geri yolladılar Gallet’yi ve adamlarını. Onlar da böylece hiçbir sonuç almadan Grandgousier’nin yanına döndüler ve ona durumu anlattılar ve barışı sağlamak için kıyasıya cenkleşmekten başka yol umudu kalmadığını eklediler.</p>
</body>
</html>
