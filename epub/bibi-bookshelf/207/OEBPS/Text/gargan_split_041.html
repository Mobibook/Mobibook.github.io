<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>gargan</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_38">Bölüm XXXV</h1>

  <p class="ortayazi">Gymnastes nasıl Komutan Bokkazan ve<br class="chapter" />
  Picrochole’un öteki askerlerini ustalıkla öldürdü</p>

  <p class="normal1">Bu sözleri duyunca kimileri korkmaya başladılar, bu adam belki kılık değiştirmiş bir şeytandır diye, bir sağ bir sol elleriyle istavroz çıkarır oldular. Aralarından Don Joan adında biri, köy milislerinin başı, kuşağından dua kitabını çıkartıp bağırdı: “Hagios ho Theos! Tanrı uludur. Tanrıdan geliyorsan konuş! Şeytandan geliyorsan çık git.”</p>

  <p class="normal1">Bizimki olduğu yerde duruyordu; konuşmayı duyanlardan birçokları bölükten ayrıldılar. Gymnastes gözetliyordu herkesin ne yaptığını.</p>

  <p class="normal1">Bunun üzerine Gymnastes atından iner gibi yaptı. Sol yana asılı dururken, çevik bir hareketle atın altından öbür yana geçti, belinde kısa kılıcıyla havaya sıçradı ve kıçı atın başına dönük olarak iki ayağıyla eyer üstüne düştü.</p>

  <p class="normal1">“Gidersem, kıçın kıçın giderim” dedi.</p>

  <p class="normal1">Bunun üzerine olduğu yerde tek ayak üstünde topaç gibi dönüp aynı yönde kıçı üstüne eyere düştü. O zaman Bokkazan:</p>

  <p class="normal1">“Bak ben bu oyunu yapmam şu sırada, sebebi de var.”</p>

  <p class="normal1">“Tuh! olmadı,” dedi Gymnastes, “tersine sıçrayacağım şimdi.” Bu sefer büyük bir güç ve çeviklikle aynı sıçrayışı sağ yanına dönerek yaptı. Bunu da yapınca başparmağını eyerin bir başına bastırıp bütün bedenini tepetakla havaya kaldırdı, başparmağının kası ve siniri üstünde dikili kalıp üç kez daha havada döndü. Dördüncüsünde bütün bedenini hiçbir yere dokundurmadan atın iki kulağı arasına fırlattı ve sol elinin başparmağı üzerine dikilip havada durdu ve bu durumda yine topaç gibi döndü; sonra sol elinin ayasıyla eyerin ortasına vurup öyle bir sıçradı ki atın sağrısı üstüne kızlar gibi oturuverdi. Bu da bitince sağ ayağını eyer üstünden aşırıp sağrı üstünde binicilik numarası yaptı.</p>

  <p class="normal1">“Ama en iyisi eyerin iki başı arasında olmak” dedi.</p>

  <p class="normal1">Deyince de, iki elinin başparmağıyla önündeki sağrıya abanıp havada bir takla attı ve eyerin tam ortasına doğru dürüst oturdu; sonra yine bütün bedeniyle havaya dikildi, ayakları eyerin ortasında türlü cambazlıklar yaptı; bir de kollarını haç gibi gerip bağırmaya başladı: “Kuduruyorum, şeytanlar, kuduruyorum, kuduruyorum! Tutun beni şeytanlar, tutun beni, tutun!”</p>

  <p class="normal1">O bu perendeleri atarken soyguncular büyük şaşkınlıklar içinde birbirlerine: “Vay canına!” diyorlardı. “Bu bir cin ya da bir şeytan, kılık değiştirmiş. Ab hoste maligno libera nos, Domine! Şeytanın şerrinden bizi koru. Tanrım!”</p>

  <p class="normal1">Hepsi tavuk kaçıran bir köpek gibi arkalarına baka baka kaçıyorlardı.</p>

  <p class="normal1">O zaman Gymnastes fırsat bu fırsat diyerek atından indi, kılıcını çekip en gösterişlilere var gücüyle saldırdı. Yığın yığın yere seriyordu hepsini, yaralı bereli, bitik bir halde; gerek attığı görülmedik perendeler ve gerek Bokkazan’ın ona yoksul şeytan diyerek konuşmaları yüzünden onu azgın bir şeytan sanarak kimse karşı koymuyordu; yalnız Bokkazan iki yanı keskin kılıcıyla onu kalleşçe arkadan vurup kafasını yarmak istedi, ama Gymnastes’in zırhları, miğferi sağlamdı, kılıcın başına indiğini duymakla kaldı ve birden dönerek, Bokkazan’a hızlı bir kılıç savurdu, adam başını korumak isterken, kılıç bir anda karnını, bağırsaklarını ve karaciğerini ikiye böldü. Bokkazan yere düştü ve düşerken de dört çorba çanağı kanını canıyla birlikte kustu.</p>

  <p class="normal1">Bunun üzerine Gymnastes ele geçen fırsatların tersine dönünceye kadar kullanılmaması ve yiğit kişilerin talihlerine saygılı ve ölçülü olmaları, onu zorlayıp yıpratmamaları gerektiğini düşünerek savaştan ayrıldı, atına binip mahmuzlara yüklendi ve ardından gelen Prélingand ile birlikte dosdoğru Vauguyon yolunu tuttu.</p>
</body>
</html>
