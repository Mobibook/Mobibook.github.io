<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>gargan</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_14">Bölüm X</h1>

  <p class="ortayazi">Beyaz ve mavi renklerin<br class="chapter" />
  ne anlama geldikleri üstüne</p>

  <p class="normal1">Böylece beyaz sevinç, ferahlık, şenlik demektir ve bu anlama gelmesi yersiz değil, doğru ve tam yerindedir; önyargılarınızı bir yana bırakıp şimdi siz anlatacaklarımı dinlerseniz, böyle olduğunu anlarsınız.</p>

  <p class="normal1">Aristoteles der ki, türlerinde birbirine karşıt iki şey düşünürsek iyi ile kötü gibi, düzgünlükle bozukluk, soğuklukla sıcak, akla kara, hazla acı, sevinçle keder vb. gibi ve bunları her türün karşıtı öbürünün karşıtına uygun düşecek biçimde birleştirecek olursak, ister istemez öteki karşıt geri kalanla bağdaşır; örnek: Düzgünlükle bozukluk her türde karşıttırlar, iyi ile kötü de öyle: Birinci türün karşıtlarından biri ikincinin karşıtlarından birine uyuyorsa, düzgünlükle iyi gibi, çünkü düzgünlüğün iyi bir şey olduğu bellidir, böylece geri kalan kötü ile bozukluk da birbirine uyar, çünkü bozukluk kötü bir şeydir.</p>

  <p class="normal1">Bu mantık kuralına uyarak şu iki karşıtı, sevinçle kederi alalım, sonra da akla karayı, çünkü fizik bakımından karşıttır bunlar; imdi kara, keder anlamına gelirse, ak da ister istemez sevinç demek olur.</p>

  <p class="normal1">Bu anlam insanlarca uydurulup zorla kabul ettirilmiş değil, bütün dünya insanlarının rızasıyla benimsenmiştir; filozoflar buna ius gentium, evrensel kanun derler, bütün ülkeler için geçerlidir.</p>

  <p class="normal1">Bütün halklar, bütün milletler –eski Syrakuzalıları ve bazı Argosluları dışarda bırakıyorum, çünkü onlar bozuk yaradılışlıydılar– bütün diller kaderlerini dıştan göstermek için siyah giysi kullanırlar ve her yas karayla belirtilir.</p>

  <p class="normal1">Bu evrensel benimseme ancak doğanın bir çeşit kanıt ve neden sağlamasıyla mümkündür, bunu herkes kendiliğinden, kimseden bir şey öğrenmeden kavrayıverir – doğal kanun dediğimiz de budur.</p>

  <p class="normal1">Aynı doğal nedenle herkes için beyaz sevinç, şenlik, ferahlık, zevk ve keyif demektir.</p>

  <p class="normal1">Eski zamanda Trakyalılar ve Giritliler mutlu ve sevinçli günlerini beyaz çakıl taşlarıyla, kederli ve mutsuz günlerini de kara çakıllarla belirtirlerdi.</p>

  <p class="normal1">Gece ölümsü, hüzünlü, kederli değil midir? Yoksulluğundan kara ve karanlıktır. Işık bütün doğayı şenletmez mi? Her şeyin olabileceğinden daha beyazdır ışık. Bunu ispatlamak için size Laurens Valla’nın Bartolo’ya karşı yazdığı kitabı salık verebilirdim ama İncil’in tanıklığıyla yetinirsiniz herhalde: Matta’nın İncil’inin XVII. bölümünde denmiştir ki, Tanrımızın kalıp değiştirip görünmesinde vestimenta elusfacta sunt alba sicut lux –giysileri ışık gibi beyazdı– bu ışıklı beyazlıkla İsa havarisine ebedi sevinçlerin ne türlü olacağını anlatmak istiyordu. Çünkü aydınlık, insanlar için bir sevinç kaynağıdır; nitekim ağzında diş kalmamış bir kocakarı bile Bona Lux –Işığa şükürler olsun!– demiş. Gözleri görmez olan Tobie, Raphael kendisine sevinç dilediği zaman şu karşılığı vermiş: “Göklerin ışığını görmeyen benim için ne sevinç olabilir?” Kurtarıcının dirilmesinde (Yuh. XX) ve göğe çıkmasında (Resullerin İşleri, I. 10) melekler evrenin sevincini aynı renkle yansıtmışlardır. İncil yazan Ermiş Yuhanna, göksel ve kutlu Kudüs’te Tanrı’nın cennetlik kullarını aynı renk giysiler içinde gösterir.</p>

  <p class="normal1">İster Yuhanna’yı ister Roma eskiçağ tarihlerini okuyun, göreceksiniz ki, Roma’nın anayurdu olan Alba şehri, kuruluşunu ve adını orada bir beyaz dişi domuzun bulunmasına borçludur. Göreceksiniz ki, düşmanlarını yendikten sonra herhangi birinin Roma’ya büyük zafer alaylarıyla girmesine karar verilince, o kişi beyaz atların çektiği bir arabayla giriyordu şehre. Daha az şanlı alaylarla giren de öyle; çünkü gelişlerinin sevincini beyazdan başka hiçbir renk daha açıkça anlatamazdı.</p>

  <p class="normal1">Göreceksiniz ki Atinalıların önderi Perikles’in buyruğuyla askerleri arasından kurada beyaz bakla çekenler bütün gün rahatça keyfeder, ötekilerse gider savaşırlarmış. Bu konuda size binlerce başka örnek verebilirim, ama burası yeri değil.</p>

  <p class="normal1">Buna dayanarak Aphrodisiaslı İskender’in çözülmez dediği bir muammayı çözebilirsiniz: Neden tek kükreyişiyle bütün hayvanları korkutan aslan yalnız beyaz horozdan ürker çekinir? Çünkü Proclus’un Kurban ve Büyü Üstüne kitabında dediği gibi, dünyanın ve yıldızların bütün ışığının kaynağı olan güneşin gücü, aslandan çok rengi kadar özelliği de ve türsel niteliğinden ötürü beyaz horozla simgelenir ve bağdaşır. Şunu da ekler ki, şeytanlar çok kez aslan kılığına girerler ve bir beyaz horoz görünce birden yok olurlar.</p>

  <p class="normal1">Bundan ötürü Galyalılar (Yunanlıların “gala” dedikleri süt gibi beyaz yaradılışta oldukları için bu adı almışlardır) başlıklarına beyaz tüy koymaktan hoşlanırlar; doğuştan neşeli, açık yürekli, zarif ve sevimlidirler ve simge olarak çiçeklerin en beyazı olan zambağı almışlardır.</p>

  <p class="normal1">Nasıl oluyor da doğa bize beyaz renkle sevinç ve ferahlık veriyor diye soracak olursanız, derim ki benzerlik ve uygunluk gereğidir bu. Çünkü beyaz nasıl dışımızda Aristoteles’in Problemler’inde ileri sürdüğüne göre, görme ve uzağı yakını seçme gücünü dağıtarak gözü ayartır ve kamaştırırsa (ki bunu karlı dağları geçerken deneyebilir, iyi bakamaz olursunuz. Ksenophon adamlarının başına böyle bir şey geldiğini anlatır, Galienus da uzun uzun durur bunun üstünde De usu partium kit. X, tıpkı onun gibi içimizde de aşırı sevinç yüreği ayartır ve yaşama gücünü açıkça dağıtır; bu dağılma o kadar çoğalabilir ki, yürek besininden yoksun kalır, sonuç olarak da Galienus’un İyileştirme Yöntemleri kit. XII. Hastalıklı Yerler kit. X ve Araz ve Sebepler kit. II’de söylediği gibi, bu sevinç aşırılığı hayatı söndürebilir. Eski zamanda böyle şeylerin olduğuna Marcus Tullius Cicero, Verrius, Aristoteles ve Cannes savaşından sonra Titus Livius, Plinius, Aulus Gellius ve daha başkaları buna tanıklık ederler, derler ki Rodoslu Diagoras, Khilon, Sophokles, Sicilya zorbası Dionysius, Philippides, Philemon, Polykrata, Philistion, M. Juventi ve daha başkaları fazla sevinçten ölmüşler, İbni Sina’nın da Yüreğin Gücü hakkındaki kitabının II. bölümünde dediği gibi, safran da fazla miktarda alınırsa, yüreği öylesine sevince boğar ki, aşırı dağılma ve genişlemeden ötürü insanı öldürür. Bu konuda Aphrodiasias’lı İskender’in Problemler’inin birinci kitap, on dokuzuncu bölümüne bakıp bu bahsi kapatın.</p>

  <p class="normal1">Ama gördünüz mü, bu konuda başta niyet ettiğimden daha ileri gittim. Onun için üst yanımı, tümü bu konuyla ilgili kitaba bırakarak yelkenleri indiriyorum. Kısaca şunu da söyleyeyim ki, beyaz hangi simgelerle sevinci ve zevki anlatıyorsa, mavi de aynı simgelerle göğü ve göksel şeyleri anlatır.</p>
</body>
</html>
