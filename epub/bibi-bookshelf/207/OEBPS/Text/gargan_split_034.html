<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>gargan</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_31">Bölüm XXVIII</h1>

  <p class="ortayazi">Picrochole, La Roche Clermaud’yu<br class="chapter" />
  nasıl saldırıp aldı ve Grandgousier nasıl<br class="chapter" />
  istemeyerek ve zorlukla savaşa girdi</p>

  <p class="normal1">Rahip Jean manastıra girenlerle anlattığımız gibi cenkleşedursun, Picrochole adamlarıyla apar topar Vede Geçidi’ni aşıp La Roche Clermaud’ya yürüdü; orada kendisine karşı koyan olmadı, gece de bastırdığı için, adamları ile birlikte şehirde kalmaya ve içini kemiren öfkeyi yatıştırmaya karar verdi.</p>

  <p class="normal1">Ertesi sabah surlara ve şatoya el koydu ve orasını gerekli bütün silahlarla iyice donatıp güçlendirdi. Saldırıya uğrarsa oraya çekilmeyi düşünüyordu, çünkü orası yeri ve kuruluşu bakımından savunmaya pek elverişliydi.</p>

  <p class="normal1">Şimdi onları oldukları yerde bırakıp dönelim bizim Paris’te kendisini candan gönülden edebiyata ve beden eğitimine vermiş olan Gargantua’mıza ve yaşlı babası Grandgousier’imize; o ki akşam yemeğinden sonra harıl harıl yanan güzelim bir ocak ateşinde hayalarını ısıtıyor, çıtır çıtır kızaran kestaneleri seyrediyor, ucu yanan bir değnekle ateşi karıştırıyor, karısına ve yakınlarına güzel eski zaman masalları anlatıyordu.</p>

  <p class="normal1">Tam o sırada bağlara bakan çobanlarından Pillot adında biri çıkageldi ve Lerné Kralı Picrochole’un onun topraklarında yaptığı kötülükleri ve talanları olduğu gibi anlattı, bütün memleketi nasıl yağmaladığını, yakıp yıktığını, yalnız Seuillé Manastırı’nın bahçesini Rahip Jean des Entommeures’in nasıl şerefiyle kurtardığını ve şu anda bu kralın La Roche Clermaud’da olup adamlarıyla birlikte savaşa hazırlandığını bir bir söyledi.</p>

  <p class="normal1">“Vah! Vah!” dedi Grandgousier, “nedir bu, dostlar? Bir düş mü, yoksa gerçek mi bu duyduklarım? Picrochole, bunca yıllık dostum, soyca sopça yakınımız Picrochole bana saldırıyor ha? Kim dürtüyor onu, kim kışkırtıyor, kime uyuyor, kimden akıl alıyor? Vay, vay, vay, hey ulu Tanrım, sen yardım et bana, sen yol göster, ne yapmam gerektiğini bildir. Beni desteklemen için, açıkça söylüyorum, yemin ediyorum ki sana, ne ona bir kötülük ettim, ne adamlarına bir zarar verdim, ne de topraklarını talan ettim; tam tersine para ve adam yardımı yaptım ona, kendisine yararlı olacağını sandığım her durumda destek olmaktan geri kalmadım. Bana böyle bir saldırıda bulunması ancak bir şeytan dürtüsüyle olabilir. Tanrım, sen benim yüreğimi bilirsin, çünkü hiçbir şey saklamam senden; eğer aklını kaçırmışsa ve sen onu bana buraya aklını başına getireyim diye gönderiyorsan, bana yeterince güç ve bilgi ver de onu yolu yordamıyla senin yüce iradenin boyunduruğu altına sokayım.</p>

  <p class="normal1">“Vah, vah, vah, benim candan dostlarım, sadık uyruklarım, bana yardım etmeye zorlamam mı gerekiyor sizleri? Yazıklar olsun! Yaşlı günlerimde yalnız dinlenmek gerekirdi bana, bütün ömrüm boyunca da barışı sağlamaya çalıştım; ama görüyorum ki, yorgun ve cılız zavallı omuzlarıma zırhlar yüklenip, titrek ellerimle kargılara mızraklara sarılmalıyım, zavallı uyruklarımı korumak kurtarmak için. Akıl bunu gerektirir çünkü, uyruklarımın emeğiyle ayakta kalmışım, onların alın teriyle beslenmişim ben, çocuklarım ve soyum sopum.”</p>

  <p class="normal1">“Yine de bütün barış yollarını denemeden savaşa girişmeyeceğim; bunda kararlıyım.”</p>

  <p class="normal1">Bunun üzerine danışmanlarını topladı ve durumu olduğu gibi ortaya koydu, verdikleri kararları, aklı başında bir adam Picrochole’a gidecek ve böyle birdenbire rahatını bozup üzerinde hiçbir hak ileri süremeyeceği topraklara niçin girdiğini öğrenecekti; ayrıca Gargantua ve adamları da, memleketin başına geçip, gereğinde onu savunmak üzere geri çağrılacaklardı. Grandgousier bütün bu kararları beğendi ve gereğinin yapılmasını buyurdu.</p>

  <p class="normal1">Bu karar üzerine Basklı uşağını çarçabuk Gargantua’yı çağırmaya yolladı, yazdığı şu mektubu da eline vermişti.</p>
</body>
</html>
