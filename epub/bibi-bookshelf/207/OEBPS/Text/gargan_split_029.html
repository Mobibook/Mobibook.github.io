<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>gargan</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_26">BÖLÜM XXIII</h1>

  <p class="ortayazi">Ponokrates’in Gargantua’yı<br class="chapter" />
  nasıl günün hiçbir saatini boş geçirmeyen<br class="chapter" />
  bir eğitimle yetiştirdiği</p>

  <p class="normal1">Ponokrates Gargantua’nın bu bozuk yaşayışını görünce, onu bir başka türlü okutmaya karar verdi, ama ilk günler için onu pek sıkıştırmadı, çünkü ansızın yapılacak değişikliklerin insan doğasında sert tepkiler yaratacağını düşünüyordu.</p>

  <p class="normal1">İşine gereğince başlamak için o zamanların üstat Theodore adında bilgin bir hekiminden Gargantua’yı daha iyi bir yola sokma olanaklarını araştırmasını rica etti, o da bağırsaklarını hırbık otuyla üstün hekimlik kurallarınca temizledi, bu müshil beynindeki bütün bozukluğu ve kötü alışkanlıkları sildi süpürdü. Ponokrates bu yoldan ona eski hocalarının bütün öğrettiklerini unutturdu, Timotheus da başka çalgıcıların yetiştirdiği öğrencilerine böyle yaparmış.</p>

  <p class="normal1">Daha iyi bir başarı sağlamak için Ponokrates onu çevredeki bilgin kişiler arasına soktu, onlara özenen Gargantua’nın kafası gelişti, başka türlü okuyup kendini gösterme istekleri arttı.</p>

  <p class="normal1">Sonra onu öyle bir çalışma düzeni içine soktu ki, Gargantua gününün hiçbir saatini yitirmiyor, bütün zamanını okumak ve yararlı bilgiler edinmekle geçiriyordu.</p>

  <p class="normal1">Bu amaçla Gargantua sabahın saat dördüne doğru uyanıyordu. Uşakları kolunu bacaklarını ovdukları sırada ona Kutsal Kitap’ın bir yaprağı yüksek sesle, açık seçik ve konuya uygun bir söyleyişle okunuyordu. Bu iş için Basché’den gelme, Anagnostes adlı bir delikanlı görevlendirilmişti. Bu dersin sözüne ve özüne uygun olarak Gargantua çok kez kendini Ulu Tanrı’ya kul köle olmaya, tapmaya, yalvarıp yakarmaya veriyordu; çünkü okunan kitap Tanrı’nın yüceliğini, akılları durduran aklını koyuyordu ortaya.</p>

  <p class="normal1">Sonra doğal sindirimlerini boşaltmak için mahrem yerlere gidiyordu; orada eğitmeni okunanı tekrarlıyor, karanlık ve anlaşılmaz yerlerini açıklıyordu.</p>

  <p class="normal1">Dönüşte gökyüzünün durumuna bakılıyordu: Acaba gök dün akşam görüldüğü durumda mı, değil mi ve güneşle ay o gün ne alametler gösteriyor diye.</p>

  <p class="normal1">Bu işler bittikten sonra Gargantua giydiriliyor, saçı başı taranıyor, süslenip püsleniyor, kokularını sürünüyor; bu arada kendisine bir önceki günün dersleri tekrarlanıyordu. Kendisi de bunları ezberden okuyor ve onlara insan halleri ile ilgili bazı gerçek örnekler ekliyordu. Bu dersler kimi zaman saat iki ya da üçe kadar sürüyordu, ama genel olarak giyinip kuşanması tamamlanınca bitiyordu. Sonra tam üç saat kitaplar okunuyordu ona.</p>

  <p class="normal1">Okuma bitince, okunanlar üzerinde konuşa konuşa dışarı çıkıyorlardı, Bracque Meydanı’na ya da çayırlara gidiyor, top, çelik çomak, üç köşe oynuyorlar, böylece ruhlarını nasıl besledilerse, bedenlerini de aynı coşkuyla geliştiriyorlardı.</p>

  <p class="normal1">Bütün oyunları özgürce oynuyorlardı, diledikleri zaman oyunu bırakıyor, bırakmaları da genel olarak terledikleri ya da fazla yoruldukları zaman oluyordu. Oyundan sonra bedenleri iyice kurulanıp ovuşturuluyor, gömlekleri değiştiriliyor, ağır adımlarla gezinerek yemeğin hazır olup olmadığını görmeye gidiyorlardı. Yemeği beklerken dersten akıllarında kalan birkaç cümleyi berrak sesle ve nutuk edasıyla tekrarlıyorlardı.</p>

  <p class="normal1">Derken İştah Hazretleri teşrif ediyor ve tam zamanı diyerek sofraya oturuyorlardı.</p>

  <p class="normal1">Yemek başlarken, Gargantua şarabını içtiği sürece eski zaman serüvenleri üstüne hoş bir hikâye okunuyordu.</p>

  <p class="normal1">O zaman istenirse okuma sürdürülüyor ya da ilk aylarda, güle söyleye sofraya gelen nesnelerin, şarabın, ekmeğin, tuzun, etlerin, balıkların, meyvelerin, otların, köklerin nitelikleri, yararları, özellikleri etkinlikleri ve hazırlanışları üstüne tartışmalar yapılıyordu. Böylelikle kısa zamanda bu konularda Plinius’un, Athenaeus’un, Dioscorides’in Juillius Pollux’un, Galienus’un, Porphyrius’un Oppianus’un, Polybios’un, Helidoros’un, Aristoteles’in, Aelianus’un ve daha başkalarının yazdıkları öğrenildi. Bunlar konuşulurken çok kez söylenenlerin doğruluğundan emin olmak için adı geçen yazarların kitapları sofraya getiriliyordu. Gargantua söylenenleri o kadar iyi aklında tuttu ki, zamanında onun bildiklerinin yarısı kadarını bilen hekim yoktu.</p>

  <p class="normal1">Sonra sabah okunan dersler üstüne konuşuluyor, yemeklerini bir ayva reçeli ile bitirdikten sonra Gargantua bir sakız ağacı kütüğüyle dişlerini temizliyor, ellerini ve gözlerini güzelim serin sularla yıkıyor, sonra hepsi birden Tanrı’nın keremini ve inayetini öven güzel ilahilerle yaradana şükürler ediyorlardı. O da bitince oyun kâğıtları getiriyorlar ama, bunlarla oyun oynamıyorlar, hepsi aritmetiğe dayanan bir sürü yeni, hoş, küçük buluşlarla eğleniyorlardı.</p>

  <p class="normal1">Gargantua bu yoldan sayı bilimini sevdi ve her gün yemeklerden sonra bu eğlence ile hoş vakitler geçirdi, zar ve iskambil oyunları ile geçirdiği vakitler kadar hoş. Böylece o bilimin teorisini ve pratiğini öyle iyi öğrendi ki, bu konuda çok yazılar yazmış olan İngiliz Tunsal Gargantua’nın yanında bu bilimi eski Almanca kadar az bildiğini itiraf etmişti.</p>

  <p class="normal1">Gargantua yalnız aritmetik değil, geometri, astronomi ve müzik gibi başka matematik bilimlerinde de bilginleşti, çünkü yemeklerini eritip sindirdiği sırada bir sürü geometrik şekiller ve oyuncaklar yapıyorlar, hatta astronomi kanunlarını bile inceliyorlardı.</p>

  <p class="normal1">Sonra gırtlaklarının bütün gücüyle dört beş sesli parçalar ya da temalar üzerinde eğlenceli müzik çalışmaları yapıyorlardı.</p>

  <p class="normal1">Müzik araçlarına gelince, Gargantua ut, klavsen, arp, Alman kavalı, dokuz delikli flüt, viyola ve boru çalmasını öğrendi.</p>

  <p class="normal1">O saat böyle kullanılıp sindirim tamam olunca, bağırsaklarını iyice boşaltıp üç saat ya da fazla bir süre asıl çalışmasına koyuluyor, ya sabahki okumayı tekrarlıyor, ya da başlanmış kitabı okumaya devam ediyor, ya da eski Gotik ve Romen harflerini güzel yazıp çizmeye çalışıyordu.</p>

  <p class="normal1">Bu çalışmalar bitince yanlarına seyis Gymnastes adında Touraine’li bir beyzadeyi de alarak evden çıkıyorlardı, bu delikanlı onlara ata binmesini öğretiyordu.</p>

  <p class="normal1">Gargantua o zaman giysilerini değiştirip bir küheylana, bir savaş atına ya da bir rahvana binip koşturuyor, şaha kaldırıyor, hendek ya da engelden atlatıyor, yerinde sağa sola döndürüyordu.</p>

  <p class="normal1">Bu arada Gargantua mızrak kırmıyordu, çünkü dünyanın en saçma sözü “Turnuvada ya da savaşta on mızrak kırdım” demektir –bir dülger de bu işi kolayca yapar– asıl övünülecek şey bir mızrakta on düşmanı kırmaktır. Ucu sivri, sağlam ve sert mızrağıyla bir kapıyı kırıyor, bir zırhı deliyor, bir ağacı söküyor, bir baltayı hedefe çiviliyor, zırhlı bir eğeri, bir gömleği, bir eldiveni yerinden söküyor. Bütün bunları tepeden tırnağa zırhlar, silahlarla kuşanmış olarak yapıyordu.</p>

  <p class="normal1">Atlambaç denen atların birinden öbürüne atlayıvermekte, sağdan soldan ata elde mızrakla üzengisiz binmekte ve atı dizginsiz kullanmakta büyük ustalık kazanmıştı, çünkü bu hünerler askerlik eğitiminde yararlıydı.</p>

  <p class="normal1">Bir başka gün savaş baltasını kullanıyordu, baltayı öyle iyi savuruyor, öyle sıkı vuruşlar yapıyor, öyle kıvrakça çevresinde dolandırıyordu ki, savaşlarda ve bütün denemelerde üstüne silahşör yoktu.</p>

  <p class="normal1">Sonra kargı savuruyor, türlü türlü kılıçları, büyüğünü küçüğünü, sivri uçlusunu, kamayı, hançeri, zırhlı ya da zırhsız olarak büyük küçük kalkanlarla, kaputla kullanıyordu.</p>

  <p class="normal1">Geyik, karaca, ayı, ceylan, yaban domuzu, tavşan, keklik, sülün, toy avına çıkıyordu. Top oyunu oynuyor, iri topu ayağıyla da, yumruğuyla da havaya fırlatıyordu. Güreşiyor, koşuyor, atlıyor, üç adım, tek ayak, Alaman atlamalarını yapmıyordu, çünkü Gymnastes’e göre böylesi atlamalar yararsız ve savaş için gereksizdi; bir sıçrayışta hendek atlıyor, bir duvara altı adım çıkıyor ve böylece bir kargı boyu yukardaki pencereye tırmanıyordu.</p>

  <p class="normal1">Derin sularda sırtüstü, yüzüstü, yan yan, bütün bedeniyle, yalnız ayaklarıyla, tek elle, bir eli havada yüzüyordu, havada tuttuğu elindeki kitabı hiç ıslatmadan Seine Nehri’ni geçiyor, Julius Caesar gibi de kaputu dişlerinde yüzebiliyordu; tek elle tutunup bir hamlede kayığa çıkıyor, kayıktan tepe üstü suya atlıyor, dibi buluyor, kayalıklara giriyor, derinlere, girdaplara dalıyordu. Sonra kayığı yerinde çeviriyor, yönetiyor, hızlı, yavaş, akıntı yönünde, akıntıya karşı gidiyor, azgın akıntıda kayığı durduruyor, bir elle dümen tutup öteki eliyle koca bir küreği çekiyor, yelken açıyor, iplerden direğe çıkıyor, serenler üstünde koşuyor, pusulayı ayarlıyor, rüzgâra karşı borinaları geriyor, dümeni ustaca kırıyordu.</p>

  <p class="normal1">Sudan çıkıp bir koşu dağa çıkıyor, aynı çeviklikle dağdan iniyor, kedi gibi ağaçlara tırmanıyor, sincap gibi birinden ötekine atlıyor, Milon gibi koca dalları kırıp yere indiriyordu. İki keskin hançer ya da çelik çiviyle bir evin tepesine sıçan gibi çıkıyor, sonra yukardan öyle bir atlıyordu ki aşağıya, hiçbir yeri incinmiyordu.</p>

  <p class="normal1">Cirit, çubuk, taş, harbi, kazık, gönder atıyor, yay çekiyor, sıkı mancınıkları beliyle geriyor, ağır tüfekle gözden nişan alıyor, topu kundağına yerleştiriyor, nişan papağanına yukardan aşağı, aşağıdan yukarı, önden, yandan, arkadan Partlar gibi attığını vuruyordu.</p>

  <p class="normal1">Yüksek bir kuleden sarkıtılan ipe bağlanıyor, bu ipi iki eliyle tutup dümdüz bir çayırda yürür gibi yukarı çıkıp aşağı iniyordu.</p>

  <p class="normal1">İki ağaç arasına bir mertek konuyor, iki eliyle bu merteğe asılıp ayaklarıyla hiçbir yere dokunmadan, inanılmaz bir çabuklukla bir o yana, bir bu yana gidip geliyordu.</p>

  <p class="normal1">Göğsünü ve ciğerlerini işletmek için zebellalar gibi bağırıyordu. Bir gün onun Saint Victor Kapısı’ndan Montmartre Kapısı’na, Eudemon’a seslendiğini duydum. Troya Savaşı’nda Stentor böylesi bir ses çıkaramamıştı.</p>

  <p class="normal1">Kas sinirlerini sağlamlaştırmak için, her biri kurşundan sekiz bin yedi yüz batman ağırlığında ve onun halter dediği iki koca baskül yapmışlardı ona. Bunları her bir eliyle yerden başının üstünde havaya kaldırıp, hiç kıpırdamadan üç çeyrek saatten fazla öylece tutuyordu, eşi görülmedik bir güçle.</p>

  <p class="normal1">En güçlülerle çubuk yarışmaları yapıyor, çubuk göğsüne gelince kimsenin onu yerinden kımıldatamayacağı biçimde kaskatı duruyordu ayakları üstünde, eskiden Milon’un durduğu gibi, yine Milon gibi elinde bir nar tutuyor ve alabilene veririm diyordu.</p>

  <p class="normal1">Böylece geçen saatlerden sonra, ovuşturulup, yıkanıp, üstünü başını değiştiriyor, yavaş yavaş eve dönüyor. Çayırlar ya da otlaklardan geçerken, ağaçları, bitkileri seyrediyor, Dioskorides, Marinus, Plinius, Nikandoros, Macer, Calinus gibi. Eskilerin onlar üstüne yazdıklarını düşünüyor ve eve kucak dolusu otlar götürüyordu. Bu görev, Rhizotome adında bir delikanlıya verilmişti. Çapa, kürek, tırmık, bel, keski, küskü ve bitki toplamak için gerekli başka araçlar ondan soruluyordu.</p>

  <p class="normal1">Eve döndüklerinde, akşam yemeği hazırlanırken, bizimkiler okumuş oldukları bazı yazıları tekrarlıyor ve sofraya oturuyorlardı. Burada hatırlatalım ki, Gargantua’nın öğle yemekleri içkisiz ve yavandı, çünkü yalnız midesinin kazıntısını bastırmak için yiyordu. Oysa akşam yemekleri doyasıya bol ve zengindi. Çünkü Gargantua gücünü yitirmemek ve beslenmek için ne kadar yemek gerekirse o kadar yiyordu. Bu da, en doğru, en güvenilir hekimlerin buyurdukları rejime uygundur. Kimi yalancı hekimler, sofistlerin eğitimiyle bunalıp tam tersini öğütleyedursunlar.</p>

  <p class="normal1">Akşam yemeğinde, öğlen yemeğindeki ders dilendiği kadar sürdürülüyor, daha sonra, geriye kalan zaman da hepsi bilgili ve yararlı, güzel konuşmalarla geçiyordu. Tanrı’ya şükürler edildikten sonra, usulünce şarkılar söylüyorlar, uyumlu çalgılar çalıyorlardı, ya da oyun kartlarıyla, zarlar, kâselerle oyunlar oynuyorlar, bu arada bol bol yemek yiyip eğlenerek uyku vaktine kadar oyalanıyorladı. Zaman zaman da okur yazar kimselere ya da yabancı ülkelerden gelmişlere misafirliğe gidiyorlardı.</p>

  <p class="normal1">Gecenin ortasında odalarına çekilmezden önce evin en açık yerinden göğe bakmaya gidiyorlardı, orada varsa kuyruklu yıldızları, gezegenlerin aldıkları biçimleri, durumlarını, görüntülerini, ayrılıp kavuşmalarını izliyorlardı.</p>

  <p class="normal1">Sonra Gargantua, Pisagorcular gibi, bütün gün okuduklarını, gördüklerini, öğrendiklerini, yaptıklarını ve duyduklarını kısaca gözden geçiriyordu.</p>

  <p class="normal1">Sonra, dünyaları yaratan Tanrı’ya dualar ediyor, ona hayranlıklarını ve inançlarını tazeliyor, engin rahmetini yüceltiyor, geçmiş zamanlar için ona şükürler edip gelecek zamanlar için kendilerini onun şefaatine emanet ediyorlardı.</p>

  <p class="normal1">Bütün bunlar bittikten sonra gidip yatıyorlardı.</p>
</body>
</html>
