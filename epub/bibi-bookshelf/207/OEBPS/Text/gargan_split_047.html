<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>gargan</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_44">Bölüm XLI</h1>

  <p class="ortayazi">Rahip Jean’ın Gargantua’yı nasıl uyuttuğu</p>

  <p class="normal1">Akşam yemeğinden sonra, hemen yapılması gereken işler görüşüldü ve gece yarısına doğru düşmanın ne dolaplar kurduğunu öğrenmek için keşfe çıkmaya, o zamana kadarsa, daha dinç olmak için yatıp dinlenmeye karar verildi. Ama Gargantua ne yana dönse uyuyamıyordu bir türlü. Bunu gören Rahip Jean dedi ki:</p>

  <p class="normal1">“Ben, en rahat uykuyu vaaz dinlerken, ya da Tanrı’ya dua ederken uyurum. Gelin sizinle Yedi Mezmurlar’ı okumaya başlayalım, bakalım hemen uyuyacak mısınız?”</p>

  <p class="normal1">Bu buluş Gargantua’nın pek hoşuna gitti ve birinci mezmura başlayıp da Beati quorum (ne mutlu onlar ki) parçasına gelir gelmez ikisi birden uykuya daldılar. Ama Rahip Jean manastırdaki alışkanlığından ötürü gece yarısından önce uyanmakta kusur etmedi; uyanınca da avaz avaz türkü söyleyip herkesi uyandırdı:</p>

  <p class="indentmetin">Hey hey, Regnault, uyansana,</p>

  <p class="indentmetin">Uyan bre Regnault, uyan.</p>

  <p class="normal1">Herkes uyanınca:</p>

  <p class="normal1">“Baylar” dedi, “sabah duası öksürmekle, akşam yemeği içmekle başlar derler. Biz tersini yapalım: Duaya içmekle başlayalım, yemeğe başlarken de bol bol öksürelim.”</p>

  <p class="normal1">Gargantua:</p>

  <p class="normal1">“Uykudan hemen sonra içmek hekimlerce uygun görülmez. Önce karındaki kazuratı mazuratı boşaltmak gerekir.”</p>

  <p class="normal1">“Evet, tam hekimce söz ettin! Yüz şeytan birden üstüme saldırsın, eğer yaşlı hekimlerden daha çok değilse dünyada yaşlı ayyaşlar. Ben kendi iştahımla anlaşmışımdır: Hep benimle yatar, benimle kalkar; bütün gün bu anlaşmayı uygularız güzelce. Siz boşaltın içinizi dilediğiniz gibi. Ben de kendi müshilimi alırım bu arada.”</p>

  <p class="normal1">“Neymiş o senin müshil?” diye sordu Gargantua.</p>

  <p class="normal1">“Dua kitabım,” dedi Rahip Jean, “çünkü şahinciler nasıl kuşlarına yem vermeden önce, beyinlerindeki pusları gidermek ve iştahlarını artırmak için bir tavuk ayağı ile uğraştırırlarsa onları, ben de sabahları bu sevimli dua kitapçığımı alırım ele, ciğerlerimi iyice temizler ve içmeye hazır duruma gelirim.”</p>

  <p class="normal1">“Bu duaları hangi usul üzre okursun?” diye sordu Gargantua.</p>

  <p class="normal1">“Fécamp usulü” dedi Rahip Jean, “yani sadece üç mezmur ve üç ders, ya da hiçbir şey okumam, canım istemezse. Ben kendimi duaların buyruğuna sokmam hiçbir zaman. Dualar insan için yapılmıştır, insan dualar için değil. Onun için ben dualarımı özengi kayışı gibi kullanırım, dilediğimi kısaltır, istediğim zaman uzatırım onları: Brevis oratio penetrat caelos, longa potatio evacuat cyphos (kısa dua göğe ulaşır, uzun içme kadehleri boşaltır). Nerede yazılıydı bu?”</p>

  <p class="normal1">“Vallahi bilmem ahbap” dedi Ponokrates, “ama sen yaman adamsın doğrusu.”</p>

  <p class="normal1">“Sizlere benziyorum demektir bu. Ama venite apotemus (gelin içelim).”</p>

  <p class="normal1">Bol bol kızartmalar, ekmekli güzel çorbalar geldi ve Rahip Jean gönlünce şarap içti, kimileri ona katıldı, kimileri ise içmedi. Sonra herkes zırhını silahını kuşanmaya başladı, Rahip Jean’ı da zorla kuşandırdılar, çünkü o göğsünde cüppesinden başka zırh, elinde haçlı sopasından başka silah istemiyordu. Yine de tepeden tırnağa zırhlara büründü ve belinde enli bir kılıçla güzel bir Napoli küheylanına bindi. Gargantua, Ponokrates, Gymnastes, Eudemon ve Grandgousier konağının en savaşçı yirmi beş yiğidi, gereğince giyinip kuşanmış, elde mızrak, Ermiş Georges gibi atlarına binmişlerdi. Her birinin ardından tüfekli bir atlı geliyordu.</p>
</body>
</html>
