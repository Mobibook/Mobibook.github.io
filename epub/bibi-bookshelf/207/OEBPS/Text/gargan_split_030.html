<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>gargan</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_27">Bölüm XXIV</h1>

  <p class="ortayazi">Hava yağmurlu olunca<br class="chapter" />
  Gargantua nasıl vakit geçirirdi?</p>

  <p class="normal1">Hava yağmurlu ve soğuk olunca yemek öncesi her zamanki gibi geçerdi, yalnız Gargantua havayı ılıtmak için güzel, pırıl pırıl bir ateş yaktırırdı. Yemekten sonra ise, spora çıkacak yerde dam altında kalıyor ve bedenlerini işletmek için otları demetlemek, odunları yarmak, testere ile kesmek, ambarda ekin dövmekle uğraşıyorlardı, sonra resme ve heykele çalışıyorlar, eski Yunanlıların aşık oyunlarını oynuyorlardı, Leonicus’un anlattığı ve dostumuz Lascaris’in oynadığı gibi. Oynarken de, bu oyunlar üstüne eski yazarların sözlerini ve benzetmelerini tekrarlıyorlardı.</p>

  <p class="normal1">Ayrıca madenlerin nasıl inceltildiğini, topların nasıl döküldüğünü görmeye, kıymetli taş yontucuları, simyacıları, para basanları, halıcıları, dokumacıları, kadifecileri, saatçileri, aynacıları, basmacıları, çalgı yapanları, boyacıları ve daha başka, türlü türlü ustaları görmeye gittikleri de oluyordu, her gittikleri yerde şarap paraları dağıtarak zanaatların türlü işçilik ve buluşlarını öğreniyor, inceliyorlardı.</p>

  <p class="normal1">Halka verilen derslere, törenlere, okumalara, söylevlere, ünlü avukatların savunmalarına, kilise vaazlarına da gidiyorlardı.</p>

  <p class="normal1">Kılıç oyunları öğretilen kapalı yerlere de uğruyor ve bu oyunları onlar kadar, hatta onlardan daha iyi bildiklerini gösteriyorlardı.</p>

  <p class="normal1">Bitki toplamak yerine merhemci, otçu, eczacı dükkânlarını geziyor, yabancı ülkelerden gelme yağları, tohumları, zamkları, yaprakları, kökleri, meyveleri inceliyor ve nasıl ilaç haline getirildiklerini görüyorlardı.</p>

  <p class="normal1">Cambazları, göz boyayıcıları, yutturmacıları görmeye de gidiyorlar, onların el çabukluklarını, kurnazlıklarını, takla atışlarını, göz oyunlarını seyrediyorlardı; özellikle de Picardia panayırlarından gelenlerin söz oyunlarını. Çünkü, onlar anadan doğma büyük laf cambazıdırlar ve olmayacak şeyler uydurup palavra atmakta eşsizdirler.</p>

  <p class="normal1">Akşam eve döndüklerinde, başka günlerden daha ölçülü yemekler, daha az besleyici kuru etler yiyorlardı ki havadan bedenlerine ister istemez geçen nemli bozukluk bu yoldan düzelsin ve her zamanki gibi işletmemiş oldukları bedenleri rahatsız olmasın.</p>

  <p class="normal1">Gargantua işte böyle eğitiliyor, günden güne bu yordamla yetişiyor ve onun yaşındaki aklı başında bir delikanlı böylesine sürdürülen bir eğitimden ne kadar yararlanabilirse o kadar yararlanıyor ve başlangıçta güç gibi gelen bu eğitim zamanla o kadar hoş, hafif ve tadına doyulmaz bir hale geldi ki, bir öğrenci çabasından çok bir kral eğlencesine benziyordu.</p>

  <p class="normal1">Bununla birlikte Ponokrates, kafaların bu aşırı gerginliğini gidermek için ayda bir kez, havanın açık ve dingin olduğu günden yararlanıp, sabah sabah şehirden çıkarıyordu onları. O gün, ya Gentily, ya Boulogne, ya Montrouge’a, ya Charenton köprüsü, ya da Vanves ve Saint-Cloud’ya gidiyorlardı. Ve orada, bütün gün, gönüllerince cümbüş ediyor, eğleniyor, şakalaşıyor, bol bol içiyor, oynuyor, türkü söylüyor, dans ediyor, güzel bir çimenlikte yatıp yuvarlanıyor, kuş yuvaları arıyor, bıldırcın, kurbağa ve kerevit avlıyorlardı.</p>

  <p class="normal1">Ama kitapsız, okumasız geçen bu günler hiç de yararsız olmuyordu, çünkü, güzel çimenlikler üstünde, Vergilius’tan, Hesiodos’tan, Politianus’tan ezbere şiirler okuyorlar, hoş Latin taşlamaları söylüyorlar, sonra bunları Fransızca rondo ve ballad biçimlerine sokuyorlardı. Cümbüş sırasında, sulu şaraptan suyu, Caton ve Plinius’un öğütleri üzere, sarmaşık kökünden bir kadehle ayırıyorlar; şarabı su dolu bir kapta yıkayıp, sonra bir huni ile çekiyor; suyu bir kadehten ötekine aktarıyor, küçük küçük birçok otomatlar, yani kendi kendine işleyen araçlar yapıyorlardı.</p>
</body>
</html>
