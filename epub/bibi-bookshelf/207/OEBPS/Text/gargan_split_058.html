<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>gargan</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_55">Bölüm LII</h1>

  <p class="ortayazi">Gargantua’nın rahip için<br class="chapter" />
  Theleme Tekkesi’ni nasıl yaptırdığı</p>

  <p class="normal1">Yalnız rahibe bir şeyler vermek kalmıştı; Gargantua onu Seuillé Manastırı’nın başpapazlığına getirmek istiyordu, ama rahip kabul etmedi. Bunun üzerine Gargantua ona Bourgueil veya daha çok hoşuna giderse Saint-Florent Manastırı’nı ya da her ikisini birden vermek istedi, ama rahip ne papazlık yüklenirim ne de papaz yönetirim diye kestirip attı.</p>

  <p class="normal1">“Çünkü, daha kendimi yönetmesini bilmezken, nasıl olur da başkalarını yönetebilirim,” dedi. “Eğer sizin için yaptığım hizmet hoşunuza gittiyse, ilerde de bir hizmet yapabileceğime inanıyorsanız, izin verin de, kendi gönlüme göre bir manastır kurayım.”</p>

  <p class="normal1">Bu istek Gargantua’nın hoşuna gitti: Loire Nehri kenarında, büyük Port Huault Ormanı’nın iki fersah ötesinde bulunan bütün Theleme topraklarını ona bağışladı. Rahip Jean kendi tarikatını bütün öbür tarikatlara karşıt olarak kurmak için Gargantua’dan izin istedi.</p>

  <p class="normal1">“Öyleyse,” dedi Gargantua, “en başta etrafına duvar ördürmek yok, çünkü bütün öbür manastırlar yüksek duvarlarla çevrilidir.”</p>

  <p class="normal1">“Evet,” dedi rahip, “sebepsiz de değil: Arkada ve önde nerede duvar varsa orada bol bol homurtu, kıskançlık, alttan alta kumpas vardır.”</p>

  <p class="normal1">Ayrıca, bu dünyadaki bazı manastırlarda bir kadının (yani erdemli ve namuslu kadınların) ayak bastığı yeri yıkayıp temizlemek âdet olduğuna göre, buraya kazara bir rahip ya da rahibe girecek olursa, geçtikleri yerlerin iyiden iyiye yıkanıp temizlenmesi kararlaştırıldı. Bu dünyanın bütün dinlerinde her şey saatle ayarlanmış, sınırlanmış ve kurallara bağlanmış olduğu için, bu tekkede duvar saati de, güneş saati de bulundurulmamasına, bütün işlerin fırsat düştükçe ve uygun görüldükçe yapılmasına karar verildi. “Çünkü,” diyordu Gargantua, “benim bildiğim asıl zaman kaybı saatleri saymaktır –hem bunun ne yararı var ki?– dünyada en büyük aptallık, insanın hayatını, sağduyusuna ve aklına göre değil de, bir çan sesine göre ayarlamasıdır.” Başkaca, bugün din ocaklarına yalnız tek gözlü, topal, kambur, çirkin, eğri büğrü, kaçık, akılsız, bizden iyilere karışmış ve lekeli kadınlarla tıksırıklı, aşağı tabakalardan, avanak veya evine yük olan erkekler alındığına göre…</p>

  <p class="normal1">[“Sahi,” dedi rahip, “güzel ve iyi olmayan bir kadın ne işe yarar?”</p>

  <p class="normal1">“Rahibe olmaya,” dedi Gargantua.</p>

  <p class="normal1">“Evet,” dedi rahip, “bir de gömlek dikmeye.”]</p>

  <p class="normal1">… tekkeye yalnız iyi yapılı, etli butlu kadınlarla, yakışıklı, boylu poslu, sevimli erkeklerin alınmasına karar verildi.</p>

  <p class="normal1">Başkaca, kadın manastırlarına –gizliden gizliye veya kaçamak olarak girenler dışında– hiçbir erkek kabul edilmediği için; bizim tekkeye erkek olmayınca kadının, kadın olmayınca erkeğin alınmaması kararlaştırıldı.</p>

  <p class="normal1">Başkaca, manastıra alındıktan sonra, bir yıllık çömezlik bitince, kadınlar ve erkekler bütün ömürleri boyunca orada kalmaya zorlandıkları için; bizde kadınlarla erkeklere, tekkeye alındıktan sonra, istedikleri zaman, tam özgür olarak çıkıp gitme hakkı tanındı.</p>

  <p class="normal1">Başkaca, genel olarak din adamları üç and, iffet, yoksulluk ve itaat andı içtikleri göz önünde tutularak, bu tekkede herkesin evlenmesi, para pul sahibi olması ve özgür yaşaması kabul edildi.</p>

  <p class="normal1">Tekkeye resmen girebilme yaşına gelince, kadınlar on ile on beş, erkekler de on iki ile on sekiz arasında kabul edileceklerdi.</p>
</body>
</html>
