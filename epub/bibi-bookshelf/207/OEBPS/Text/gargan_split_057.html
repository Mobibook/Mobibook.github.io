<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>gargan</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_54">Bölüm LI</h1>

  <p class="ortayazi">Düşmanı yenen Gargantuistlerin<br class="chapter" />
  savaştan sonra nasıl ödüllendirildikleri</p>

  <p class="normal1">Gargantua söylevini bitirdikten sonra, savaştan altı saat önce kaçan Dalkılıç, Boklavat ve Bızdıklar Dukası dışında, adlarını bildirdiği kışkırtıcılar kendisine teslim edildi; bunlardan birincisi Laignel Boğazı’na, ikincisi Vyre Vadisi’ne, üçüncüsü de Logroine yöresine dek koşa koşa, arkalarına bakmadan, soluk almadan varmışlardı; aynı gün savaşta öldürülen iki çörekçi de kayıplar arasındaydı. Gargantua onlara hiçbir kötülük etmedi, onlara sadece, yeni kurduğu basımevinin preselerinde çalışmalarını buyurdu.</p>

  <p class="normal1">Sonra, ölenleri Noirettes Vadisi ile Brulevleille talim meydanında törenle gömdürdü. Yaralıların kendi büyük şifahanesinde yaralarını sardırdı, bakımlarını sağladı. Sonra şehrin ve halkın uğradığı zararları tespit ettirdi ve yeminli beyanlarına göre hepsinin zararlarını karşıladı; orada bir de kale yaptırdı, ilerde ansızın patlak verebilecek olan ayaklanmalara karşı kendini daha iyi savunabilmek için kaleye adamlarını gözcü olarak koydu.</p>

  <p class="normal1">Ayrılırken, düşmanın bu yenilgisinde hazır bulunan bütün askerlerine nazikçe teşekkür etti ve kışı geçirmeleri için onları kışlalarına ve garnizonlarına gönderdi; yalnız onuncu alaydan o gün yararlık gösteren birkaç kişiyle müfreze kumandanlarını alıkoyup, beraberinde Grandgousier’ye götürdü.</p>

  <p class="normal1">Onların geldiğini görünce, hazret öyle sevindi ki anlatılır gibi değildi. Bir güzel ziyafet çekti onlara; Kral Assuerus zamanından bu yana böyle parlak, böyle zengin, böyle nefis bir ziyafet görülmemişti. Sofradan kalkınca büfesindeki bütün sofra takımlarını onlara dağıttı: Bin sekiz yüz on dört altın ağırlığındaki birtakım eski antika vazolar, büyük çanaklar, büyük kâseler, büyük fincanlar, kupalar, bardaklar, şamdanlar, sepetler, kayık tabaklar, meyve tabakları, tatlı tepsileri, baştan başa som altın kap kacaklar meydana geliyordu; ayrıca bunların kıymetli taşları, mineleri ve işçiliği, herkesin kabul ettiği gibi, ana maddelerinin değerini çok aşıyordu. Ayrıca her birinin avucuna sandıklarından on iki bin ekü de saydırdı; bundan başka şatolarını ve çevrelerindeki topraklarını, seçimini kendilerine bırakarak, dağıttı onlara; hepsine sonsuza dek sahip olabileceklerdi, meğer ki mirasçı bırakmadan öleler; böylece La Roche Clermaud’yu Ponokrates’e, Le Couldray’yi Gymnastes’e, Montpensier’yi Eudemon’a, Le Rivau’yu Tolmer’e, Montsoreau’yu İthybolos’a, Cande’yi Akamas’a, Varenes’i Khironaktes’e, Gravot’yu Sebastes’e, Quinquenais’yi İskender’e, Ligré’yi Sophron’a verdi ve diğer mülklerini de başkalarına.</p>
</body>
</html>
