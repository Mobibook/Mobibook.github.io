<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>gargan</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_23">Bölüm XX</h1>

  <p class="ortayazi">Üstadın kumaşını nasıl alıp gittiği<br class="chapter" />
  ve öteki Sorbonne’culara nasıl dava açtığı</p>

  <p class="normal1">Üstat söylevini bitirir bitirmez, Ponokrates ve Eudemon öyle katılasıya güldüler ki, ruhları cennetlik oluyor sandılar; Crassus bir aygır eşeğin devedikeni yediğini görünce tıpkı öyle gülmüş; Philemon da bir eşeğin sofra için hazırlanmış incirleri yediğini görünce gülmekten katılarak ölmüştü.</p>

  <p class="normal1">Üstat Yuhanna da onlarla birlikte yarışırcasına gülmeye başladı. O kadar güldüler ki, beyin hamurlarının dayanılmaz çalkantısından gözlerine yaşlar geldi. Beyinlerindeki gözyaşı suları sıkışınca göz sinirleri aracılığıyla dışarıya fırladı. Böylece, Demokritos’u Herakleitos’laştırmış ve Herakleitos’u Demokritos’laştırmış oluyorlardı.</p>

  <p class="normal1">Bu gülmeler yatışınca, Gargantua adamları ile ne yapmak gerektiğini görüştü. Ponokrates bu yaman söylevciye yeniden şarap içirilmesini, kendilerini eğlendirdiği ve oyuncu Songecreux’den daha çok güldürdüğü için ona, şakrak söylevinde adı geçen on kangal sucuğun, ihtiyarlık için gerekli saydığı bir pantolon, üç yüz kütük, yirmi beş fıçı şarap, kaz tüyünden üç katlı bir yatak, geniş ve derin bir çanakla birlikte verilmesini önerdi.</p>

  <p class="normal1">Her şey görüşüldüğü üzere yerine getirildi. Yalnız Gargantua üstadın bacaklarını rahat ettirecek pantolonun hemen bulunabileceğini sanmıyordu. Hangi türlüsünün ona uygun geleceğini bilmiyordu, acaba hacetini kolay görmesi için iner kalkar cinsten mi olmalıydı, yoksa böbreklerini daha çabuk rahatlatmak için yırtmaçlı mı olmalıydı, yoksa göbeğini sıcak tutması için İsviçre biçiminde mi olmalıydı, ya da beli fazla ısınmasın diye sallankuyruk biçiminde mi? Bir karara varamadığı için ona yedi arşın siyah şayak, astarı için de üç arşın beyaz bez verdirdi. Yakacak odunları hamallar, sucukları ve kap kacağı çömezler taşıdı. Şayağı üstat kendisi götürmek istedi.</p>

  <p class="normal1">Sorbonne’lulardan Jousse Bandouille adlı biri bunun yakışık almayacağını, üstadın bu işi kendilerinden birine bırakması gerektiğini ileri sürdü.</p>

  <p class="normal1">“Vay eşek kafalı, vay” dedi Yerakliyus, “biçimsel mantık gereğince düşünmüyorsun. Varsayımları ve ilk kuralları iyi bilseydin böyle konuşmazdın. Panus pro quo supponit? Kumaştan kimin yükümlü olması gerekir?”</p>

  <p class="normal1">“Confuse et distributive! Belirsiz bir bölüşümlü.”</p>

  <p class="normal1">“Koca eşek, sana öyle mi böyle mi diye sormuyorum, pro quo, kimin diye soruyorum; pro tibiis meis, bu kumaş benim bacaklarım içindir, bundan ötürü benim taşımam gerekir, sicut suppositum portat appositum, sonuç nasıl nedeni taşırsa.”</p>

  <p class="normal1">Böylece kumaşı yüklenip sıvışıverdi Patelin gibi.</p>

  <p class="normal1">Dahası var: Bizim öksürüklü üstat Sorbonne’lular genel kurulunda kazandığı zaferin gururu içinde kendisine vaat edilmiş olan pantolon ve sucukları istediği zaman, bu isteği kesinlikle reddedildi, çünkü bunları Gargantua’dan almış olduğu haberi kulaklarına varmıştı. Üstat onlara anlattı ki bunlar kendisine ayrıca ve cömertçe hediye edilmişti. Gargantua’nın cömertliği onların sözlerinde durmalarına engel olamazdı. Yine de, hakkına razı olması ve başkaca bir zırnık bile alamayacağı söylendi kendisine.</p>

  <p class="normal1">“Hangi hak,” dedi Yerakliyus, “burada hakkın tanındığı yok. Hain herifler, beş para etmezsiniz siz, yeryüzünde sizden kötü insan yoktur, bilirim bunu. Tereciye tere satmayın. Kötülüklerinize ben de bir hayli katılmışımdır. Vallahi de billahi de burada işlenen ve sizin ellerinizle yoğrulan bütün yolsuzlukları krala bildireceğim bir bir. Sizi birer haydut, birer hain, birer zındık, birer iblis, birer Tanrı ve ırz düşmanı olarak diri diri yaktırmazsa, cüzzamlara tutulayım!”</p>

  <p class="normal1">Bunun üzerine aleyhine zabıtlar tutuldu, Yuhanna da onları mahkemeye verdi. Mahkeme davayı ele aldı ve ele almakta devam ediyor. Kesin kararın çıkacağı güne dek Sorbonne’lular kıçlarını, Yerakliyus ve çömezleri de burunlarını silmemeye yemin ettiler. Bu yeminler yüzünden hepsi hâlâ pislik ve sümük içinde yüzmektedirler, zira mahkeme henüz bütün kanıtları elekten geçirmedi. Karar çıkmaz ayın son çarşambasında verilecek, yani hiç verilmeyecek, çünkü bilirsiniz ya, yargıçlar süreyi uzatmakta doğadan da ileri giderler ve kendi yazdıklarını da bozarlar. Paris yargıçlarına sorarsanız sonsuz şeyleri yalnız Tanrının yapabileceğini söyler dururlar. Doğa hiçbir şeyi ölümsüz yaratmaz, ürettiği her şeye bir son ve süre verir, çünkü omnia orta cadunt, her doğan şey batar; gel gelelim bu sabah ortakçıları önlerinde askıda kalan davaları hem sonsuz, hem ölümsüz kılarlar; böylece Delphoi’de kutsanan Lakedemonya’lı Khilon’un dediğini doğrulamış oluyorlar: Khilon der ki, mutsuzluk ve dava yoldaştırlar, davası olanlar da mutsuz kişilerdir, çünkü aradıkları hakkı almadan ömürleri tükenir gider.</p>
</body>
</html>
