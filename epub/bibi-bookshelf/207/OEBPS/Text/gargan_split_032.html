<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>gargan</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_29">Bölüm XXVI</h1>

  <p class="ortayazi">Lerné’lilerin, kralları Picrochole kumandasında<br class="chapter" />
  Gargantua’nın çobanlarını<br class="chapter" />
  nasıl ansızın baskına uğrattıkları</p>

  <p class="normal1">Çörekçiler Lerné’ye döner dönmez, yemeden içmeden doğru kaleye gittiler ve orada kralları Üçüncü Pierochole’un önünde dert yandılar, paralanmış sepetlerini, boşalmış çörek torbalarını, buruşmuş şapkalarını, yırtılmış giysilerini ve özellikle ağır yaralı Marquet’yi gösterip bütün bunların Seuillé ötesindeki ana yolda Gargantua’nın çoban ve çiftçilerinin yaptığını anlattılar.</p>

  <p class="normal1">Picrochole birdenbire küplere bindi ve fazla sorup soruşturmadan, memleketin büyük küçük bütün soylularını savaşa çağırdı, herkes silahlarını kuşanıp öğle vakti sarayın önündeki meydanda toplanacak, gelmeyen ipe çekilecekti.</p>

  <p class="normal1">Buyruğunu daha iyi duyurmak için davullar çaldırdı şehrin dört bir yanında. Kendisi de, öğle yemeği hazırlanadursun, toplarını hazırlatmaya, alemlerini, sancaklarını açtırmaya silahlar için cephane, mideler için yiyecek yükletmeye gitti.</p>

  <p class="normal1">Yemek sırasında görevleri dağıttı, öncü birliklerin başına, yüksek soylu kişilerden Kıllıoğlu getirildi, bu öncü birliklerde on altı bin on dört ağır tüfekçi ve otuz beş bin on bir er vardı.</p>

  <p class="normal1">Topçu alaylarına İmrahor Böbürlek verildi, bu alaylarda tunçtan demirden, ağır hafif, uzun kısa, iri ufak, dokuz bin on dört parça türlü türlü toplar vardı.</p>

  <p class="normal1">Artçı birliklerin başına Kont Paracan geçecek, kral ve krallığın bütün prensleri ordunun orta yerinde bulunacaklardı.</p>

  <p class="normal1">Bir çırpıda yapılan bu hazırlıklardan sonra, yola çıkarılmadan önce Komutan Yelyutan’ın buyruğunda üç yüz hafif süvari çevrede keşfe çıkarıldı, bir yerlerde tuzak muzak kurulmuş mu diye; ama bunlar dört bir yanı iyice arayıp taradıktan sonra, bütün yörenin bir barış sessizliği içinde olduğunu, hiçbir yere asker yığılmadığını gördüler.</p>

  <p class="normal1">Bu haberi alınca Picrochole, herkesin bayrak açıp hızla sefere çıkmalarını buyurdu.</p>

  <p class="normal1">Bunun üzerine ölçü düzen dinlemeden kırların altından girip üstünden çıktılar, geçtikleri yerde insanların zenginliğine fakirliğine bakmadan yerlerin kutsallığını mutsallığını hiçe sayarak, her şeyi talan edip sildi süpürdüler; öküz, inek, boğa, dana, deve, koyun, koç, keçi, teke, tavuk, horoz, piliç, kaz, palaz, ördek, domuz momuz ne varsa aldı götürdüler. Ağaçlarda ceviz, bağlarda üzüm bırakmadılar, asmaları söküp çıkardılar, bütün meyve ağaçlarını silkelediler. Her bir yanı görülmedik biçimde darmadağın ettiler ve hiçbir yerde karşılarına çıkan olmadı, tersine herkes onlardan aman diledi, bunca zamandır iyi komşuluk ettiklerini, tatlı tatlı geçindiklerini unutmayarak kendilerine daha insaflı davranmaları için yalvardılar; “size karşı en ufak bir sarkıntılık etmediğimiz halde, neden bize böylesine kötülük ediyorsunuz, çok geçmez Tanrı cezanızı verir” dediler. Bu yakınmalara ötekiler hiçbir karşılık vermediler, “size çörek yemesini öğretiriz” demekle yetindiler.</p>
</body>
</html>
