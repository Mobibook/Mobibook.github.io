<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>gargan</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_16">Bölüm XII</h1>

  <p class="ortayazi">Gargantua’nın oyuncak atları üstüne</p>

  <p class="normal1">Sonra ömrü boyunca iyi bir binici olsun diye ona tahtadan güzel bir at yapmışlar. Bizimki bu atı atlatıyor, zıplatıyor, hoplatıyor, şahlandırıyor, oynatıyor; yürütüyor, tırısa kaldırıyor, rahvan koşturuyor, dört nala sürüyor, tırısını bozduruyor, tökezletiyor, çökezletiyor, devemsi ve yaban eşeğimsi koşturuyor, tüylerinin rengini değiştiriyor (törenlerde rahiplerin cüppe değiştirmesi gibi), dorudan kıra, kırdan alacaya, alacadan sıçan tüyüne, geyik tüyüne, inek tüyüne, zebra tüyüne, alacaya bulacaya mulacaya.</p>

  <p class="normal1">Kendisi de bir iri kütüğü av atı yaptı kendine, bir fıçıyı da gündelik binek atı olarak kullandı, odada gezmek için de koca bir meşeyi kuşamlı bir katır yaptı; dokuz on kadar yedek atı vardı, yedi ayrı at da posta arabası için. Hepsini yanında yatırıyordu.</p>

  <p class="normal1">Bir gün Ekmekli Beyi büyük şatafatla babasını görmeye geldi, o gün Bolyemek Dukası ve Yelıslatan Kontu da gelmişlerdi. Doğrusu ev ve özellikle ahırlar bunca kişiye dar gelmişti, onun için Ekmekli Beyinin kâhyası ve seyisi evde başka boş ahırlar olup olmadığını öğrenmek için gizliden küçük delikanlı Gargantua’ya sordu büyük atların ahırları nerede diye, çocukların ağzından her şey kolayca öğrenilebilir diye düşünüyorlardı.</p>

  <p class="normal1">O zaman Gargantua onları şatonun büyük merdivenlerine götürdü. Bulundukları yerden bir büyük salona, oradan da büyük bir sofaya, oradan da koskoca bir kuleye geçtiler. Bir başka merdivenden daha çıkarlarken, seyis kâhyaya: “Bu çocuk bizi aldatıyor” dedi, “çünkü evin üst katında ahır olmaz.” Kâhya: “Yanılıyorsunuz” dedi, “Ben Lyon’da, Basmette’de, Chinon’da ve daha başka yerlerde, ahırları en üst katta olan evler biliyorum. Belki de arkada dağın eteğine bir çıkış yeri vardır. Ama bir sorayım, emin olmak için.” Ve sordu Gargantua’ya: “Küçük bey, nereye götürüyorsun bizi?” “Büyük atların ahırına” dedi Gargantua, “neredeyse geldik, şu basamakları da çıkalım. “Sonra da bir başka büyük sofadan geçirip kendi odasına götürdü ve kapıyı açarak: “İşte aradığınız ahır. İşte benim midilli, benim kadana, benim iğdiş, benim eşkin at. “Kalın bir demir çubuğu uzatıp onlara: “Bu kısrağı size vereyim, Frankfurt’tan gelmişti bana, ama sizin olsun. İyi bir atcağızdır, dayanıklıdır; bir aladoğanınız, bir düzine av köpeğiniz, iki de tazınız oldu mu, bütün bu kış kekliklerin ve tavşanların kralı oldunuz demektir.”</p>

  <p class="normal1">“Hoppala! Gördün mü başımıza geleni? Papaz oyununa düştük.”</p>

  <p class="normal1">“Papaz mı? Üç gün önce buradaydı papaz.”</p>

  <p class="normal1">Siz adamların halini düşünün; utançtan yüzlerini mi kapasınlar, yoksa şakaya alıp gülsünler mi?</p>

  <p class="normal1">Onlar şaşkın şaşkın aşağıya inedursun, Gargantua sordu: “Bir Abaru ister misiniz?”</p>

  <p class="normal1">“O da nesi?” dediler.</p>

  <p class="normal1">“Beş tezek bir arada, burnunuza burundurak olur” dedi Gargantua.</p>

  <p class="normal1">“Kalsın,” dedi kâhya, “bugün için ağzımızın payını aldık yeterince. Seni küçük yumurcak, iyi yutturdun bize. Yakında papa olursun sen.”</p>

  <p class="normal1">“Olurum ben de,” dedi Gargantua, “ama siz de yaman papacık olursunuz, bu papağancık da papalaşır.”</p>

  <p class="normal1">“Doğru, doğru!” dedi seyis.</p>

  <p class="normal1">“Ama bilin bakalım,” dedi Gargantua, “annemin gömleğinde kaç ilmik var?”</p>

  <p class="normal1">“On altı” dedi seyis.</p>

  <p class="normal1">“Bilemedin,” dedi Gargantua, “yüz önde var, yüz arkada. Bir hayli yanılmışsın sayarken.”</p>

  <p class="normal1">“Ne zaman?” dedi seyis.</p>

  <p class="normal1">“Burnunu tıpa yapıp bok fıçısına soktukları zaman”, dedi Gargantua, “boğazını huni yapıp kaptan kaba bok boşalttıkları zaman.”</p>

  <p class="normal1">“Tövbe, tövbe!” dedi kâhya. “Amma laf ebesine çattık! Bay lafazan, Tanrı yardımcın olsun senin, çünkü ağzın bir hayli gevşek.”</p>

  <p class="normal1">Palaspandıras aşağı inerlerken, merdivenin kemeri altında adamlar Gargantua’nın onlara verdiği demir çubuğu düşürdüler.</p>

  <p class="normal1">“Amma da kötü binicilermişsiniz,” dedi Gargantua, “yolun başında düşüyorsunuz beygir sırtından. Buradan Cahusac’a gidecek olursanız, bir kaz palazına mı binmek istersiniz, yoksa yularlı bir dişi domuza mı?”</p>

  <p class="normal1">“Ne onu isterim, ne onu, şarap içerim daha iyi” dedi seyis.</p>

  <p class="normal1">Bunları söylerlerken, bütün kalabalığın bulunduğu aşağıdaki salona girdiler ve bu yeni hikâyeyi anlatıp güldürdüler herkesi, salon arı kovanına döndü gülüşlerinden.</p>
</body>
</html>
