<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>gargan</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_28">BÖLÜM XXV</h1>

  <p class="ortayazi">Gargantua’nın memleketindeki çörekçilerle<br class="chapter" />
  Lerné çörekçileri arasında yaman savaşlara yol açan<br class="chapter" />
  büyük tartışma nasıl başladı?</p>

  <p class="normal1">Güz başlayıp da bağbozumu mevsimi geldiği zaman, kırdaki çobanlar bağları bekliyor, sığırcıkların üzümleri yemesini önlüyorlardı.</p>

  <p class="normal1">O günlerde Lerné çörekçileri on, on iki arabaya yüklü çöreklerini ana yoldan geçiriyor, şehre götürüyorlardı.</p>

  <p class="normal1">Sözünü ettiğimiz çobanlar onlardan kendilerine parasıyla, çarşı fiyatına çörek vermelerini kibarca istediler, çünkü bilirsiniz, sabah sabah taze çörekle üzüm, tanrılara layık bir besindir, hele üzümün bazı çeşitleri ile yenirse, özellikle sürgün dedikleri üzümle; pekliği olanların yediği bu üzüme sürgün denir, çünkü adamların içini musluk açmış gibi boşaltır ve çok kez insan yellendiğini sanarak altını kirletir, bundan ötürü de bunlara bağbozumu kurbanları derler.</p>

  <p class="normal1">Çobanların isteğine çörekçiler hiç yatkınlık göstermediler, üstelik işin kötüsü, bir hayli hakaret ettiler onlara, neler demediler: Pisboğazlar, dilenciler, dişi kırıklar, havuç kafalılar, uyuz köpekler, götü boklular, serseriler, yüzsüzler, aylaklar, açgözlüler, şiş göbekler, farfaralar, ciğeri beş para etmez herifler, hödükler, odun kafalılar, lüpçüler, sürüngen hırsızlar, kendini beğenmişler, soytarılar, miskinler, beyinsizler, avanaklar, dangalaklar, kafadan çatlaklar, salaklar, zırtapozlar, maymunlar, tezek sığırtmaçları, bok çobanları ve daha bir sürü berbat küfürler. Bu çörekler sizin neyinize gerek, bayat kara ekmek neyinize yetmiyor?</p>

  <p class="normal1">Bu hakaretlere çobanlardan Frogier adında, kibar görünüşlü, seçkin bir delikanlı soğukkanlılıkla karşılık verdi:</p>

  <p class="normal1">“Ne zamandan beri boynuzlarınız büyüdü de kavgacı oldunuz böyle? Eskiden çörek satardınız bize, şimdi satmıyorsunuz. Komşuluğa sığmaz bu. Biz size böyle davranmıyoruz, çöreklerinizi poğaçalarınızı yapmak için bizim güzelim buğdaylarımızı almaya geldiğiniz zaman biz size böyle davranmıyoruz. Biz size üstelik üzüm de verecektik. Ama Allah tanığımız olsun, bir gün işiniz düşerse bize, bu yaptığınıza pişman olacaksınız.”</p>

  <p class="normal1">Bu sözlere çörekçilerin başı Marquet şöyle karşılık verdi:</p>

  <p class="normal1">“Doğrusu, ibiğin pek yukarılarda bu sabah, güzel horoz. Dün akşam darıyı fazla kaçırmış olmalısın. Gel şöyle, gel şöyle de çörek vereyim sana…”</p>

  <p class="normal1">Bunun üzerine Forgier, bütün saflığı ile, Marquet’ye yaklaştı, kendisine çörek vereceğini sanarak, kesesinden para çıkardı. Oysa, Marquet, kırbacı ile bacaklarına öyle bir vurdu ki, düğümlerin izi kaldı etinde. Vurduktan sonra da sıvışıp gitmek istedi, ama Frogier’in avaz avaz “İmdat! Adam öldürüyorlar!” diye bağırmasıyla koltuğunun altındaki kalın sopayı Marquet’ye fırlatması bir oldu. Sopa, kafasının sağ yanına, alın kemiğinin ek yerine, şakak damarının üstüne öyle bir indi ki, Marquet kısrağından düştü, ölmüşe benziyordu daha çok.</p>

  <p class="normal1">Bu arada, yakın bir yerde cevizlerin dış kabuklarını soyan küçük çiftçiler, koca sırıklarıyla bir koşu geldiler ve çörekçileri yeşil çavdar döver gibi dövdüler. Forgier’nin sesini duyan öteki kadın erkek çobanlar, ipten kayıştan sapanları ile çıkageldiler ve çörekçilerin arkalarından öylesine taşa tuttular ki onları, dolu yağıyor derdiniz. Sonunda onları yakaladılar ve çöreklerinden dört beş düzine kadar aldılar; yine de parasını satış fiyatı üzerinden verdiler, üstüne üstlük bir torba cevizle üç sepet beyaz üzüm de cabadan. Çörekçiler ağır yaralı Marquet’yi atına bindirdiler ve Parilly yoluna gitmeyip Lerné’ye geri döndüler, giderken sığırtmaçlara, çobanlara, çiftçilere, alabildiğine tehditler savurdular.</p>

  <p class="normal1">Bunlar olup bittikten sonra, kadın erkek çobanlar, çörekler ve güzelim üzümlerle şölen yaptılar. Tulumlar çalarak gülüp oynadılar, sabahleyin sol taraflarından kalktıkları için başlarına bela gelen kibirli çörekçilerle alay ettiler arkalarından, Forgier’nin bacaklarını iri üzümlerle öyle oğuşturdular ki yaraları çarçabuk iyileşti.</p>
</body>
</html>
