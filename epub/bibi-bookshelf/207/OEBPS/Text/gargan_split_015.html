<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>gargan</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_12">Bölüm VIII</h1>

  <p class="ortayazi">Gargantua’yı nasıl giydirdiler?</p>

  <p class="normal1">O yaşa gelince babası Gargantua’ya kendininkilere benzer giysiler yapılmasını buyurdu; bu giysilerin renkleri mavi ile beyazdı. Hemen işe koyuldular ve giysiler o günün modasına uygun olarak kesildi, biçildi, dikildi. Montsoreau Sayıştayında bulunan eski kayıtlarda giydirilmesinin şöyle olduğunu gördüm:</p>

  <p class="normal1">Gömleği için dokuz yüz arşın Chasteleraud bezi kesilmiş, ayrıca cepler için de iki yüz arşın; bu dörtgen biçimli cepler koltuk altlarına dikilmiş, çünkü büzgülü gömlek sonradan, dikişçi kadınlar iğnelerinin burnu kırılıp da kıçlarından çalıştıkları zaman ortaya çıkmış.</p>

  <p class="normal1">Yeleği için sekiz yüz on üç arşın beyaz saten kesilmiş, kaytanları için de bin beş yüz dokuz buçuk köpek derisi. O gün bugündür dünyada yelek potura bağlanacağına potur yeleğe bağlanır olmuş; çünkü öteki türlüsü Ockam’ın, Bay Poturzade’nin Mantık Önerileri’ni eleştirirken uzun uzun anlattığı gibi doğaya aykırı bir şeydir.</p>

  <p class="normal1">Poturu için bin yüz beş arşın ve üç çeyrek beyaz sof kesilmiş. Poturu arkadan çizikli ve tırtıllı şeritler biçiminde yırtmaçlıymış, böğrü kızışmasın diye. Yırtmaçlardan gereği kadar bol, mavi Şam ipeklerinden puflalar taşıyormuş. Şurasını da belirtelim ki, Gargantua’nın bacakları çok güzelmiş ve beden yapısıyla iyi orantılıymış.</p>

  <p class="normal1">Potur önlüğü için aynı kumaştan on altı ve bir çeyrek arşın kesilmiş. Bu potur önlüğü payanda kemeri biçimindeymiş, gözlere şenlik iki güzel altın tokayla tutturulmuşmuş, mineli iki çengelle kapanıyormuş, her birinin üzerinde portakal büyüklüğünde iri bir zümrüt varmış. Zira Orpheus’un De Lapidibus ve Plinius’un Ultimo Libro’da söyledikleri gibi, zümrütte erkekliği kaldırma ve kamçılama hassası varmış.</p>

  <p class="normal1">Önlüğün yarmacı iki baston uzunluğundaymış, o da potur gibi yırtmaçlı ve mavi ipekten puflalıymış. Ama üstündeki güzel sırma işlemeyi, eşsiz elmaslar, yakutlar, firuzeler, zümrütler, Fars incileri takılı güzelim mücevher şeritlerini görseniz, antik anıtlardaki ve Rhea Tanrıçanın Jupiter’i emziren Adrastea ve İda adlı iki periye verdiği Bereket Boynuzuna benzetirdiniz; o boynuz ki her dem canlı, özlü, coşkundur, her dem yeşillenip tazelenir, her dem cümbüşlü, verimlidir, çiçekler, meyveler, türlü hazlarla doludur. Seyrine doyum olmayacağına tanrılar tanıktır. Bu konunun, “Potur önlüklerinin görkemi üstüne” yazdığım bölümde daha etraflı olarak işlenmiş olduğunu göreceksiniz.</p>

  <p class="normal1">Ayrıca şunu bildirmek isterim ki size, bu potur önlüğü öyle uzun, öyle kapsamlı, içi öylesine dolu ve yüklüydü ki, hiçbir bakımdan bir sürü zamparanın aldatıcı önlüklerine benzemiyordu, o önlükler ki kadın milletinin büyük zararına olarak havacıva doludur sadece.</p>

  <p class="normal1">Ayakkabıları için dört yüz altı arşın erguvana kaçan mavi kadife kesilmiş. Onlar da bir hoş biçimde yırtmaçlanıp sıra sıra bir örnek şeritlerle bağlanmışlar. Bu ayakkabıların pençeleri için bin yüz kara ineğin derisi balık kuyruğu biçiminde kesilmiş.</p>

  <p class="normal1">Kaftanı için bin sekiz yüz arşın damar damara boyalı mavi kadife kesilmiş; kaftan çepeçevre asma yaprağı biçimi işlemelerle süslüymüş, ortadaysa altın halkalar ve bir hayli incilerle karışık olarak gümüş sırmalardan yapılma kadehler varmış: Bunlar, onun, çağında yaman bir ayyaş olacağına alametmiş.</p>

  <p class="normal1">Kuşağı, yanılmıyorsam, mavi beyaz üç yüz buçuk arşın çapraz dokumalı bir ipekli kumaştan yapılmışmış.</p>

  <p class="normal1">Kılıcı, Valencia’dan gelme değildi, ne de hançeri Saragossa’dan, çünkü babası o aşırı ayyaş ve şeytan gibi Arap karışımı İspanyol soylularından nefret edermiş; ağaçtan güzel bir kılıç vermişler ona, bir de herkesin gönlünce boyalı ve yaldızlı kaynamış köseleden bir hançer.</p>

  <p class="normal1">Kesesi fil hayasından yapılmaymış, bunu da ona Libya Valisi Herr Pracontal vermiş.</p>

  <p class="normal1">Hırkası için dokuz bin altı yüz altıdan iki çeyrek eksik mavi kadife kesilmiş yine, bu kadife çaprazlama altın sırmalarla karışık olarak dokunmuş, karşıdan bakılınca ad verilmez bir rengi varmış bu kadifenin, kumruların boynu gibi öyle bir renk ki gözleri büyülüyormuş bakınca.</p>

  <p class="normal1">Külahı için üç yüz iki ve bir çeyrek arşın beyaz kadife kesilmiş. Bu külahın biçimi başının ölçülerine uygun olarak geniş ve yuvarlakmış, çünkü babası diyormuş ki, o öteki çörek kabuğuna benzer İspanyol külahları dipten traşlı kafalara günün birinde uğursuzluk getirecek.</p>

  <p class="normal1">Külahında püskül olarak kocaman, güzel bir mavi tüy varmış: Vahşi Hırkanya ülkesinin bir pelikan kuşundan yolunmuş olan bu tüy sağ kulağının üstünden şirin şirin sarkıyormuş.</p>

  <p class="normal1">Külahında madalya olarak on okka ağırlığında som altından, güzel mine kakmalı bir plaka varmış, mine üstüne çizili insan bedeni birbirine bakan iki kafalı, dört kollu, dört ayaklı ve iki kıçlı imiş; Platon Şölen’inde dediğine göre, insanoğlu efsanelerdeki başlangıcında böyle imiş. Bu resmin çevresinde Yunan harfleriyle şu yazılıymış.</p>

  <p class="ortayazi">AGAPH OGZHTEI TA EAGTHS</p>

  <p class="normal1">Yani, iyilik kendi çıkarına bakmaz.</p>

  <p class="normal1">Boynunda taşıdığı altın zincir yirmi bin altmış üç okka ağırlığındaymış; bu zincirin yuvarlak iri iri halkaları varmış, aralarındaki iri yeşim taşları ejderhalar biçiminde yontulup işlenmiş, ejderhaların çevresi de ışınlar ve kıvılcımlarla süslüymüş, eskiden kral Nekepsos’un taşıdığına benzeyen bu zincir göbeğine kadar iniyormuş. Yunan hekimlerinin bildiği gibi, bu zincir ömrü boyunca sağlığına yararlı olmuş.</p>

  <p class="normal1">Eldivenleri için on altı cin derisi ve bunların kenarları için de üç gulyabani postu kullanılmış. Eldivenlerin bu gereçlerden yapılmasını Kutsal Kitabı yorumlayan Saintouand keşişleri uygun görmüşler.</p>

  <p class="normal1">Yüzük olarak (ki babası eski soyluluk alametini yenilemesi için taşımasını istemiş) sol elinin işaret parmağında deve kuşu yumurtası büyüklüğünde bir yakut varmış. Bu yakutun çerçevesi Mısır altınından pek ustaca yapılmışmış. Aynı elin orta parmağındaki yüzük dört madenin görülmedik bir güzel biçimde birleştirilmesiyle yapılmış: Ne çelik altını bozuyormuş, ne de gümüş bakıra zarar veriyormuş. Bu işi kaptan Chappuys ve onun yardımcısı Alcofribas başarmışlar.</p>

  <p class="normal1">Sağ elin orta parmağında ise helezon biçiminde bir yüzük varmış, bu yüzükte pürüzsüzce işlenmiş bir yakut, sivri bir elmas ve bir physon zümrütü varmış, paha biçilmez taşlarmış bunlar, çünkü Melinda kralının kuyumcubaşısı Hans Carvel bunların altmış dokuz milyon sekiz yüz doksan dört bin on sekiz yünü kırkılmamış koyun değerinde olduğunu söylüyormuş, Auxbourg’lu Fourques de aynı değeri biçiyormuş.</p>
</body>
</html>
