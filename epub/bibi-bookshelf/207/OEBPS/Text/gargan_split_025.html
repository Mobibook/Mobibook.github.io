<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>gargan</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_22">Bölüm XIX</h1>

  <p class="ortayazi">Üstat Yuhanna Yerakliyus’un<br class="chapter" />
  çanları geri almak için Gargantua’ya çektiği söylev</p>

  <p class="normal1">“Ehe, öhö, öhö öhö! Mna dies, sayın bay, mna dies sizlere de baylar! Çanlarımızı geri vermenizde sadece hayır vardır, zira onlara muhtaç bulunmaktayız. Ehe, öhö, hapşu! Eskiden bu çanları Cahors’daki Londra halkı ve Brye’deki Bordeaux’lular bizden büyük para karşılığı satın almak istediler, vermedik; almak istemelerinin nedeni, bu çanların ana maddelerinin karışımındaki özel niteliktir ki bu da özlerindeki topraksal kaynaşım dolayısıyla bağlarımızdan, yalnız bizim bağlarımızdan değil, çevremizdekilerin de bağlarından türlü afetleri defetmektedir; zira biz şaraptan yoksun kalırsak her şeyimizi yitirmiş oluruz, ne aklımız kalır, ne yasamız.</p>

  <p class="normal1">Ayrıca benim isteğim üzerine çanları geri verirseniz, altı kangal sucuk ve bacaklarımın muhtaç olduğu bir çift pantolon kazanmış olacağım, vermezseniz bunları alamayacağım. Hey Tanrı, Domine, ne iyi şeydir bir pantolon et vir sapiens non abhorrebit eam, yani aklı başında kişi geri çevirmez bu işi. Ha! Ha! Her yiğidin kârı değildir bir pantolon sahibi olmak, ben bunu kendimden bilirim! Düşünün, ulu bayım, on sekiz gündür kafamda bu güzel sözleri tımbırdatıyorum: Reddite quae sunt Cesaris Cesari, et quae sunt Dei Deo, yani Sezar’ın olanı Sezar’a ve Tanrı’nın olanı Tanrı’ya verin. İbi jacet lepus, yani buradadır tavşan, yani meselenin esası.</p>

  <p class="normal1">Ah ne olur, ulu bayım, in camera charitatis, yani manastırda benimle bir akşam yemeği yeseniz, Allah rızası için, nos faciemus bonum cherubin, ne güzel melekler, yani yemekler yeriz. Ego occidi unum porcum, et ego habet bono vino, yani bir domuz kestim ve iyi şarabım da var. İyi şaraptan kötü Latince çıkmaz.</p>

  <p class="normal1">İmdi, de parte Dei, date nobis clochas nostras, yani Allah rızası için verin çanlarımızı geri. İşte size üniversite adına bir kitap veriyorum, Utino’nun Vaazları, buna karşılık çanlarımızı verin bize. Vultis etiam pardonos? Sevap bonoları da ister misiniz? Per diem, habitis et nihil payabitis. Tanrı adına söz, dilediğiniz kadar veririz, para da istemeyiz.</p>

  <p class="normal1">Ey ulu bay Tanrı, clochidonnaminor nobis! Çanlarımızı çınlatın bize! Dea, est bonum urbis, gerçekten, bunlar öz malıdır şehrin. Herkes yararlanır onlardan. Kısrağınız bu çanlardan hoşlanıyorsa, bizim üniversitemiz de hoşlanıyor, o üniversitemiz ki akılsız bir kısrağa benzetilmiştir, böyle bir benzetiş bilmem hangi Mezmur’da geçer… Oysa bu defterime yazmıştım, bundan iyi kanıt mı olur? Ehe, öhö, öhö!</p>

  <p class="normal1">Her çan çınlar, çınladıkça, çanlaşır, çanlaştıkça çınlaşır, çınlaşan çanlaşmak, çanlaşan, çınlaşmak zorundadır. Paris çansız olamaz, vesselâm.</p>

  <p class="normal1">Ha, ha, ha, konuşmak buna derler! Birinci mantık ilkesinin üçüncü bendi bunu emreder. Hey gidi hey, bir zamanlar ben ne yaman kanıtlamalar yapardım, ama şimdi işim gücüm hayal kurmak, bundan böyle benim dilediğim iyi bir şarap, iyi bir yatak, sırtım sıcakta olmalı, karnım sofrada bu burnum derin bir çanakta…</p>

  <p class="normal1">Ey ulu Tanrı bay, yalvarırım size baba, oğul ve Ruhul Kudüs adına, amin, verin çanlarımızı geri. Verin ki belalardan korusun sizi Tanrı ve sağlık Tanrıçamız Meryem ki yüzyıllar yüzyılı yaşayacak, başımızda kalacaktır, amin! Hehe, höhö, höhö, höhöhö!</p>

  <p class="normal1">Verum enim vero, quando quidem, dubio procul, edepol, quoniam, ita certe, meus Deus fidus, gerçek şudur ki, su götürmez kesindir, Tanrı da tanıktır ki, çansız bir şehir değneksiz bir köre, kuşamsız bir eşeğe, çıngıraksız bir ineğe benzer. Çanları bize vermediğiniz sürece durmadan size değneğini yitiren bir kör gibi bağıracağız, kuşamsız bir eşek gibi anıracağız, çıngıraksız bir inek gibi böğüreceğiz.</p>

  <p class="normal1">Paris hastanesinin yakınlarında oturan Latince uzmanı bir zat, zamane şairlerinden Taponus, hayır yanıldım, Pontanus adında birine hak vererek, çanların kuş tüyünden ve çan tokmağının tilki kuyruğundan olmasını ister, çünkü çanlar onun şiire benzer şiirler döktürürken beyninin bağırsaklarında ishal yapıyormuş; sen misin bunu söyleyen, allem kallem, o dedi bu dedi, dırdır vırvır derken, adamın adı zındığa çıkmış. Biz böyleyiz işte, balmumunu damgalar gibi insanları da damgalarız. Ben bunu bilir bunu derim. Valete et plaudite, sağ olun ve alkışlayın. Galepinus recensui, böyle deyip kesti Calepino.”</p>
</body>
</html>
