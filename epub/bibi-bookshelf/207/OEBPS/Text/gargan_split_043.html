<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>gargan</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_40">Bölüm XXXVII</h1>

  <p class="ortayazi">Gargantua taranırken<br class="chapter" />
  saçlarından nasıl top gülleleri düştüğü</p>

  <p class="normal1">Vede Irmağı’nı geçtikten biraz sonra kendilerini dört gözle bekleyen Grandgousier’nin şatosuna ulaştılar. Herkes onu kucaklayıp gelişini kutladı, öylesine ki kimselerin böyle sevindiği görülmemiştir; çünkü Supplementum Supplementi Chronicorum vakainamenin ekinin ekinde Gargamelle’in sevincinden öldüğü söylenir. Benim bu konuda bir bilgim yok, kaldı ki o da, öteki kadınlar da pek umurumda değil.</p>

  <p class="normal1">Gerçekten olan şu ki, Gargantua üstünü başını değiştirip tarağıyla taranırken (ki bu tarak yüz mızrak boyunda olup dişleri yontulmamış fil dişlerinden yapılmıştı) her taranışta Vede Ormanı’ndaki şato yıkımında saçlarında kalmış olan güllerin yedi sekizi birden yere düşüyordu. Bunu gören babası Grandgousier oğlunun bitlendiğini sandı:</p>

  <p class="normal1">Aman evladım, Montaigu Koleji öğrencilerinin bitlerini mi getirdin bize? Orada kalman yoktu hesapta.”</p>

  <p class="normal1">Buna Ponokrates karşılık verdi:</p>

  <p class="normal1">“Efendimiz” dedi, “onu Montaigu denen haşarat kolejine verdim sanmayın sakın! Oraya vermektense, Ermiş Innocentius’un dilenci berduşları arasına yollardım, çünkü o kolejdeki hırtlıkları, bayağılıkları görmüşümdür. Araplar ve Tatarlar arasındaki kürek mahkumları, zindanlardaki katiller, hatta bu evdeki köpekleriniz bile o kolejdeki mutsuzlardan daha iyi bakılırlar ve ben Paris’in kralı olsaydım, şeytan canımı alsın, yaktırırdım orasını ve gözlerinin önünde yapılan bu insanlık dışı işkencelere katlandıkları için müdürünü de, yardımcılarını da ateşe attırırdım.”</p>

  <p class="normal1">Ve güllelerden birini yerden alarak:</p>

  <p class="normal1">“Bunlar, az önce oğlunuz Vede Ormanı’ndan geçerken düşmanlarınızın ona kahpece attıkları güllelerdir. Ama bu, onlara öyle pahalıya mal oldu ki, hepsi şatonun yıkıntıları altında can verdiler. Samson’un hışmına uğrayan Philistin’ler, Siloe Kulesi’nin altında ezilenler gibi. Bunları Lukka XIII. kitabında anlatır. Bence talih bizden yanayken kovalamalıyız onları, çünkü fırsatı saçlarından yakalamış durumdayız; elimizden kaçırırsak, bir daha yakalayamayız onu, kafasının arka yanında saç yoktur fırsatın ve hiç de geri dönmez.”</p>

  <p class="normal1">“Doğrusu” dedi Grandgousier, “şimdi sırası değil bunun, çünkü bu akşam sizleri bir şölenle kutlayacağım. Hepiniz buyurun!”</p>

  <p class="normal1">Bu söz üzerine akşam yemeği hazırlıkları yapıldı, her zamankinden fazla olarak on altı öküz, üç genç inek, otuz iki dana, altmış üç oğlak, doksan beş koyun, üç yüz şarap salçalı domuz yavrusu, iki yüz yirmi keklik, yedi yüz çulluk, dört yüz besili horoz, altı bin piliç, bir o kadar güvercin, altı yüz çil, bin dört yüz tavşan, üç yüz üç toy ve bin yedi yüz yarga kızartıldı. Sürek avı hayvanları hemen bulunamadı, yalnız Rahip Turpenay’ın yolladığı on bir yaban domuzu, Grandmont Beyi’nden gelen on sekiz geyik ve karaca, Essars’lar Beyi’nden gelen yüz kırk sülünle birlikte birkaç düzine üveyik, su kuşu, bağırtlak, balaban, gürlü, yağmur kuşu, turaç, yaban kazı, yalva, kızkuşu, yeşilbaş, mısır turnası, benekli ve yavru balıkçıl, su tavuğu, püsküllü su kuşu, telli turna, terrigol, yabani hindi vardı, ayrıca bir hayli kuskus ve bir hayli çorba.</p>

  <p class="normal1">Hiç eksiği olmayan bol yiyecekleri Grandgousier’nin aşçıları Salçasaçan, Çömlekmen ve Havandöven güzelce pişirmişlerdi.</p>

  <p class="normal1">İçkileri ise Janot, Micquel ve Verrenet gereğince hazırlamışlardı.</p>
</body>
</html>
