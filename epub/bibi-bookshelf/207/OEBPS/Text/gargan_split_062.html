<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>gargan</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_59">Bölüm LVI</h1>

  <p class="ortayazi">Theleme rahip ve rahibelerinin nasıl giyindikleri</p>

  <p class="normal1">Tekkenin kuruluşunda, kadınlar kendi istek ve keyiflerine göre giyinirlerdi. Sonradan kılıklarını serbestçe şu biçimde değiştirirdiler:</p>

  <p class="normal1">Kırmızı veya pembe çoraplar giyiyorlardı, bunlar diz kapaklarının üç parmak üstüne kadar çıkıyordu, kenarları güzel işlemeli ve fistoluydu. Diz bağları bileziklerinin rengindeydi ve dizleri alttan ve üstten kavrardı. Ayakkabılar, iskarpinler ve terlikler koyu kırmızı veya mor kadifedendi, kenarları da yengeç bıyıkları biçiminde tırtıllıydı.</p>

  <p class="normal1">Gömleğin üstüne nefis ipekli kumaştan bir yelek giyerlerdi. Üstüne, beyaz, kırmızı, kahverengi veya gri taftadan bir iç eteklik, üstüne de ince sırmalı işlemeler ve oyalarla süslü bir fistan geçirirlerdi; bu fistan simli taftadan ya da zevklerine ve hava durumuna göre, saten, atlas, turuncu, kahverengi, yeşil, koyu gümüşi, mavi, açık sarı, al ya da beyaz kadifeden, sırmalı softan, simli ketenden olur ve gününe göre fistolar ve nakışlarla bezenirdi.</p>

  <p class="normal1">Rubaları mevsimine göre, altın ve gümüş sırmalarla dokunmuş ketenden, işlemeli kırmızı satenden, beyaz, mavi, siyah, kahverengi taftadan, ipekli şayaktan, softan, kadifeden, simli ketenden, altın ve gümüş sırmalı çeşit çeşit nakışlarla süslenmiş dokumalardandı.</p>

  <p class="normal1">Yazın bazı günlerinde ruba yerine, kılıklarına uygun güzel kısacık kaftanlar ya da mağribi modasına göre mor kadifeden, ötesi berisi altın zincirlerle, dikiş yerleri Hindistan incileriyle süslü cepkenler giyerlerdi. Başlarında her zaman yenlerinin rengine uygun, bol sarkıntılarla bezenmiş tüyler bulunurdu. Kışın, yukarda sayılan renklerden tafta rubaları vaşak, siyah gelincik, Kalabria zerdevası, samur ve daha başka kıymetli kürkler astarlanmıştı.</p>

  <p class="normal1">Tespihleri, yüzükleri, gerdanlıkları ve bilezikleri Süleyman taşı, yakut, pırlanta, safir, zümrüt, firuze, grena, akik, beril gibi kıymetli taşlardandı ve pırıl pırıl incilerle çevrelenmişti.</p>

  <p class="normal1">Saçlarının kuaförü mevsimine göre değişirdi: Kışın Fransız modasına, baharda İspanyol modasına, yazın İtalyan modasına uyarlar, yalnız bayram ve pazar günleri Fransız kuaföründen şaşmazlardı, çünkü bu taranış daha ağırbaşlı ve kadın iffetine en çok yakışanıydı.</p>

  <p class="normal1">Erkekler kendi modalarına göre giyinirlerdi: Alt poturları sof ya da şayaktan olup, koyu kırmızı, pembe, siyah ya da beyazdı; üstü aynı renkte ya da o renge çok yakın kadifedendi, zevklerine göre işlemeli ve yırtmaçlı idi; yelekleri aynı renklerde altın gümüş sırmalı yünlüden, kadifeden, satenden, atlastan olup, kusursuz biçimde yırtmaçlı, işlemeli ve süslüydü; kordonları aynı renkte ipek ipliğinden yapılmıştı; uçları mineli altındandı; kaftan ve hırkaları sırmalı yün ya da keten dokuma, simli softan ya da yol yol kadifedendi. Rubaları kadınlarınki kadar kıymetliydi; kuşakları yeleğe uygun renkte ipekliden; her biri kalçasından kabzası altın, kılıfı yeleğinin renginde kadifeden, ucu altın kakmalı güzel bir kılıç ve onun kadar da güzel bir kama taşırdı; siyah kadifeden başlıkları bol halkalar ve altın düğmelerle süslüydü, tepesinde bir sorguç sallanır, her bir tüyünün ucunda altın pullar, yakutlar, zümrütler vesaire taşlar sarkardı.</p>

  <p class="normal1">Erkeklerle kadınlar arasında öyle bir uyumluluk vardı ki, her gün birbirlerine uygun kılıkta ortaya çıkarlar ve bu konuda yanılmamaları için bazı soylu kişiler erkeklere kadınların o gün ne giyeceklerini bildirmekle görevliydiler. Çünkü her şey kadınların isteklerine göre düzenlenirdi.</p>

  <p class="normal1">Ama sanmayın ki, kadınlar ya da erkekler bu tertemiz giysiler, bunca zengin kılıklar için vakit kaybederlerdi; hayır, giyim kuşam kâhyaları her sabah her şeyi hazır ederler ve hizmetçi kadınlar bu işte öyle ustaydılar ki, bir çırpıda kadınları tepeden tırnağa giydiriverirlerdi.</p>

  <p class="normal1">Bu kılık kıyafetler el altında bulunsun diye, Theleme Ormanı’nın çevresinde, yarım fersah boyunda, güzelce aydınlanmış ve döşenmiş büyük bir ek yapı bulunurdu, orada kuyumcular, cevahir işçileri, işlemeciler, terziler, sırmakeşler, kadife dokumacıları, döşemeciler ve koltukçular otururlar ve herkes kendi mesleğinde, yukarda adı geçen rahip ve rahibeler için çalışırdı. Maddeler ve kumaşlar onlara Reis Nausikleitos eliyle sağlanırdı; bu ünlü kaptan Perlas ve Yamyam adalarından, altın külçeleri, ipekli kumaşlar, inciler ve kıymetli taşlarla yüklü yedi gemisini her yıl onlara gönderirdi. İncilerden bazıları eskimeye yüz tutar da doğal beyazlıklarını yitirecek olursa, bunları ustalıkla yenilerler, yani şahinlere gübre yedirdikleri gibi, incileri de seçkin bazı horozlara yuttururlardı.</p>
</body>
</html>
