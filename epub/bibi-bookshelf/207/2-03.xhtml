<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">3.</p>
  <p>Benim için kızıl harflerle yazılan bir gündü. Israrlı ricalarıma karşı koyamayan Zira, beni Yüksek Biyolojik Araştırma Enstitüsünden –bulunduğumuz yerin adı– çıkartarak şehri gezdirmeye karar vermişti.</p>

  <p>Fakat bu kararı oldukça tereddütle vermişti. Nihayet gerçek kişiliğimi kabul etmesi benim için çok zor olmuştu. O zamana kadar, yanımda olduğu zaman söylediklerimi kabul ediyor, fakat yanımdan ayrıldıktan sonra tereddüte düşüyordu. Kendimi onun yerine koymaya çalıştım. Dünyadaki insanlarla maymunların durumunu anlattığım zaman çok şaşırdı. Daha sonra, söylediğine göre, beni bir şarlatan zannetmişti. Fakat verdiğim gerçekler öylesine güçlüydü ki, zamanla tekrar özgürlüğümü kazanabilmem için bana yardımcı olmaya karar vermişti. Ancak özgürlüğümü tekrar kazanmamın zorluğunu anlatmış ve şimdilik şehri gezdirmek üzere söz vermişti.</p>

  <p>O gün öğleden sonra beni almak üzere geldi. Tekrar açık havaya çıkabileceğim düşüncesiyle çok heyecanlıydım. Fakat boynuma takacakları bir tasmayla beni gezdirebileceğini anlayınca beynimden vurulmuşa döndüm. Goriller, beni kafesimden aldılar ve kafesin kapısını Nova’nın yüzüne çarparcasına şiddetle kapadılar, sonra boynuma, ucunda sağlam bir zincir olan deri bir tasma geçirdiler. Nova’nın ağlamaklı haykırışları arasında, Zira, zincirimden tutarak beni koğuştan çıkardı. Kapıdan çıkarken elimi Nova’ya sallayınca Zira, asık suratla zincirimden çekiştirdi. Benim de bir maymun beyni taşıdığıma inandığından beri Nova’ya karşı gösterdiğim sevgiye kızıyordu.</p>

  <p>Karanlık ve tenha koridora çıktığımız zaman Zira’nın öfkesi hemen dağıldı.</p>

  <p>Bir kahkaha atarak:</p>

  <p>— Dünyadaki insanların böyle maymunlar tarafından zincirle götürülmeleri söz konusu olamaz, değil mi? diye sordu.</p>

  <p>İnsanların böyle bir şeye alışık olmadıklarını söyledim. Zira, özür dileyerek açıkladı. Böyle serbestçe dolaşabilen birkaç terbiye edilmiş insan vardı. Benim de onlar gibi zincirle çıkarılmam dikkati çekmeyecekti. Ayrıca, dışarı çıktığımız zaman serbest olursam, diğer maymunların hayret etmelerine sebep olabileceğimi sözlerine ekledi. Eğer zararsız olduğum kanısını uyandırabilirsem, beni zincirsiz çıkarabileceğini söyledi.</p>

  <p>Durumumu ekseriya unutur, bana akıl vermeye kalkışırdı. Bu sefer de, yolda yürürken nelere dikkat etmem gerektiğini anlatmaya başladı.</p>

  <p>— Geçenlere dönüp bakmamaya, yanına gelebilecek çocukları tırmalayıp dişlerini göstermemeye dikkat et. Sana burunluk takmak istemedim, ama...</p>

  <p>Birden sustu ve kahkahalarla gülmeye başladı.</p>

  <p>— Özür dilerim, özür dilerim! diye haykırdı. Senin, de maymunlar kadar zeki olduğunu hep unutuyorum.</p>

  <p>Sözle özür dilemesini güçlendirmek istermiş gibi omuzuma dostça bir anlatımla dokundu. Küskün tavrımı görünce neşesi birden kayboldu. Zira’nın kahkahalarını duymak hoşuma gidiyordu. Kimi zaman Nova’nın neşesini böyle kahkaha ile anlatamadığını düşününce üzüntüyle içimi çekiyordum. Dişi maymunun neşesini paylaşmaya karar verdim. Koridorun loş aydınlığında Zira’nin sadece beyaz burnunu görebiliyordum. Spor bir ceket, eteklik giymiş, boynuna kulaklarını saklayan bir eşarp sarmıştı. Bir dakika için onun hayvansal durumunu unutarak koluna girdim. Bu hareketimi çok normal karşıladığı için hiç itiraz etmedi. Bir müddet böylece yan yana yürüdük. Koridorun sonundaki pencerenin önüne geldiğimiz zaman Zira birden kendisine geldi ve kolunu çekip beni iterek uzaklaştırdı. Ciddi bir tavır takınarak zincirimi çekti.</p>

  <p>Üzüntülü bir sesle:</p>

  <p>— Böyle davranmamalısın, dedi. Her şeyden önce nişanlıyım ve...</p>

  <p>— Nişanlı mısın?</p>

  <p>Zira, kimi hareketlerinin saçmalığını kavrayınca hayvansal burnu kıpkırmızı oldu.</p>

  <p>— Yani demek istiyorum ki, şu anda kimse senin gerçek kişiliğini bilmemeli. Kendi iyiliğin için böyle davranmanın gerekli olduğuna inanmalısın.</p>

  <p>Zira’nın tavsiyesine uyarak uysal bir tavırla peşinden yürüdüm. Binadan çıktık. İri yarı bir goril Enstitünün kapısında bekliyordu. Zira’ya meraklı bir bakış fırlatarak eğildi ve bahçe kapısını açtı. Üç aylık esir yaşantısından sonra, Betelgeuse güneşinin kuvvetli ışığı gözlerimi kamaştırınca biraz tökezlendim. Ilık havayı derin derin ciğerlerime çektim. Çıplaklığımdan ötürü utandığımı ilk defa fark ettim. Kafes içinde çıplaklığa alışmıştım, ama yoldan geçen maymunların meraklı bakışlarından sıkılıyordum. Ehlileştirilip sirklerde gösterilen insanlar gibi giyinik olmamın dikkati çekeceğini söyleyen Zira, giyinmemi istememişti, Haklı olduğundan hiç kuşkum yoktu. Gerçekte, yoldan geçen maymunlar çıplaklığıma aldırış etmiyorlar, vahşi bir insan olduğum için bakıyorlardı. Eğer Dünya üzerinde böyle bir maymunu gezdirmiş olsaydım, insanlar da o maymuna hayretle bakacaklardı. Yetişkin maymunlar sadece gülümseyerek yanımdan geçiyorlardı, ama daha genç maymunlar yavaş yavaş etrafımızı almaya başladılar. Zira, beni çekerek aceleyle arabasına götürdü. Arkaya oturmamı işaret etti, kendisine direksiyona geçti ve büyük caddelerde ağır ağır gitmeye başladı.</p>

  <p>Önemli bir hayvansal bölgenin başşehri olan bu şehir, baştan aşağı maymunlarla doluydu. Dükkân sahipleri, şoförler, kunduracılar, terziler ve bütün iş sahipleri maymunlardı. Kanunları uygulayan polisler, iri yarı goriller arasından seçilmişti. Şehrin üzerimdeki etkisi büyük değildi. Evler, bizim evlere benziyordu. Oldukça kirli olan caddelerin de bizim caddelerden farkı yoktu. Trafik, Dünya’da olduğundan çok daha seyrekti. Yalnız yayaların caddeyi geçmeleri çok ilginçti. Yol geçitleri yoktu ve kargıdan karşıya geçmek isteyen bir yaya, eldivenli ellerini ve ayaklarını kullanarak, yolun üstüne bir köprü gibi uzatılmış demir borulara tutunup karşıya geçiyordu.</p>

  <p>Zira, şehir hakkında yeteri kadar bilgi alabilmem için biraz dolaştıktan sonra, çiçek tarhlarını, göbeklerini görebildiğim büyük bir bahçe kapısının önünde durdu.</p>

  <p>— Park, dedi. Biraz dolaşabiliriz. Sana başka şeyleri de göstermek istiyorum... Müzelerimizi... Ama henüz mümkün değil.</p>

  <p>Bacaklarımı biraz çalıştırmamın iyi olacağını söyledim.</p>

  <p>Zira:</p>

  <p>— Ayrıca, burada rahatsız edilmeden konuşabiliriz, dedi. Fazla kalabalık olmaz ve artık önemli konular üzerinde konuşmamız gerekiyor.</p>       
    </body>
</html>
