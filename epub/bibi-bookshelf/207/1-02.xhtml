<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">2.</p>
    <p>Bu mesajı uzaya fırlatmaktaki amacım, insanlık neslini tehdit eden müthiş bir tehlikenin önüne geçebilmektir. Kendimi kurtarmayı düşünmüyorum. Tanrı bize acısın...</p>

  <p>Phyllis, şaşkınlıkla:</p>

  <p>— İnsanlık nesli mi? dedi.</p>

  <p>— Burada öyle yazıyor. Okumamı kesmeye başlama.</p>

  <p>Jinn, okumaya devam etti.</p>

  <p>Ben, Ulysse Merou, ailemle beraber uzaya açıldım. Birkaç yıl daha uzayda dolaşabiliriz. Gemimizde sebze ve meyve yetiştiriyoruz. Ayrıca, küçük bir kümesimiz de var. Hemen hemen her şeyimiz var sayılır. Belki bir gün bizi dostça karşılayacak bir gezegene rastlarız. Bu ümidimi zayıf gördüğüm için söylemeye bile cesaretim yok. Fakat burada, başımdan geçmiş olan büyük macerayı dile getirmek istiyorum.</p>

  <p>2500 yılında iki arkadaşımla beraber, en büyük yıldızlardan biri olan ve üstün bir yaşantının hüküm sürdüğü, Betelgeuse’a gitmek üzere uzaya çıktım.</p>

  <p>Dünya’da eşine raslanılmayan, iyi bir gelecek vaat eden güzel bir tasarıydı. Betelgeuse -veya Alpha Orionis, astronomlarımızın verdiği isim- bizim gezegenden yaklaşık olarak üç yüz ışık yılı uzaklıktadır. Birçok sebepden dolayı son derece ilginç bir yıldızdır. Önce, büyüklüğü; çapı, güneşimizin çapından üç veya dört yüz kere daha büyüktür; diğer bir deyimle, eğer bizim güneşimizle üst üste konacak olsa, çevresi Merih gezegeninin yörüngesine kadar uzanabilir. İkincisi, yıldızın parlaklığı; Orion burcunu en büyük ve Dünya’dan bakıldığı zaman, uzaklığa rağmen çıplak gözle görülebilecek en parlak yıldızıdır. Üçüncüsü, ışınlarının yapısı; en önemli etkileri meydana getiren, kırmızı ve turuncu renkli ışınlardır. Şöyle de söylenebilir: Değişik renklerde parlayan bir yıldızdır; renk değişimi sebeplere dayanır, çapındaki değişiklik en büyük sebeptir. Betelgeuse, titreyen bir yıldızdır.</p>

  <p>Güneş sisteminin ve halen meskûn yıldızların keşfinden sonra, yıldızlar arası yapılacak ilk yolculuk için neden bu kadar uzak bir yıldız seçilmiştir? Bu kararı veren, tanınmış Profesör Antelle’dir. Uzaya açılacak olan geminin inşasına nezaret etmiş liderliği yapmış, yolu göstermiştir. Yolculuk sırasında bu seçimi neden yapmak istediğini açıklamıştı.</p>

  <p>— Dostum Ulysse, dedi, Beletgeuse yıldızına gitmekle zor bir iş yapmıyoruz. En yakın yıldıza bile bu kadar kolaylıkla gidemezdik. Örneğin, Beletgeuse yıldızına gitmekle, Proxima Centauris yıldızına gitmek arasında büyük bir ayrım yoktur.</p>

  <p>Profesörün böyle konuşması üzerine hemen itiraz ettim ve dikkatini daha önce yapılmış olan astronomik hesaplara çektim.</p>

  <p>— Ayrım yok mu? Fakat Proxima Centauris bizden dört ışık yılı uzaklıkta, oysa Betelgeuse...</p>

  <p>— Üç yüz ışık yılı uzaklıkta. Bunu çok iyi biliyorum. Betelgeuse yıldızına ulaşmamız iki yılı biraz aşacak, ama Proxima Centauris’e gitmemiz de ancak bu kadar bir zamana ihtiyaç gösterecekti. İnanamıyorsun; çünkü roketlemede ilk hızın önemli olduğunu, sonra geminin yavaşlayacağını düşünüyorsun, oysa, bizim hızımız diğer gemilerin hızından çok daha fazla. Gemimizin nasıl çalıştığı hakkında birkaç şey söylemenin zamanı geldi sanırım. Roketlerin üzerindeki değişiklikleri ben yaptırdım. Bu gemi, evrende görülmemiş bir hızla hareket etme yeteneğine sahiptir. Başka bir deyimle, geminin sürati, ışık hızı eksi epsilon’dur.</p>

  <p>— Eksi epsilon mu?</p>

  <p>— Yani demek istiyorum ki, geminin sürati çok küçük bir farkla ışık hızına ulaşabilir. Bin milyonda biri gibi küçük bir fark.</p>

  <p>— Hah, şimdi anladım.</p>

  <p>— Şunu da anlamalısın ki, bu hızda giderken, zamanımız Dünya’daki zamandan hissedilir derecede ayrım gösterecektir, ayrım da hızımızla orantılı olarak azalacak veya artacaktır. Şu dakikada, konuşmamız birkaç dakika sürdü, oysa bu zaman dünyada birkaç aydır. Son hızımızı aldığımız takdirde, zaman bizim için durmuş gibi olacaktır. Tabii biz bunun farkına varamayız. Benim ve senin için birkaç saniyelik olan kalp çarpıntısı, dünya zamanı ile birkaç yıldır.</p>

  <p>— Bunu da anlıyorum. Gerçekte, ölmeden önce hedefimize ulaşabilmemizin nedeni de bu olmalı. Fakat bu takdirde, neden iki yıllık bir yolculuk? Neden birkaç gün veya saat değil?</p>

  <p>— Ben de bunu söylemek üzereydim. Çok basit, çünkü organizmamızın, zamanı durduracak kadar büyük bir hıza alışması için bir yıla ihtiyacı var. İkinci yıl ise, hızımızı düşürmek için kullanılacak. Şimdi uçuş plânımızı kavrıyor musun? On iki ay sürat için on iki ay hız kesme arasında geçecek zaman saat yerine dakikayla ölçülecekti. Uzaklık önemli sayılmaz. Yaşlandığıma göre belki ikinci bir yolculuğu yapacak kadar ömrüm kalmamış olabilir. Bu bakımdan, dünyamızdan çok daha değişik bir dünya bulabilmek amacıyla en uzak yıldızı seçtim.</p>

  <p>Böyle konuşmalarımız saatlerce sürdü ve Profesör Antelle’in bilgisini bir kere daha takdir ettim. İncelemediği hiçbir bilim dalı yoktu ve böyle bir lidere sahip olduğumuz için kendi kendimi tebrik ettim.</p>

  <p>Yolculuğumuz, Profesörün önceden tahmin ettiği gibi iki yıldan biraz daha uzun sürdü. Geçirdiğimiz iki yıllık zaman, dünyada üç buçuk asırlık bir zaman karşılığı olabileceğini düşündüm. Eğer geri dönebilirsek, kendi dünyamızı en azından sekiz asır daha yaşlı bulacağımızdan emindim. Fakat umurumuzda değildi. Hatta, Profesör çevresini saran dalkavuklardan kurtulduğuna seviniyormuş gibi görünüyordu. Zaten bunun böyle olduğunu sık sık tekrarlıyordu...</p>

  <p>Phyllis, hayretle:</p>

  <p>— Dalkavuk! dedi.</p>

  <p>Jinn:</p>

  <p>— Evet, dalkavuk, dedi. Mektupta da böyle yazıyor.</p>

  <p>Jinn, tekrar okumaya başladı.</p>

  <p>Uçuş süresinde ciddi bir olay geçmedi. Ay’dan hareket etmiştik. Dünya ve gezegenleri çok çabuk gözden kayboldu. Güneşin yavaş yavaş küçülmesini, sadece parlak bir yıldız halinde görünmesini seyrettik. Güneşi ancak Profesörün ustalığı ve bilgisi sayesinde fark edebiliyorduk.</p>

  <p>Bir müddet sonra güneşsiz kaldık, ama gemimizde yeteri kadar ışık vardı. Canımız da sıkılmıyordu. Profesörün konuşması çok ilginçti, iki yıl süresinde, hayatım boyunca öğrenemediğim şeyleri ondan öğrendim. Aynı zamanda, bir uzay gemisinin nasıl kullanılması gerektiğini de öğrendim. Geminin kullanılışı son derece basitti. Elektronik âletleri emirler veren düğmelere dokunmak yeterli oluyordu. Bütün hesaplar bu âletler tarafından otomatik olarak yapılıyordu.</p>

  <p>Gemide bir de bahçemiz vardı. Bu bahçenin gemideki önemi büyüktü. Profesör botanik ile son derecede ilgiliydi ve yolculuk süresinde uzayda yetiştirilebilecek bitkiler üzerinde deneyler yapıyordu. Suni güneş ışınları sayesinde bahçenin bütün ürünlerinden yararlanabiliyorduk. Hareketimizden iki ay sonra, kimyasal gübrelerle oldukça değişik sebze yetiştirmiştik. Bahçenin bir kısmında çiçek yetiştiriyorduk. Bahçenin yanı sıra, kuş, kelebek gibi bazı hayvanlarda almıştık. Hektor adını verdiğimiz ve bizi çok eğlendiren küçük bir şempanzemiz bile vardı.</p>

  <p>Profesör, aynı zamanda iyi bir antrop sayılmazdı. İlgisi yalnız insanlar üzerine değildi. İnsanlardan fazla bir şey beklemediğini sık sık tekrarlıyordu. Muhtemelen...</p>

  <p>Phyllis, yine Jinn’ın okumasını yanda kesti.</p>

  <p>— Antrop! dedi. İnsan nesli mi?</p>

  <p>Jinn:</p>

  <p>— Her saniye okumamı yarıda kesecek olursan, dedi. Sonunu getiremeyeceğiz. Sen de benim gibi yap ve anlamaya çalış.</p>

  <p>Phyllis, mesajın sonuna kadar bir daha konuşmayacağına dair söz verdi ve sözünü de tuttu.</p>

  <p>Jinn, kestiği yerden başladı.</p>

  <p>...Muhtemelen, Profesörün gemiye sayısız hayvan almasının ve bitki doldurmasının sebebi de buydu. Gemide üç kişi vardı; Profesör Antelle, Profesörün genç asistanı fizikçi Arthur Levain ve Profesörle bir konuşmadan sonra tanışmış olan, ben, basit bir gazeteci, UIysse Merou. Ailem olmadığını ve santrancı iyi oynadığımı öğrenince beni de beraber götürmeye karar vermişti. Bu yolculuk benim gibi genç bir gazeteci için bulunmaz fırsattı. Yazdıklarım sekiz asırdan önce yayınlanamayacaksa da yayınlandığı zaman daha büyük ilgi göreceği muhakkaktı. Bu gerçeği daha işin başında kabullenmiştim.</p>

  <p>Yolculuk sırasında çektiğimiz bütün sıkıntı, bir yıllık hız süresinde ve ikinci yıl, hız kesiminde vücudumuzun gösterdiği fiziksel tepkiydi. Ağırlığımızın, dünyadaki ağırlığımızdan bir buçuk misli daha fazla olmasına alışmıştık. Ağırlığımızın artması önceleri yorucu olmuştu, ama yerçekimi yoktu, fakat ancak birkaç saat sürdüğü için üzerimizdeki etkisi uzun sürmemişti.</p>

  <p>Nihayet bir gün, bu uzun yolculuktan sonra, Betelgeuse yıldızının uzayda parladığını gördük.</p>      
    </body>
</html>
