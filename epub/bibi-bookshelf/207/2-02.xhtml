<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">2.</p>
   <p>O günden sonra Zira’nın yardımıyla hayvansal dünya ve dilleri hakkındaki bilgim oldukça genişledi. Hemen hemen her gün beni yalnız görüyor, kendi dilini öğrettiği gibi, benim dilimi de büyük bir süratle öğreniyordu. İki aydan önce, değişik konularda tartışabilecek kadar konuşmaya başladık. Soror gezegenini yavaş yavaş tanımaya başlıyordum. Şimdi bu garip uygarlığın karakteristiklerini tarif etmeye çalışacağım.</p>

  <p>Zira ile anlaşmaya başlar başlamaz, konuşmayı merakımın temel prensibine doğru sürükledim: Gezegendeki bilinçli yaratıklar sadece maymunlar mıydı?</p>

  <p>Zira:</p>

  <p>— Sen ne düşünüyorsun? dedi. Maymun, hiç kuşku yok ki gezegendeki bilinçli yaratıktır. Bilginlerimizin en materyalist olanları bile, hayvansal zihnin esasının olağanüstü ileri olduğunu tanımlıyorlar.</p>

  <p>Böyle deyimler, durumumun ilginç olmasına rağmen beni şaşırtıyordu.</p>

  <p>— Peki, Zira, şu halde insanlar nedir?</p>

  <p>O zaman Fransızca konuşuyorduk; çünkü daha önce de söylediğim gibi benim konuştuğum dili, onun konuştuğu dili öğrendiğimden çok daha çabuk öğrenmişti, ilk önceleri "İnsan" kelimesiyle "Maymun" kelimesinin anlamları arasındaki farkı kavrayamıyorduk, ama daha sonra Zira, maymun dediği zaman zihnimde yüksek zekâlı yaratıklar canlanmaya başlıyordu, İnsan kelimesini kullandığı zaman maymunlardan daha düşük zekâlı yaratıklardan söz ettiğini atılıyordum.</p>

  <p>Zira, kesinlikle:</p>

  <p>— Esas temeller ilmindeki kayda değer ilerlemeyi yapalı ancak bir asır oluyor, dedi. Evvelce, cinslerinin değişmez olduğu, çok güçlü bir Tanrı tarafından yaratılmış oldukları düşünülürdü. Fakat hepsi şempanze olan büyük düşünürler dizisi, bu konu hakkındaki görüşlerimizi tamamen değiştirdi. Bugün cinslerinin değişebileceğini ve muhtemelen genel bir kaynakları olduğunu biliyoruz.</p>

  <p>— Şu halde maymunlar muhtemelen insanlardan meydana gelmiş olamazlar mı?</p>

  <p>— Kimimiz böyle düşündü, fakat söylediğin gibi değil. Maymunlar ve insanlar genel olarak bir noktadan gelişmiş iki ayrı gruptur. Maymunlar zihnen gelişmiş, fakat insanlar hayvansal durumlarını korumuşlardır. Mamafih, birçok orangutan hâlâ bu kadar açıkça belli olan gerçeği inkâr yoluna gidiyorlar.</p>

  <p>— Büyük düşünürler dizisinin şempanzeler mi olduğunu söylüyordun, Zira?</p>

  <p>Zira, ateşli bir tavırla:</p>

  <p>— Bütün büyük buluşlar daima şempanzeler tarafından yapılmıştır, dedi.</p>

  <p>— Maymunlar arasında değişik sınıflar var mı?</p>

  <p>— Fark etmiş olabileceğin gibi kendilerine özgü karakter taşıyan üç sınıf vardır. Şempanzeler, goriller ve orangutanlar. Evvelce var olan ırki engeller ortadan kaldırılmış ve onların itirazları halledilmiştir. Bütün bunlar için şempanzelerin yürüttüğü kampanyalara teşekkür borçluyuz. Bugün, prensip olarak, aramızda ırk farkı gözetilmiyor.</p>

  <p>Israr ettim.</p>

  <p>— Fakat büyük buluşların çoğu şempanzeler tarafından yapılmış.</p>

  <p>— Doğrudur.</p>

  <p>— Peki, goriller?</p>

  <p>Zira, alayla:</p>

  <p>— Onlar et yiyenlerdir, dedi. Hepsi güç sağlamak peşinde koşarlar. Örgütlemekten ve emir vermekten hoşlanırlar. Avlanmayı ve açık havayı severler. En fakirleri fiziksel gücün gerektiği işlerde çalışırlar.</p>

  <p>— Orangutanlar?</p>

  <p>Zira, bir dakika kadar yüzüme baktı, sonra kahkahayla güldü.</p>

  <p>— Resmi bilim dalında rol alırlar, dedi. Halen bunu biliyor olmalısın ve bilgini doğrulamak fırsatını bulacaksın. Daha çok kitaplardan öğrenirler. Hepsi süslüdürler. İçlerinden bazılarına kuvvetli bir bellek gerektiren daracık ve özelleştirilmiş bir alanda, yol gösteren olarak bakılır. Bütün bunların dışında...</p>

  <p>Zira, karşısındakini küçük gören bir el hareketi yaptı. Konu üzerinde ısrar etmemekle beraber, daha ilerde bu konuya tekrar değinmeye karar verdim. Konuşmalarımızı daha genel bir alana doğru çektim. Talebim üzerine maymunların bir soyaçekim ağacının şemasını çizdi. Maymunların soyaçekim şemasının, insanlarınkinden pek farkı yoktu. Tek bir kökten birçok dallar ayrılıyor, bu dallardan bazısı belirsiz bir şekilde sonuçlanıyordu. Bitkiler, tek hücreli organizmalar, koelenterata ve ekinodermler, balıklar, sürüngenler ve nihayet memeli hayvanlar. Ağaç, insanların antropoidlerine benzer bir sınıfı da içine alıyordu. Bu sınıfta yeni bir kol vardı: insanlar. İnsanlar dalı çok kısaydı. Ağacın kendisi yukarılara doğru uzanıyor ve üçe ayrılıyordu: Şempanzeler, goriller ve orangutanlar. İşte soyaçekim ağaçları böylesine basitti.</p>

  <p>Zira:</p>

  <p>— İnsanların beyni gelişim kaydetmedi, ama maymunların beyni büyük gelişimler kaydetti, dedi.</p>

  <p>— Peki, Zira, hayvansal beyin neden böyle gelişti?</p>

  <p>Dilbilgisi muhakkak ki temel bir faktördü. Fakat neden maymunlar konuşabiliyorlardı da insanlar konuşamıyorlardı? Bu noktadaki bilimsel görüşler çok değişikti. Kimi insan yapısının buna elverişli olmadığını söylüyor, kimi de maymunların kullanışlı dört elleri olduğu tezini savunuyordu.</p>

  <p>Zira:</p>

  <p>— İki elleri olduğuna ve parmakları da fazla gelişmediğine göre, muhtemelen doğuşta bir özür olmalı, dedi. Ellerinin gelişmediği gerçek olduğuna göre beyinlerinde bir gelişme beklemek yersiz olurdu. Zaten bu sebeple âletleri doğru dürüst kullanmıyorlar. Oysa biz âletleri çok daha rahat kullanabiliyoruz. Tabii bazı denemeler yapıldı ve zekâ kırıntıları bulundu. Eğer böyle bilgilerle ilgiliysen seni bir gün Cornelius’la tanıştırabilirim. Bu konularda benden çok daha yetkili olarak konuşabilir.</p>

  <p>— Cornelius mu?</p>

  <p>Zira, kızararak:</p>

  <p>— Nişanlım, dedi. Çok büyük, gerçek bir bilgin.</p>

  <p>— Şempanze mi?</p>

  <p>— Tabii... Her neyse, ben de dört elin önemli bir faktör olduğunu düşünüyorum. Her şeyden önce ağaçlara tırmanma imkânımız var. İnsanlar ağaç üstünde kalamayacakları için uzayı iyice görmeleri mümkün olamaz. Ayrıca, âletleri de son derece ustalıkla kullanmasını biliyoruz. İşte bütün bunlar bizim zekâca üstün olmamızı sağlamıştır.</p>

  <p>Dünya’da insanların üstünlüğünü başka şekillerde anlattıklarına tanık olmuştum. Zira’nın anlattığı sebepleri dinledikten sonra, Dünya’da söylenenlerin doğru olup olmadıklarını düşündüm.</p>

  <p>Konuşmayı mümkün olduğu kadar uzatmak ve binlerce sual sormak istiyordum, fakat akşam yemeğimizi getiren Zoram ve Zanam konuşmamızı yarıda kesti. Zira, aceleyle iyi geceler dileyerek ayrılmak zorunda kaldı.</p>

  <p>Nova’yla kafeste yalnız kaldık. Akşam yemeğimizi bitirdik. Goriller giderken, kapının önündeki ışıktan başka bütün ışıkları söndürmüşlerdi. Nova’ya baktım ve Zira’yla yaptığım konuşmada öğrendiklerimi düşündüm. Zira’ya aldırmadığı ve konuşmalarımızla ilgilenmediği belliydi. Önceleri her zaman yaptığı gibi yerinde sıçrayıp ağlamaklı seslerle itiraz etmiş, Zira ile arama girmeye çalışmış ve yerden aldığı otları Zira’nın yüzüne savurmuştu. Onun sesini kesmek için bir şeyler yapmam gerekmişti. Güzel yüzüne yediği birkaç şiddetli tokattan sonra, sakinleşmiş ve bir kenara oturup bizi seyretmekle yetinmişti. Hiç düşünmeden ona vurmuştum, ama sonradan pişmanlık duymuştum; fakat dayak yemesinden ötürü bana diş bilemediğini açıkça görüyordum.</p>

  <p>Hayvansal teorileri kafamdan geçirirken oldukça yorulmuş olduğumu fark ettim. Nova’nın eskisi gibi sürünerek bana yaklaştığını görünce memnun oldum, fakat Soror gezegenindeki insanların vahşi olması beni üzüyordu.</p>       
    </body>
</html>
