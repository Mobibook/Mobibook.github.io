<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">5.</p>
  <p>Dönüşümü izleyen ay içinde hep yattım. Muhtemelen kazılarda sıtmaya benzeyen bir hastalık kapmıştım. Sancım yoktu, ama beynimin ateşten kavrulduğunu hissediyordum. Hayvansal dünyanın kurulmasından önce Soror gezegeninde insanların hüküm sürdüğüne dair en küçük kuşkum yoktu. Her nedense, maymunların sadece insanları taklit ederek gelişim yaptıklarını öğrenmek beni sevindiriyordu. İnsanlık dünyasının nasıl olup da maymunların eline geçtiği, üzerinde düşünülecek çok önemli bir konuydu.</p>

  <p>Nasıl olmuştu? Ateşle kavrulurken düşünce zincirimi düzgün tutmak zordu. Doğru, uygarlığımızın geçici olduğunu biliyordum, ama böyle tamamen ortadan silineceğini bilmiyorduk. Büyük bir felaket mi olmuştu?</p>

  <p>Biyolojik araştırmalara verdikleri önemi anlıyordum. Biz de dünyada maymunları tecrübe hayvanı olarak kullanmıyor muyuz? Şimdi de onlar bizi tecrübe hayvanı olarak kullanıyorlardı.</p>

  <p>İki aydan beri insanların bulunduğu koğuştan uzak kalmıştım. Bugün kendimi daha iyi hissediyorum. Artık ateşim de düştü. Hastalığım süresince bana bir kız kardeş gibi bakmış olan Zira’ya tekrar işe başlamak istediğimi söyledim. Memnun görünmemekle beraber itiraz da etmedi. Artık ziyaretlere başlamamın zamanı gelip çatmıştı.</p>

  <p>İşte yine kafeslerin bulunduğu koğuştaydım. Garip bir hisle kapıda durakladım. Şimdi bu yaratıkları daha başka gözle görüyordum. Uzun ayrılıktan sonra beni tanıyıp tanıyamayacaklarını merakla düşündüm. Eh, beni hemen tanıdıklarını söyleyebilirim. Her zaman olduğu gibi bütün gözler üzerimde. Bakışlarında bir değişiklik olduğunu mu sanıyorum, yoksa bana bakışları gerçekten de gorillere bakışlarından değişik mi? Bakışlarında hafif bir uyanış var. Sanki, umut ışığı gibi... Zaman zaman benim gözlerimde de böyle umut ışıkları yanıp sönmüştü. Yoksa ben, Ulysse Moreu, bu gezegene yeni bir uyanış mı getirmiştim?</p>

  <p>Bir zamanlar ünlü bir psikologun söylediği gibi Tanrı zar atmaz. Evrende hiçbir şey talih eseri değildir. Betelgeuse sistemine gelişimiz rastlantı mıydı? Hayır, buraya bilerek gelmiştik. Bu insanları yeniden canlandırmak, örgütlemek benim görevim olmalıdır, diye düşündüm.</p>

  <p>Evvelce olduğu gibi, kafesleri ağır ağır dolaştım. Hemen Nova’nın kafesine koşmamak için kendimi zor tutuyordum. Her insanla teker teker konuştum. Henüz konuşacak durumda olmadıkları için sadece dinliyorlardı. Şimdilik bu bir gerçekti, ama bütün hayatım boyunca da olsa onları eğitmeye kararlıydım.</p>

  <p>Evvelce içinde yaşadığım kafese yaklaşırken gözümün ucuyla baktım, fakat Nova’nın bana doğru uzanan kollarını göremedim. Nova’nın sevinç çığlıklarını da duymadım. İçimi garip bir his bürüdü. Kendimi tutamadan koştum ve kafesin önünde durdum. Kafes boştu.</p>

  <p>Esirleri titreten gardiyanlardan birini otoriter bir tavırla yanıma çağırdım. Koşarak gelen Zanam’dı. Benden emir almak hoşuma gitmiyordu, ama Zira, benim verdiğim emirlere uyması gerektiğini kesinlikle anlatmıştı.</p>

  <p>— Nova nerede?</p>

  <p>Saygılı bir tavırla bilmediğini söyledi. Hiçbir sebep verilmeden bir gün kafesinden alınıp götürülmüştü. Tam bu sırada Zira, koğuşa girdi. Beni kafesin önünde görünce neden sinirli olduğumu hemen anladı, ama konuyu değiştirmek istiyordu,</p>

  <p>— Cornelius döndü, dedi. Seni görmek istiyor.</p>

  <p>Bu dakikada ne Cornelius, ne şempanzeler, goriller, orangutanlar, ne de cehennem ya da cennet umurumdaydı.</p>

  <p>Parmağımla kafesi işaret ettim,</p>

  <p>— Nova nerede?</p>

  <p>— Hasta, özel bir koğuşa kaldırıldı.</p>

  <p>İşaret ederek beni bir kenara çekti. Gardiyanların duymamaları için fısıldadı.</p>

  <p>— Yönetmen kimseye söylemememi istedi, ama sana söylemem gerektiğini düşünüyorum.</p>

  <p>— Hasta mı?</p>

  <p>— Ciddi değil, fakat yetkilileri huzursuzlandıracak kadar önemli. Nova gebe, bir çocuk bekliyor.</p>

  <p>— Nova...</p>

  <p>— Evet, yanlış duymadın, gebe ve bir çocuk bekliyor.</p>        
    </body>
</html>
