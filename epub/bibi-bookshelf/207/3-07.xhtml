<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">7.</p>
  <p>Nova’yı kimsenin haberi olmadan istediğim zaman görebildiğim için Zira’ya teşekkür borçluydum. Ben Nova’nın yanındayken, o da, hep nöbet tutuyordu. Doğum zamanına kadar haftalar böyle akıp geçti.</p>

  <p>Bir gün, Cornelius, beni beyin ameliyatlarının yapıldığı servise götürmeğe karar verdi. Servis şefi olan Helius adındaki genç şempanzeyi bana tanıştırdıktan sonra, işi olduğundan ötürü kendisinin gezdiremeyeceğini söyleyip özür dileyerek yanımızdan ayrıldı.</p>

  <p>— Bir saat sonra gelip araştırmalarımızın incisi olan tecrübeyi kendim gösteririm, dedi. Fakat genel tecrübeleri de çok ilginç bulacaksın.</p>

  <p>Helius’un arkasından kloroform kokan bir koğuşa girdim. Anestezi kokusu her yere sinmişti. Helius, bütün ameliyatların, hastalar uyutulduktan sonra yapıldığını söyledi. Mamafih, acı merkezlerinin bulunup uyuşturulması denendiği zaman, lokal anesteziyle yapıldığını sözlerine ekledi.</p>

  <p>Zira’nın buraya gelmemi istenmediğini hatırladım. Kendisi bile gerekmediği zaman buraya gelmek istemiyordu. Geri dönmek istedim, ama Helius buna fırsat vermedi.</p>

  <p>— Eğer ameliyatta bulunmak isterseniz, hastanın acı çekmediğini anlarsınız. İstemez misiniz? Şu halde gidip sonucu öğrenelim.</p>

  <p>Önünde durduğumuz ilk kafesin içinde oldukça yakışıklı, genç bir erkek vardı. Bir taburenin üzerine oturmuştu ve önündeki küçük masada bir kap yemek duruyordu. Yemek hemen hemen burnunu dibinde olduğu halde farkında değilmiş gibi görünüyordu.</p>

  <p>Helius:</p>

  <p>— Görüyorsunuz ya, dedi. Çocuk aç, yirmi dört saattir bir şey yemedi. Böyle olduğu halde en çok sevdiği yiyeceğe karşı bile tepki göstermiyor. Bunun sebebi, birkaç ay önce geçirdiği ön beyin ameliyatı. O zamandan beri bu durumda ve zorlanmadığı takdirde yemiyor. Ne kadar zayıflamış olduğunu görüyorsunuz.</p>

  <p>Bir hasta bakıcıya işaret etti. Hastabakıcı kafese girip adamın yüzünü yemek kabına bastırdı. Adam hemen yemeye başladı.</p>

  <p>— Adi bir vaka. İşte burada daha ilginç vakalar var. Bunların her biri, beyin zarlarının değişik yerlerinden ameliyat oldular.</p>

  <p>Değişik yaşlarda kadınların ve erkeklerin bulunduğu kafeslerin önünden geçtik. Her kafesin kapısında asılı duran levhada yapılan ameliyatın çeşidi yazılıydı. Beyin zarının normal, refleksleri, bazı yerleri ise acıdan doğan reflekslere cevap verir. Örneğin, şu...</p>

  <p>Gösterdiği örnek, kafesin kapısındaki tabeladan öğrendiğim gibi, küçük beynin soğancık kısmı tamamen çıkarılmış bir hastaydı. Uzak ve yakın cisimleri seçmesine imkân yoktu. Bir meyva uzatıldığı zaman korkarak geri çekiliyordu kafesin demirlerini tutmak istediği zaman parmakları boşluğu kavrıyordu.</p>

  <p>Helius, gözünü kırparak:</p>

  <p>— Burada gördüğünüz hasta ise, bir zamanlar adını söyleyen ve öğrendiklerini yapabilen bir adamdı, dedi.</p>

  <p>Sonra başını salladı.</p>

  <p>— Şimdi bunların hiçbirini yapamıyor. Dünyanın en aptal adamı oldu. Sebep de, beyninden temporal lobulun çıkarılması.</p>

  <p>Karşımda sırıtarak duran şempanzenin beynini dağıtmamak için kendimi güç tuttum. Çevrem yarı sakat, yarı deli insanlarla doluydu. Kendimi Doktor Frankeştayn’ın şatosunda sanıyordum.</p>

  <p>Helius, evvelce analık duygusunun çok kuvvetli olduğunu söylediği, bir kadın gösterdi. Kadının cervical cortex’i çıkarılmıştı, sonuç olarak da kadındaki analık duygusu kaybolmuştu. Yanındaki küçük çocuk anasına yaklaşmak istediği zaman onu öfkeyle iterek kendisinden uzaklaştırmaya çalışıyordu. Bu kadarı artık fazlaydı. Yumruklarımı sıktım ve Nova’yı düşündüm. Neyse ki Helius beni başka bir odaya götürdü de öfkemi yenebildim, yoksa çok kötü olaylar meydana gelebilirdi.</p>

  <p>— Burada daha hassas araştırmalar yapılıyor, dedi. Beynin belirli merkezlerine elektrik akımıyla işaret veriyoruz. Çok ilginç sonuçlar aldığımızı söyleyebiliriz. Dünyada da böyle tecrübeler yapılıyor mu?</p>

  <p>Öfkeyle haykırdım.</p>

  <p>— Evet, maymunlar üzerinde!</p>

  <p>Şempanze sinirlerine hâkim olarak gülümsedi.</p>

  <p>— Muhakkak. Mamafih, Doktor Cornelius’un özellikle göstereceği gibi sonuçlar alamadığınız gerçektir. Şimdilik, adi vakaları görmeye devam edelim.</p>

  <p>Kafeslerden birinin önünde durduk. Hemşireler birçok adamı ameliyat ediyorlardı. Adamlar, masa gibi bir tahtanın üstüne yatırılmıştı. Beyinlerinin bir kısmı açıktı ve buraya elektrotlar dokundurularak akım veriliyordu. Başka bir ekip hastalara anestezi uyguluyordu,</p>

  <p>Helius:</p>

  <p>— Gördüğünüz gibi hastalar uyuşturulmuştur, dedi. Anestezi fazla değil, ama hasta acı duymaz. Anestezi fazla olduğu takdirde istenen sonucu alamayız.</p>

  <p>Elektrotlar dokunuş yerine göre hasta değişik hareketler yapıyordu. Bu hareketler genellikle vücudun tek tarafında oluyordu. Adamın biri, her elektrik şokunda bacağını kaldırıyor, akım kesilince yine eski halini alıyordu. Başka biri, aynı hareketi koluyla yapıyordu. Bir vakada, hastanın bütün omuz kısmı titriyordu. Genç bir çocuğun, çenesi açılıp kapanıyordu.</p>

  <p>Helius:</p>

  <p>— Şok arttırıldığı zaman bakın ne oluyor, dedi. İşte, en yüksek limitle yapılan bir deney.</p>

  <p>Deney yapılan hasta çok genç bir kızdı. Kızın çıplak vücudunun yattığı masanın çevresinde kadınlı erkekli, beyaz gömlekler giymiş birçok hastabakıcı vardı. Elektrotlar dişi bir maymun tarafından genç kızın yanaklarına yerleştirilmişti. Genç kızın parmakları oynamaya başladı. Akım arttırılınca parmaklarının hareketi önce bileğine, sonra koluna geçti. Şimdi genç kızın parmaklarından omzuna kadar bütün kolu hareket halindeydi. Hareketler yayılmaya devam ediyordu. Genç kızın kalçası, butları ve bacağı, sonra ayak parmakları titremeye başladı. On dakika sonra kızın vücudunun sol tarafında oynamayan yer yoktu.</p>

  <p>Helius, sakin bir sesle:</p>

  <p>— Bilinç altına yansıyan uzatmanın etkisi, dedi. Çok iyi bilinir ve epilepsinin bütün semptomlarını belirten bir titreme durumu... Son derece garip bir epilepsi, vücudun tek tarafını etkiliyor.</p>

  <p>— Durdurun!</p>

  <p>Dudaklarıma kadar yükselen feryadı tutamamıştım. Bütün maymunlar şaşkınlıkla dönüp baktılar. Tam bu sırada gelmiş olan Cornelius, omzuma dostça vurdu.</p>

  <p>— İnsan alışmazsa, böyle deneylerin sinirleri bozduğu muhakkak. Fakat şunu unutma ki, son çeyrek asırdan beri tıp alanında yaptığımız gelişmeleri onlara borçluyuz.</p>

  <p>Cornelius’un söylediklerini kabul edemezdim; çünkü dünyada, maymunlar üzerine yapılan deneyleri de kabul etmiyordum. Cornelius, omuz silkerek öne düştü ve beni daha küçük bir odaya açılan daracık bir koridora soktu.</p>

  <p>Ciddi bir anlatımla:</p>

  <p>— Burada, dedi. Bizim için tamamen yeni olan çok önemli bir deney göreceksin. Bu odaya ancak üç kişi gireriz. Delius, bu deneyin başında olan ve başarı sağlayan maymun, ben ve dikkatle seçilmiş bir asistan. Bir Goril. Aptal. Bütün hayatını bana seve seve verebilir. Ayrıca, son derece vahşidir. Durumun ne kadar önemli olduğunu anlıyorsun, ilgileneceğini bildiğim için sana da göstermek istiyorum. Kendi çıkarın için bu deneyi görmelisin.</p>        
    </body>
</html>
