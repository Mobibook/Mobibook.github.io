<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">4.</p>
  <p>— Soror’da karşı karşıya bulunduğun tehlikenin farkında değilsin, öyle değil mi?</p>

  <p>— Halen bazı tecrübeler geçirmiş bulunuyorum, fakat kendimi gerçek rengimle gösterecek olursam, ki bunu bazı deliller vererek yapabilirim, maymunlar beni kardeş olarak kabul etmek zorunda kalırlar.</p>

  <p>— İşte bunda yanılıyorsun. Şimdi beni dinle...</p>

  <p>Parkta dolaşıyorduk. Arada sırada tek tük âşıklara rastlıyorduk. Bize kısa bir bakış fırlattıktan sonra kendi âlemlerine dalıyorlardı. Oysa, onlara hiç utanmadan bakıyordum; çünkü hayvansal töreleri elimden geldiği kadar iyi öğrenmek istiyordum.</p>

  <p>Kolları oldukça uzun olduğu için birbirlerinin bellerine sıkıca sarılarak geziyorlardı. Arada sırada bir patikanın köşesinde durup kaçamak öpüştükleri oluyordu. Zaman zaman, sağa sola kaçamak bakışlar fırlattıktan sonra, serbest elleriyle ağaçların alçak dallarına tutunup sallanıyorlardı. Kimi zaman böyle sallanmalardan sonra bir çalının arkasında kayboluyorlardı.</p>

  <p>Zira:</p>

  <p>— Şimdi beni dinle, dedi. Gezegene indiğiniz küçük botunuzu...</p>

  <p>Gezegene nasıl indiğimizi bütün ayrıntılarıyla anlatmıştım.</p>

  <p>— ...buldular. Yani, vahşi insanların talan etmesinden sonra geriye kalanlar demek istiyorum. Araştırmacılarımızın çok dikkatini çekti. Bulunan roketin burada yapılmadığını biliyorlar.</p>

  <p>— Bizim rokete benzer makineler yapıyor musunuz?</p>

  <p>— Evet, fakat sizinki kadar iyi değil. Bana söylediklerini düşününce sizden çok geri olduğumuzu anlıyorum. Böyle de olsa gezegenimizin çevresine peyk attık. Son attığımız peykte bir canlı vardı. Bir insan. O peyki, uçuşu sırasında havaya uçurmak zorunda kaldık çünkü geri getirmemiz mümkün değildi.</p>

  <p>Düşüncelerim içinde kaybolmuş bir tavırla:</p>

  <p>— Anlıyorum, dedim. Demek ki insanlar böyle tecrübelerde size yararlı oluyorlar.</p>

  <p>— Başka çaremiz yok... Her neyse, roketiniz bulundu.</p>

  <p>— Peki, son birkaç aydan beri gezegenin yörüngesinde dolaşan gemi ne oldu?</p>

  <p>— Hiç duymadım. Astronomlarımızın gözünden kaçmış olacak... fakat konuşmamı kesmesen iyi olacak. Kimi bilginlerimiz bu roketin başka bir gezegenden gelmiş olacağı o gezegenin de meskûn bulunduğu teorisini ortaya attılar. Daha ileri giderek bu gezegen sâkinlerinin insan olabileceğini düşünmüyorlar.</p>

  <p>— Fakat onlara söylemelisin, Zira, dedim. Yeteri kadar uzun zaman bir esir olarak yaşadım, hem de en rahatsız bir şekilde, bir kafesin içinde... Beni neden saklıyorsun? Neden gerçeği herkese duyurmuyorsun?</p>

  <p>Zira, birden durdu ve çevresine bakındı, sonra elini koluma koydu.</p>

  <p>— Neden mi? Senin çıkarın için böyle davranmak zorundayım. Zaius’u biliyorsun, değil mi?</p>

  <p>— Tabii. Onun hakkında da seninle konuşmak istiyordum. Ne olmuş?</p>

  <p>— İlk davranışlarının onun üzerinde nasıl bir etki yaptığını fark etmedin mi? Yüzlerce defa ona gerçeği anlatmak istediğimi de biliyorsun. Senin, görünüşüne rağmen, bir hayvan olamayacağını ona anlatmaya çalışıyordum.</p>

  <p>— Onunla yaptığın uzun konuşmaları hatırlıyorum. Söylediklerini kabul etmediğini de biliyorum.</p>

  <p>Zira, birden öfkeyle:</p>

  <p>— Bir katır kadar inatçı ve bir insan kadar aptaldır, dedi. Heyhat! Zaten bütün orangutanlar onun gibidir. Davranışlarının son derece gelişmiş bir hayvan gibi olduğunu kabul etti ve bu fikrini ölse değiştirmez. Ayrıca, hakkında uzun bir tez hazırlamış. Senin ehli bir insan olduğunu ve kimi hareketleri ezberlediğin için yapabildiğini kabul ediyor.</p>

  <p>— Aptal canavar!</p>

  <p>— Kuşkusuz. Asıl önemli olan bilim dalında önemli bir yeri var ve çok güçlüdür. Enstitüdeki en yüksek otoritelerden biridir ve verdiğim raporlar önce onun elinden geçer. Teklif ettiğin gibi gerçeği açıklamaya çalışsaydım, bilimsel gerçekleri sakladığım için beni suçlayacaktı. Sonuç olarak işime son verirlerdi. Bu önemli değil, fakat başına geleceklerin ne olacağını tahmin edebilir misin?</p>

  <p>— Bir kafesin içinde yaşamak zorunluğundan daha kötü ne olabilir?</p>

  <p>— Bu kadarına teşekkür etmelisin! Senin tetkik ve araştırma servisine gönderilmemen için nasıl uğraştığıma biliyor musun? Bilinçli bir yaratık olduğunu bilseydi, seni onun elinden kimse kurtaramazdı.</p>

  <p>Birden korkuyla titredim.</p>

  <p>— Tetkik ve Araştırma servisi nedir?</p>

  <p>— Belirli ameliyatlar yaptığımız bir servis. Beyin sinir merkezlerindeki değişikliklerin araştırılması için ameliyatlar orada yapılır.</p>

  <p>— Peki, bu tecrübeleri insanlar üzerinde mi yapıyorsunuz?</p>

  <p>— Tabii. Bize en yakın benzerlikleri, vücut yapıları gibi, beyinleri. Doğaya teşekkür etmeliyiz ki, kendi yapımızı incelemek üzere bir hayvan yaratmış. Daha sonra anlayacağın gibi, insanların bize daha başka sahalarda da faydaları dokunuyor... Şu anda, son derece ilginç ve önemli deneylerin üzerindeyiz,</p>

  <p>— Bu deneyleriniz için de sayısız insanları öldürerek geçirmelerini engelleyemiyoruz. Tabii sonuç olarak çok sayıda deney insanı kaybetmiş oluyoruz.</p>

  <p>Dudaklarımı ısırarak:</p>

  <p>— Ne kadar üzücü, dedim. Fakat benim durumumda...</p>

  <p>— Sırrımızı neden böylesine gizlilikle sakladığımı biliyor musun?</p>

  <p>— Şu halde hayatımın sonuna kadar kafeste kapalı olarak mı kalacağım?</p>

  <p>— Eğer tasarladığım plan başarı sağlarsa, hayır. Fakat zaman elverişli olana ve bütün kozları elinde tutana kadar maskeni düşünmemelisin. Tavsiyem şu: Bugünden itibaren bir ay sonra yıllık Biyoloji konferansımız yapılacak. Çok önemli bir olaydır. Toplum ve tanınmış gazeteciler dâvet edilir. Şimdi, bizim için kamuoyu, Zaius’tan çak daha önemli ve güçlüdür. Hatta bütün orangutanlardan da üstündür. Gorillerin de kamuoyuna karsı saygıları büyüktür. İşte senin elindeki fırsat bu olacak. Kongre toplandığı zaman peçeni sıyırmalısın, çünkü daha önce söylediğim gibi Zaius, hakkında hazırladığı uzun raporu bu kongreye takdim edecek. Senin için yapılacak en olumlu şey, kürsüye çıkıp hakkını savunmak olacaktır. Zaius, senin bu hareketine istese de engel olamaz. Kurul’u kandırmak, toplumu ve beni inandırdığın gibi gazetecileri inandırmak tamamen senin elinde.</p>

  <p>— Peki, ya Zaius ve orangutanlar diretirlerse?</p>

  <p>— Goriller kamuoyu önünde eğilmeye zorlandığı takdirde, o salak orangutanları boyun eğmeye zorlayacaklardır. Orangutanların çoğu Zaius kadar aptal ve inatçı değildir. Aynı zamanda, bilginler arasında, yaptıkları buluşlardan akademiye kabul edilmiş olan birkaç şempanze vardır. Bunlardan biri nişanlım Comelius’tur. Senin hakkında sadece onunla konuştum. Elinden geleni yapacağına söz verdi. Normal olarak, kendisine verdiğim gerçeklerin doğruluğunu kontrol etmek için seni görmek istiyor. Bugün seni buraya getirmekteki amacım bu. Onunla burada buluşacağız, geç kalmayacağını umuyorum.</p>

  <p>Cornelius, büyük eğreltiotlarının yanındaki bir kanepenin önünde bizi bekliyordu. Çok yakışıklı bir şempanzeydi ve Zira’dan daha yaşlıydı, ama bir akademi mezunu için çok genç sayılırdı. Onu görür görmez, son derece zeki bir maymun olduğunu anladım.</p>

  <p>Zira, bana Fransızca olarak fısıldadı.</p>

  <p>— Onun hakkında ne düşünüyorsun?</p>

  <p>Zira’nın bu sorusu üzerine, onun güvenini kazanmış olduğumu anladım. Birkaç methedici söz mırıldandıktan sonra Cornelius’a doğru yürüdük.</p>

  <p>Nişanlılar birbirlerinin kollarına atıldılar. Comelius, bana bakmadan kollarını nişanlısına açmıştı. Tutumundan, Zira’nın anlattıklarına rağmen beni ehli bir hayvan gibi gördüğü belliydi. Zira da beni unutmuş, nişanlısıyla uzun uzun öpüşmeye başlamıştı. Birden kasıldı, Cornelius’un kollarından kurtuldu ve utançla gözlerini önüne çevirdi.</p>

  <p>— Sevgilim, yalnız değiliz.</p>

  <p>Hayvansal dilini mümkün olduğu kadar iyi konuşmaya çalışarak:</p>

  <p>— Evet, ben buradayım, dedim.</p>

  <p>Comelius şaşkınlıkla:</p>

  <p>— Bu da nesi? dedi.</p>

  <p>— Burada olduğumu söyledim. Bu gerçeği hatırlatmak zorunda kaldığım için özür dilerim. Hareketleriniz beni hiç şaşırtmadı, ama ilerde aleyhime kullanabilirsiniz.</p>

  <p>Bilgin şempanze, hayretle bağırdı:</p>

  <p>— Hiçbir zaman!</p>

  <p>Zira, kahkahalarla gülerek bizi tanıştırdı.</p>

  <p>— Akademiden Doktor Comelius; Ulysse Merou, güneş sistemi sakinlerinden ya da daha kesin olarak Dünya’dan.</p>

  <p>— Sizinle tanıştığıma çok memnun oldum, dedim. Zira, sizden söz etmişti. Böyle sevimli bir nişanlınız olduğu için sizi tebrik ederim.</p>

  <p>Ve elimi uzattım. Sanki hemen önünde bir yılan başını kaldırıp ona saldırmaya hazırlanmış gibi ürktü.</p>

  <p>Şaşkın bakışlı gözlerini Zira’ya dikerek:</p>

  <p>— Demek doğruymuş, diye mırıldandı.</p>

  <p>— Sevgilim, sana yalan söylemek alışkanlığım var mı?</p>

  <p>Comelius, hemen toparlandı. Bilim adamıydı. Bir dakikalık bir tereddütten sonra elimi sıktı.</p>

  <p>— Nasılsınız?</p>

  <p>— Nasılsınız? diye cevap verdim. Bir kere daha, böyle çıplak olarak karşınıza çıktığım için özür dilerim.</p>

  <p>Zira, gülerek:</p>

  <p>— Düşündüğü hep bu, dedi. Kompleks haline gelmiş. Giyindiği takdirde yapacağı etkiyi hiç düşünmüyor.</p>

  <p>— Ve siz gerçekten de... Şeyden... Şeyden...?</p>

  <p>— Güneşin bir gezegeni olan Dünya’dan geldim.</p>

  <p>Zira’nın söylediklerini şu ana kadar dikkate almadığı açıkça belliydi. Soruları arka arkaya sıralamaya başladı. Ağır ağır dolaşıyorduk. Dikkati çekmemek için onlar biraz önde kol kola yürüyorlar, ben de birkaç adım geriden geliyordum. Fakat verdiğim cevaplar bilgini öylesine heyecanlandırıyordu ki, Zira’nın kolundan çıkıyor, karşımda durup benimle ellerini kollarını sallayarak tartışıyordu. Arada sırada parkın toprağı üzerine şemalar çiziyorduk. Zira’nın umursadığı yoktu. Nişanlısı üzerinde yaptığım etkiden memnun, kendi kendine gülümseyip duruyordu.</p>

  <p>Cornelius, Dünya üzerinde benim gibi yaratıkların bulunmasına şaşıyor ve bu konu hakkında bildiklerimin herkini tekrar tekrar anlattırıyordu. Bir müddet düşünceli görünen Comelius nihayet durumumun son derece ilginç olduğunu, özellikle bilinç alanında çalıştığı için kendisini ilgilendirdiğini söyledi. Maymunların bilinçli olmalarının nedenini araştıran bir bilgindi. Anladığım kadarıyla, maymunların bilinçli olmalarının nedeni şimdiye kadar bulunmamıştı ve halen araştırılıyordu. Özellikle Cornelius, genel olarak kabul edilen teorileri kabullenmiyordu. Fakat bu konu üzerinde çekimser kalarak, ilk karşılaşmamızda düşüncelerini açıklamadı.</p>

  <p>Kendisi için son derece ilginç bir örnek olabilirdim ve beni kendi laboratuvarına alabilmek için milyonlar bağışlayabilirdi. İçinde bulunduğum durumdan, Zaius’un aptallığından ve inatçılığından söz edildiği zaman tutumumuzla son derece ilgilendi. Zira’nın planını haklı görüyordu. Durumumu kendi bilgin arkadaşları ile de tartışması gerektiğini söyledi. Elinden gelen yardımı yapacağına dair kesin söz verdi.</p>

  <p>Ayrılacağımız zaman hiç tereddüt etmeden elini uzattı. Tabii bu hareketi etrafta kimsenin olmadığı kanısına varınca yapmıştı.</p>

  <p>Sonra nişanlısını öperek uzaklaştı. Arada sırada arkasına dönerek bakıyordu.</p>

  <p>— Sevimli, genç bir maymun, dedim.</p>

  <p>Ağır adımlarla arabaya doğru yürüdük.</p>

  <p>Zira:</p>

  <p>— Hem de büyük bir bilgin, dedi. Onun desteği ile başarıya ulaşacağından eminim.</p>

  <p>Arka kanapeye geçtiğim zaman Zira’nın kulağına mırıldandım.</p>

  <p>— Zira, özgürlüğümü ve hayatımı sana borçlu olacağım.</p>

  <p>Yakalandığımdan beri Zira’nın benim için yaptıklarını düşünüyordum. Onun yardımı olmasaydı, içinde bulunduğum hayvansal dünya ile bağıntı kurmam mümkün olmayacaktı. Zaius’un hiç tereddüt etmeden beynimi deleceğini ve benim sadece akıllı bir hayvan olduğumu ispatlamak isteyeceğini kesinlikle biliyordum. Neyse ki Zira gibi bir dostum vardı. Onun yardımıyla başaracağımı tahmin ediyordum.</p>

  <p>Zira kızardı.</p>

  <p>— Ben sadece bilim sevgisinden ötürü yaptım. Çok ender bir olayı temsil ediyorsun ve her ne pahasına olursa olsun hayatta kalmalısın.</p>

  <p>Zira’nın hayvansal görünüşüne rağmen altın gibi bir kalbi olduğunu biliyordum. Elimi, kıllı elinin üzerine koydum. Gözlerinin içine baktığım zaman titrediğini hissettim. Her ikimiz de son derece hassaslaştığımız için yol boyunca hiç konuşmadık. Beni tekrar kafesime kapadığı zaman, dönüşüm üzerine sevinç gösterilerinde bulunan Nova’yı tersledim.</p>        
    </body>
</html>
