<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">10.</p>
  <p>Profesör Antelle’i ziyaretlerim her zaman acılı bir görev oluyordu. Hâlâ enstitüde bulunuyordu, ama yardımımla konmuş olduğu hücreden alınarak başka bir kafese kapatılması gerekti. Zaman zaman sinir buhranları geçirmesi onu tehlikeli bir duruma sokuyordu. Bir keresinde bakıcısını ısırmak istemişti. Cornelius, yeni bir usul denemeye karar vererek Profesörü, döşemesine ot konmuş bir kafese kapattırdı ve yanına hayvanat bahçesinde beraber bulunduğu genç kızı verdi. Profesör Antelle, genç kızı homurtularla kabul etti ve tutumu hemen değişti. Şimdi sakin bir hayat sürdürüyordu.</p>

  <p>Kafesine gittiğim zaman onu çok sakin ve hayatından memnun buldum. Biraz kilo almış ve daha gençleşmiş görünüyordu. Onunla konuşabilmek için elimden gelen her şeyi yapmıştım. Bugün de denedim, ama başarı sağlayamadım. Sadece kendisine verdiğim kuru pastayla ilgiliydi. Vereceğim bir şey kalmayınca gidip eşinin yanına oturdu. Genç kız hemen yüzünü yalamaya bağladı.</p>

  <p>Arkamdan birisi konuştu.</p>

  <p>— Görüyorsun ya zekâ nasıl kolaylıkla yok olabiliyor!</p>

  <p>Konuşan Cornelius’tu, ama beni aramasının sebebi onun hakkında konuşmak için değildi. Benimle konuşmak istediği çok ciddi bir konu olduğunu söyledi. Bürosuna girdiğimiz zaman Zira’nın bizi beklediğini gördüm. Sanki ağlamış gibi, dişi şempanzenin gözleri kıpkırmızıydı. Görünüşe göre, bana verilecek kötü bir haberleri vardı. Fakat konuşmaya cesaret edemiyormuş gibi görünüyorlardı.</p>

  <p>— Oğlum mu? diye sordum.</p>

  <p>Zira, birden neşeyle cevap verdi.</p>

  <p>— Sağlığı çok iyi.</p>

  <p>Cornelius, asık suratla:</p>

  <p>— Hem de tehlikeli olabilecek kadar sağlıklı, diye ekledi.</p>

  <p>Oğlumu bir aya yakın bir zamandan beri görmüyordum. Güvenlik tedbirleri eskisinden çok daha sıkılaştırılmıştı. Yetkililer tarafından kuşku ile karşılanan Zira, çok yakın kontrol altına alınmıştı.</p>

  <p>Cornelius:</p>

  <p>— Çok sağlıklı, diye tekrarladı. Gülüyor. Bebek maymun gibi ağlıyor... ve konuşmaya da bağladı.</p>

  <p>— Üç aylıkken mi?!..</p>

  <p>— Bebekçe sesler, ama ileride normal bir insan gibi konuşacağını gösteriyor. Gerçekte, vaktinden önce gelişeceği muhakkak.</p>

  <p>Sevincim sonsuzdu. Zira, babalık davranışlarım karşısında şaşkına döndü.</p>

  <p>— Fakat bunu bir felaket olabileceğini kavrayamıyor musun? Diğerleri onu özgür olarak bırakmayacaklardır.</p>

  <p>Cornelius, sakin bir sesle:</p>

  <p>— Güvenilir bir kaynaktan aldığım habere göre, dedi. Büyük Kurul iki hafta sonra toplanarak çocuğun gelişimini tartışacak ve hakkında bir karar verecek.</p>

  <p>— Ne kararı?</p>

  <p>— Çok önemli bir karar. Ondan kurtulmak isteyecekleri gerçek... Ama hiç değilse şimdilik böyle bir şey söz konusu değil. Fakat annesinin yanından alınacak.</p>

  <p>— Ve benim, onları görmem mümkün olmayacak, öyle mi ?</p>

  <p>— Hayır... Ama sözümü kesme. Burada toplanışımız, kendi kendimizi acındırmak için değil, önemli bir çare aramak için. Şimdi kesin aldığım bilgiler var. Önemli bir kurtuluş planı yapmak zorundayız. Oğlun, belirli bir odaya kapatılacak ve orangutanların gözlemine terk edilecek. Evet, Zaius, ne zamandan beri kudurup duruyor ve bu sefer bizi bastıracak.</p>

  <p>Cornelius, yumruklarını öfkeyle sıktı ve hiç duymadığım şekilde küfür etti.</p>

  <p>— Büyük Kurul, salak Zaius’a güvenilemeyeceğini biliyor; ama oğlunun maymun ırkı için nasıl bir tehlikeye sebep olabileceğini düşünerek idareyi benim elimden alarak ona vermeyi uygun buluyor. Oğlunun büyük bir tehlikeye sebep olmayacağını garantileyen Zaius’un sözüne inanmış gibi görünüyorlar.</p>

  <p>Oğlumu, orangutanlar gibi aptal maymunların eline bırakmak istemiyorum, ama Cornelius’un sözlerini tamamlamasını beklemek zorundayım.</p>

  <p>Cornelius:</p>

  <p>— Maymun ırkına tehlikeli olabilecek sadece çocuk değil, dedi.</p>

  <p>Konuşamadan bekledim. Zira’ya baktığım zaman, dişi şempanze gözlerini kaçırdı ve başını önüne eğdi.</p>

  <p>— Orangutanlar, bilimsel araştırmalarını yenilgiye uğrattığın için senden nefret ediyorlar ve goriller senin toplum içinde serbest dolaşmanı tehlikeli görüyorlar. Bu gezegende yeni bir ırkın meydana gelmesine sebep olabileceğinden çekiniyorlar. Daha ileri giderek, senin, diğer insanlara örnek olabileceğin üzerinde duruyorlar. Eğitmeye çalıştığın insanların arasında bazı huzursuzlukların baş gösterdiği söyleniyor.</p>

  <p>Bu doğruydu. Kafeslerin bulunduğu koğuşu son ziyaretimde bazı değişikliklerin olduğunu görmüştüm. Koğuşa girişim üzerine beni, haykırarak karşılamışlardı. Gözlerinin yeni ışıklarla parıldadığını görmüştüm.</p>

  <p>Cornelius:</p>

  <p>— Doğruyu söylemek gerekirse, dedi. Kurul’un senden kurtulmaya karar vermesinden korkuyorum. Beyninin bazı parçalarını çıkartarak tecrübe yapmak istemelerinden çekiniyorum. Nova’ya gelince, seninle çok yakın ilişkisi olduğu için onu da ortadan kaldırmaya niyetli gibi görünüyorlar.</p>

  <p>Mümkün değil! Kendimin, böylesine tehlikeli bir yaratık olabileceğimi hiç düşünemezdim.</p>

  <p>Zira, elini omzuma koydu.</p>

  <p>— Cornelius haklı, dedi, senden gizlemesi doğru olmazdı. Fakat sana henüz söylemediği, seni yalnız bırakmayacağımız. Üçünüzü de korumaya kararlıyız ve bazı cesur şempanzeler bize yardım edecekler.</p>

  <p>— Ne yapabilirim, neslimi temsil eden yalnız ben varım?</p>

  <p>— Buradan gitmelisin. Gelmemen gereken bu gezegeni terk etmelisin. Ait olduğun yere, Dünya’ya dönmelisin. Oğlunun ve Nova’nın güvenliği için gitmelisin.</p>

  <p>Zira, sanki ağlayacakmış gibi sustu. Bana, düşündüğümden de fazla bağlı olduğunu anlıyordum. Ondan ayrılmak benim için de zor olacaktı. Fakat bu gezegenden nasıl kaçabilirdim? Cornelius’un bir planı vardı.</p>

  <p>— Doğru, dedi. Sana yardım edeceğime dair Zira’ya söz verdim, ama söz vermesem de yardım etmeye kararlıydım. Hatta, işimi kaybedecek bile olsam size yardım edeceğim. Sana yardım etmekle, maymunluk görevimi de yerine getirmiş olacağım. Çünkü bizi tehdit eden tehlike, senin Dünya’ya dönüşünle ortadan kalkacak... Bir zamanlar söylediğin gibi, uzay geminiz hâlâ sağlam ve sizi Dünya’ya götürebilecek durumda mı?</p>

  <p>— Hiç kuşku yok. Bizi evrenin ucuna kadar götürebilecek yakıt, oksijen ve yiyecek vardır. Fakat gemiye nasıl ulaşabileceğim?</p>

  <p>— Hâlâ gezegenimizin yörüngesinde dolaşıyor. Astrolog bir arkadaşım geminin yerini tesbit etti ve yörüngesi hakkında bütün ayrıntılı bilgileri kesin olarak biliyor. Gemiye ulaşmana gelince, şimdi dikkatle dinle. Bugünden itibaren on gün sonra, uzaya içinde insan bulunan suni bir peyk atılacak. Belirli ışınların etkisini öğrenmek istiyoruz... Hayır, konuşmamı kesme! Peyke koyacağımız insan sayısı üç. Bir kadın, bir erkek ve bir de çocuk.</p>

  <p>Durumu birden kavradım.</p>

  <p>Cornelius, konuşmasına devam etti.</p>

  <p>— Peyki atmaktan sorumlu olan bilginler benim dostlarım ve onları kolaylıkla razı edebildim. Suni peyk, geminin bulunduğu yörüngeye atılacak ve kısıtlı olarak yönetilebilecek. Peyke konulacak insanlar bir noktaya kadar eğitildi. Onlardan daha yetenekli olduğuna göre yönetim işini başarabileceğine inanıyorum. Planımız şu: Üç kişinin yerini sizler alacaksınız. Fazla güç olmasa gerek. Söylediğim gibi, gerekli yardımı buldum. Diğerleri oynanan oyunun farkına bile varmayacaklardır.</p>

  <p>İnanması güç olduğu belliydi. Maymunların çoğuna göre, insan insandı, o kadar. İnsandan insana ayrım gözetimi olabileceğini akıllarına bile getiremiyorlardı.</p>

  <p>— Bu on gün süresinde seni sıkı bir eğitime tabi tutacağım. Gemine geçebileceğini düşünebiliyor musun?</p>

  <p>Mümkün olması gerekiyordu. Fakat bu dakika düşündüğüm, karşılaşabileceğim güçlükler ve tehlike değildi. Zira’dan ve Cornelius’tan ayrılmak bana üzücü geliyordu. Onlara alışmıştım ve gerçek dost biliyordum. Sanki onları büyük bir tehlikeyle başbaşa bırakıp kaçıyormuşum gibi hissediyordum. Fakat Nova’yı ve oğlumu kurtarmak zorundaydım. Geri döneceğim, evet, kafeste esir olanların başı üzerine yemin ederim ki, bir gün geri döneceğim. O zaman bütün kozlar benim elimde olacak.</p>

  <p>Öylesine şaşkındım ki, düşündüklerimi yüksek sesle söylediğimi fark bile etmedim.</p>

  <p>Cornelius, gülümsedi.</p>

  <p>— Sizin zamanınızla üç ila dört yıl, yolculuk zamanınız, fakat biz burada kaldığımıza göre aradan asırlar geçmiş olacak. Unutma ki o zaman sırasında biz de birçok büyük adım atmış olacağız. Halen bu tehlikeyi dostlarım şempanzelerle tartıştık ve tehlikeyi göze almaya karar verdik.</p>

  <p>Ertesi gün tekrar buluşmak üzere ayrıldık. Zira, bizden önce gitti. Cornelius’a bütün kalbimle teşekkür ettim. Bütün bunları neden yaptığını düşündüm.</p>

  <p>Sanki düşündüklerimi okumuş gibi:</p>

  <p>— Asıl Zira’ya teşekkür etmelisin, dedi. Hayatını ona borçlusun. Bana kalsaydı, bu kadar tehlikeye katlanıp katlanamayacağımı bilemezdim. Fakat cinayetlere ortak olsaydım, beni hiçbir zaman hoşgörmeyecekti ve...</p>

  <p>Sustu. Zira, koridorda beni bekliyordu. Onun duymayacağı bir şekilde fısıldadı.</p>

  <p>— Nasıl olsa, benim olduğu kadar onun için de bu gezegenden gitmen gerekiyordu.</p>

  <p>Odadan çıkınca, kapıyı arkamdan kapadı.</p>

  <p>Koridorda Zira’yla yalnızdık. Birkaç adımdan sonra:</p>

  <p>— Zira! dedim.</p>

  <p>Durdum ve Zira’yı kollarımın arasına aldım. O da benim kadar şaşkındı. Birbirimize sarılmış dururken burnunun ucundan göz yaşlarının süzüldüğünü gördüm. Dış görünümünün ne önemi vardı! Beni etkileyen ruhsal durumdu. Gözlerimi kapayarak, duygusal durumda daha da çirkinleşen yüzünü görmek istemedim. Şekilsiz vücudunun titrediğini hissediyordum. Yanağımı yanağına sürmek için kendimi zorladım, iki aşık gibi dudak dudağa gelmek üzereyken, birden beni itti ve uzaklaştı.</p>

  <p>Ne söyleyeceğimi bilmeden dururken, Zira, kıllı ellerini yüzüne kapadı ve hıçkırmaya başladı.</p>

  <p>— Oh, sevgilim, mümkün değil! Utanıyorum, fakat yapamam, yapamam! Gerçekten de cazip değilsin!</p>        
    </body>
</html>
