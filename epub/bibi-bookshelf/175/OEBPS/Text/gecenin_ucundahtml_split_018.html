<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>gecenin ucundahtml</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_17">XVII</h1>

  <p class="normal">Beni, kendine göre sevmiş olabilir, diye düşündüm bugün. Yüreğimde sıcak sevinç rüzgârının esmesini boşuna bekledim. Garip bir susma var içimde. Önemi yok beni sevmiş sevmemiş olmasının, hiçbir şeyin önemi yok artık.</p>

  <p class="normal">Sabah Hüsnü Bey, Gülseren’i getirdi. Kimlik kâğıdı gelmiş köyden. Nikâh yakın. Kızın yüzü parlak, taze elmalar gibi. Vara yoğa boyuna gülüyor durmadan. Kolları paket doluydu ikisinin de. Gelinliğini göstermek istiyormuş bana. Kızara bozara paketlerden birini açtı. Çiçekli saten kumaşı övünerek kat kat yaydı önüme. Hüsnü Beye baktım. Her zamanki gibi durgun, hafiften gülümseyerek o da benim gibi seyre dalmıştı kumaşı.</p>

  <p class="normal">Düğün için doğumu beklemeye karar vermişler. Bensiz şenliğin tadı olmazmış.</p>

  <p class="normal">Hüsnü Bey başka bir haber daha verdi. İtalya’ya gidecekmiş düğünden sonra. İki ay izin almış bankadan. Yerine bir avukat arkadaşını peylemiş bile. Yeni evlileri başbaşa bırakmak için gideceğini söylüyor. Gülseren’in telaşını görünce, yorgun olduğunu, yıllarca önce bir hafta kalabildiği Floransa’yı tekrar görmek, o güzelim müzeleri, anıtları gezmek istediğini ekliyor hemen. Alay ediyor evlatlığıyla:</p>

  <p class="normal">“Kitaplarıma iyi bakacaksın, çiçeklerimi sulamayı unutmayacaksın, kocana dalıp kedilerimi, köpeklerimi açlıktan öldürmeyeceksin! Yoksa gitmem, başında kalırım, haberin olsun.”</p>

  <p class="normal">Gülseren her şeye olduğu gibi bu sözlere de gülüyor.</p>

  <p class="normal">Kâzım Işık’tan söz edilmedi. Kuşkulandım. Ankara’da olduğunu bilmiyor mu diye, belki de Ankara’da olduğunu bildiği için, sözünü etmeyelim diye Gülseren’i yanında getirdi. Annem kahveler pişirdi. Pazardan aldığı ekşi, küçücük portakalları zorla yedirdi Gülseren’e. Düğünden, damattan, Hüsnü Beyin İtalya yolculuğundan konuştuk. Floransa, gençliğinden kalma bir hayalmiş kafasında. “Hayali gerçekleştireceğim bu kez,” diye gülüyor Hüsnü Bey. Gülüşü donuk, gözleri durgun. Kimden kaçıyorsun Hocam? diye bağırmak geldi içimden. Bir kötü seziş yaktı yüreğimi. Hâlâ da kuşkudayım. Gider de dönmezse diye korkuyorum.</p>

  <p class="normal">Islak kaldırımlarda yan yana gidişlerini seyrettik annemle arkalarından. Hüsnü Bey öne geçirdi kızı sevecenlikle. Koltuğunun altındaki paketlerden birini aldı yük olmasın diye elinden.</p>

  <p class="normal">“Çocuğu gibi seviyor onu. Sizin pis dedikodularınız hep,” dedim anneme.</p>

  <p class="normal">Dalgın baktı yüzüme:</p>

  <p class="normal">“Öyle şeyler olur ki bu dünyada kızım!”</p>

  <p class="normal">Annem de Kâzım Işık’ın adını ağzına almaz oldu son günlerde. Doğum yaklaşalı çok değişti. Telefon çalınca bir garip sıçrıyor yerinden. Kapının ziline gidişi bile başkalaştı. Birini bekler gibi davranışı. Belki de bir yıl önceki Kâzım Işık’ın gürültülü gelişini, geceyarısı evi çınlatan zil seslerini anımsıyor.</p>

  <p class="normal">“Aman ne uzak gebelik oldu bu,” diye sızlanıyor sırasında.</p>

  <p class="normal">Bakışları bulanıveriyor. Dudaklarında garip bir gülüş. Çekinmese gelip karnımı okşayacak, çocukluğumda olduğu gibi kollarına alıp sallayacak beni. Dalıp dalıp gidiyor yüzüme. Gülerek soruyorum:</p>

  <p class="normal">“Neyi seyrediyorsun öyle anne?”</p>

  <p class="normal">Elinin tersini telaşla tombul yanaklarından, gözlerinden geçiriyor. Sesi nezleli gibi boğuk:</p>

  <p class="normal">“Babana benziyorsun yaşın ilerledikçe. Onun gibi sinirli, alıngansın, onun gibi aklına eseni yaparsın. Gülüşünden, kaş kaldırışına kadar öyle benziyorsun, öyle benziyorsun babana!”</p>

  <p class="normal">Kâzım Işık, İstanbul’a döndü mü dönmedi mi bilmiyorum, kimselere de soramıyorum.</p>

  <p class="normal">Merakla gazetelere göz atıyorum her sabah. Şileplerini hükümete satmaya geldiğini, Amerikalılarla birlikte Boğaz’da yeni bir otel kurmak istediğini öğrendim böylece.</p>

  <p class="normal">Düşüncelerim buğulu, kararsızım, hastayım iyice bu son günlerde. Çocuk ağırlığınca dibe çekiyor beni. Silkinip kurtulmak, canını canımdan atmak istediğim zamanlar bile var.</p>

  <p class="normal">Eski günleri aramaya başladım. Neler kuruyorum Tanrım! Handan evlenmemiş, Hüsnü Bey tavanarasında mutlu durgunluğu içinde karşımda eski hikâyelerini anlatıyor, Gülseren büyümemiş, sevdalanmamış, kediler, köpeklerle oynaşıp çiçekleri suluyor, şarkı söylüyor bahçelerde. Yazık, zaman geçiyor, çocuklar büyüyor. Yaşlılar kocuyorlar. Yazık ölüm yakın, yazık Hüsnü Beyin gözleri acı, yazık Handan bir yabancı artık.</p>

  <p class="normal">Odaya sırtımı dönüp duvara gözlerimi dikip kalıyorum saatlerce. Kirecin içindeki küçük delikler büyüyüp büyüyüp gözlerimi dolduruyor. Garip şekillerle karmakarışık, beyaz bir dünya canlanıyor duvarların çıplaklığında.</p>

  <p class="normal">Bir zamanlar insanlara doğru açılıp genişleyen bir yüreğim vardı. Kötü günlerim kadar umutla, inanışla sımsıcak dolduğum, ısındığım zamanlarım da vardı.</p>

  <p class="normal">Serra’yı parazit kocasından kurtarıp genç, delişmen aktörüyle evlendirmeyi düşünen ben değil miydim? Cihangir’in bir gün yolunu bulacağına, yardım görürse, dostluk bulursa kurtulup adam olacağına inanmıyor muydum başlangıçta? En güzel hayallerimiyse yalnız sevdiğim adama, Kâzım Işık’a saklıyordum. Kararlıydım. Onu karışık, kötü işlerden uzaklaştıracak, ona dostluğun, sevdanın, iyiliğin yolunu açacaktım. Nadia’nın bile kurtarıcısı olmaya özenmez miydim biraz? Villa Işık’a geldiği zaman, onu tutsaklıktan kurtarmışçasına kurumlanan, övünen ben değil miydim?</p>

  <p class="normal">Sandığım kadar kötü de sayılmazdı Nadia. Kaymak Takımın pisliklerine bulaşmıştı sadece. Kavgasını orada, onlarla yapıyordu. Köksüzlüğü içinde oradan oraya kayarak tutunmaya çabalamasını hoş görmek gerek. Hangimiz ondan daha iyiydik Villa Işık’ta. Evet, hangimiz?</p>

  <p class="normal">Anımsadıkça utanıyorum: Öbürlerinden hıncımı alamayınca Nadia’dan acısını çıkarırdım çok zaman. Yeniden pansiyonuna döndüğünü, masaja başlayacağını öğreneli acıyorum ona biraz.</p>

  <p class="normal">Çekik yeşil gözlerini, coşup kızdığı zaman durmadan kalkıp inen uzun, kırmızı tırnaklı pençelerini görür gibiyim. Kuytu salon köşelerine, duvar boyundaki siyah servilerin altına çektiği Serra’ya, Cihangir’e neyi anlatırdı coşkun, öfkeli?</p>

  <p class="normal">En çok beni yerdiğini sanıyorum.</p>

  <p class="normal">“Üste öyle burun havada onda! Öyle susuk! Ben bildim onu, ep öyle valayi efendum!”</p>

  <p class="normal">O evi, o insanları bana hiçbir zaman yakıştıramadığını biliyorum onun.</p>

  <p class="normal">“O kız öyle bir şans! Vallayi, öyle bir şey olur! Para var, adam amoureux fou! Ama kız var bir surat! Hakika değil, doğru değil ama Cihangir beyum?”</p>

  <p class="normal">Cihangir’in karşısında taklidimi yaparken yakaladığını, azarladığını Serra söylemişti bir gün. Gerçekten azarlamış mıydı? Kimbilir. Belki de sevgilisini artık pansiyonuna götüremediği için hıncını almıştı.</p>

  <p class="normal">Kavgasız, gürültüsüz dönerdi kötülükler Villa Işık’ta. Kaymak Takımın da kendine göre bir edebi vardı. Büyük parlak camların gerisinde, güneşli rıhtımda, Tuberosa’ların ağır kokularıyla dolu, büyük parkta her şey yerli yerine oturmuş görünürdü. İnsanlar da öyle. En acıklı, korkunç olaylar bir yalancı telaşın, bir tatlı gülüşün arkasına saklanırdı. İğneli laflarla birbirlerini yaralamaktan, yıkmaktan hoşlananlar, cambazca bir çevirme, bir şaka, bir alaylı sözle işi tatlıya bağlayıp canciğer oluverirlerdi bir anda.</p>

  <p class="normal">Cihangir’i de kurtaracaktım ben. Yalanlardan, düzenlerden, karışık, sapık tutkularından!</p>

  <p class="normal">Burnumu duvara yapıştırıp gülüyorum kendi kendime. Annem duymasın diye yavaşça elimle ağzımı kapatıyorum.</p>

  <p class="normal">Cihangir’in büyüsüne kapılan, garip kişiliğinin etkisinde kalan, dayanılmaz isteklerle ona doğru kayan kimdi? Sendelediğim zamanlar olmadı mı? Arkamdan uydurulan sevda hikâyesi çirkin olduğu kadar gülünç belki. Yine de serüvenimizde, süte düşen sinek gibi bulandırıcı bir payı var Cihangir’in.</p>

  <p class="normal">O günü, bana saldırışını anımsayınca kanım sıcaklanıyor, utançla başımı yastıkların arasına saklıyorum.</p>

  <p class="normal">Odama kilitlenmiş, akşama kadar yatağımdan çıkmamıştım. Yorgun, tasalı, yarı baygın bir uykudan, kapımı yumruklayarak uyandırdıklarında akşam basmıştı çoktan. Yağmur dinmiş, hava açmıştı. Gökyüzü masmaviydi pencerelerde. Dışarıda Nadia bağırıyordu:</p>

  <p class="normal">Ne yapıyordum saatlerdir odamda? Ne zaman yemek yiyecektim, ne zaman çıkacaktım ortaya?</p>

  <p class="normal">Aynanın karşısında saçlarımı fırçalıyor, ağlamış gözlerimin, çökmüş yanaklarımın üstünden acele pudra geçiriyordum.</p>

  <p class="normal">Süslü, boyalı, çakırkeyif dalıvermişti içeri kapıyı açınca.</p>

  <p class="normal">“Cici kizi sen çok çok uyku vallayi! Ben asta bu dedim Cihangir Bey! O dedi, `Bırak onu, gel burda, bende!’”</p>

  <p class="normal">Hava açar açmaz denize girmişler Cihangir’le. Çilingir sofrasını rıhtıma kurmuş Yusuf Efendi. Cihangir sarhoş olmak, tasasını unutmak istiyormuş.</p>

  <p class="normal">Memelerini yukarı fırlatarak, uzun ökçelerinin üstünde fıkırdıyordu Nadia:</p>

  <p class="normal">“Cihangir Bey yok bir şey, ama ben nah böyle başım. Çok çok çok fena!”</p>

  <p class="normal">Merak etmişlerdi beni. Hele hava kararıp da odamda ışık yanmadığını görünce. Uykuya daldığımı söylüyor, birşeyler kekeliyordum. Nadia inanmadığını gösteren bir gülüşle ışığı açıyordu. Bu gençlikte yatmak olur muydu? Gezmek, eğlenmek zamanı değil miydi? Şimdi böyle, ya kocarsam ne olacaktı?</p>

  <p class="normal">“Ama öyle değil cici kizi, hanumefendum benim...”</p>

  <p class="normal">Serra’nın evinde verdiği partiden söz eder etmez neden geldiğini, ne istediğini anladım. Gece için Yusuf Efendiyi yardıma çağırmıştı Serra. Bir kasa şampanya da götürmüşlerdi çocuklar. Kaç kez telefon etmişti ben uyurken. Sonunda uyandırmalarını söyleyen de oydu.</p>

  <p class="normal">Yatağımın kenarına oturmuş ayaklarını sallayarak arsız arsız gülüp konuşuyordu Nadia.</p>

  <p class="normal">“Ben bilmem. Siz yok gitmek. O zaman Serra Hanumla kavga var. Geç olsun, ama gelsin dedi. Siz bilirsiz, ne ister o kız epsi olur. Öyle inat inat bir şey.”</p>

  <p class="normal">Hem sonra Cihangir de hazırdı, aşağıda bekliyordu.</p>

  <p class="normal">Ayağa kalkmış, dolaplarımı açıyor, giysilerimi karıştırıyordu Nadia.</p>

  <p class="normal">“Il vous attend hanumefendum, il vous attend! Mavi giydi, yaka karanfil, güzellik, şıklık epsi tamam. Öyle kibar kavalye. Siz hâlâ burda, vallayi deli siz cici kizi...”</p>

  <p class="normal">Giyinmiş, kuşanmış, beni bekliyormuş aşağıda. Aramızda geçenlerden sonra olacak şey miydi bu?</p>

  <p class="normal">“Aydi, aydi,” diyordu Nadia. “Ben, sizi giydirecek, ben çıkaracak pabuç, çanta, ne varsa epsi!”</p>

  <p class="normal">Dolapların çekmecelerini çekiyor, gece çantamı, çoraplarımı arıyordu. Zorla banyoya itiyor, peşimden gelerek muslukları açıp suya Kâzım Işık’ın sevdiği, benim bir türlü kokusuna alışmadığım renkli, küçük sabunlardan döküyordu.</p>

  <p class="normal">Neden direnmiyordum, neden hayır demiyordum?</p>

  <p class="normal">Yıkanıyor, aynanın önünde saçlarımı düzenliyor, boyanmaya başlıyor, kendi kendime biraz önce Cihangir’le geçmiş olan o çirkin sahnenin gerçek olup olmadığını soruyordum.</p>

  <p class="normal">Kaygım, olanları ötekilere sezdirmemekti. En çok Nadia’dan ürküyordum. Aşağı bensiz inerse, Cihangir’in, Serra’ya birlikte gitmeyişimin gerçek nedenini kadına anlatıvereceğini düşünüp korkuyordum. İğreniyordum ondan da, kendimden de.</p>

  <p class="normal">Cihangir’i merdivenlerin önünde bekler bulduk. Mavi giysileri, kırmızı karanfili, serin ıtır kokulu kolonyası, taranmış parlak sarı saçları, hepsi tamamdı. Gözleri candan bir gülüşle gözlerimi buldu hemen.</p>

  <p class="normal">“Aman bu ne şıklık, ne güzellik!” diye sevinçle atıldı, koluma girdi. Nadia’nın şöyle bir çenesini okşayıp acele sürükledi peşinden beni.</p>

  <p class="normal">Arabada suçlu bir çocuk gibi dokunaklı, pişman oturuyordu yanımda. Büyük demir kapıyı açıp yola çıktığımız zaman af dilemeye koyuldu. Saim Efendi duymasın diye yarı İngilizce, yarı Türkçe, yaptığına ne kadar pişman olduğunu anlatıyordu. Delirmiş olmalıydı. Yüreğindeki ateşi anlayamazdım ki zaten. Beni yatağımın üzerinde yapayalnız, ağlar bulmak içine dokunmuştu. Benim gibi bir kadının kakavan sekreter uğruna köşesinde unutulması dayanılacak şeylerden değildi. Aptal olmadığıma göre, kocamın o kadınla sık sık neden Ankara’ya gittiğini anlamam gerekirdi. Beni avutmak, yatıştırmak isterken ileri gittiğini biliyordu. Elinde olmadan kendini kaybedip atılmıştı ayaklarıma...</p>

  <p class="normal">Sesi titriyordu, sesi tasalıydı. Karanlıkta sevdayla parlıyordu mavi gözleri. Yalan söylediğini biliyordum. Kötü bir adam, korkunç bir insan olduğunu da biliyordum. Yine de yumuşuyordum yavaştan. İstek, ateşli yayılıyordu içime. Kâzım Işık’ın uzakta olduğunu, başka bir kadını sevip okşadığını, yalnızlığımı düşünüyordum. Sesi tatlı tatlı okşuyordu kulaklarımı:</p>

  <p class="normal">“Yavrum, bir tanem. Küçük, yalnız kardeşim benim. İste, isteme seni seviyorum. İnan bana, sana yardım etmeye, seni anlayışsız, kaba insanların kötülüklerinden korumaya hazır olduğuma inan!”</p>

  <p class="normal">`Hiçbir zaman, hiçbir zaman,’ diyordum içimden. Köşeme yapışırcasına çekiliyor, onunla birlikte Serra’ya gitmeyi kabullenmenin delice bir davranış olduğunu düşünüyordum.</p>

  <p class="normal">Ne kadar iyi oyuncuydu! Acıyla yüzü durgunlaşıyor, inatla bakışları ateşleniyor, ürkütücü konulara geçip sırlarını bölüşmeye kalkıyordu benimle:</p>

  <p class="normal">“Benim için sana neler dediklerini bilmiyor muyum sanıyorsun? Büyük bir iftira çirkefi içinde yüzüyorum, bunu da biliyorum. Söylenenler de söyleyenler de umurumda değil emin ol. Yalnız senin, kötü iftiralara kanıp inanmana tahammülüm yok. Sana erkekliğimi, seni sevebileceğimi göstermek için yanıyorum. Coşkunluğum, deliye dönmem biraz bu yüzden belki. Bağışla kusurumu Macide. Bir daha sen istemeden, hiçbir zaman, hiçbir zaman anlıyor musun?”</p>

  <p class="normal">Serra’nın bir alayı geliyordu aklıma: “İki taraflı işleyen keskin bir bıçak gibi.”</p>

  <p class="normal">Korkuyla çekiliyordum. Kolumu, ellerimi saklamak ister gibi sarınıyordum kendi kendime. Bir an önce Serra’nın evine varmak, sözlerinden, bakışlarından kurtulmak için yolları kolluyordum. O bıkıp usanmadan söyleniyordu kulağımın dibinde:</p>

  <p class="normal">”Beni sen kurtaracaksın. Ağabeyimin hakkı var, seni tanıdığımdan beri değiştiğim doğru. Sen bana hayatta eğlenceden, budala ilişkilerden, zevklerden daha başka, sağlam, güzel şeyler de olduğunu öğrettin. Hani o Çiftehavuzlar’a geldiğin ilk gün yok mu, beyaz pike elbisen, kırmızı boncuklarınla... Ahmet’i nasıl kıskanmıştım, nasıl yalnızlığımı, garipliğimi duymuştum derinden.”</p>

  <p class="normal">Bir başkasının, Kâzım Işık’ın deyişiyle konuşuyordu. Ahmet de öyle başlamıştı ilk gününden. Üçü de bende bir şey bulduklarına inanmışlardı. Tutunmaya, belki de yalnızca yıkmaya geliyorlardı.</p>

  <p class="normal">“Karanlık dünyamızda bir ışık, bir umutsun sen bizim için,” diyordu Cihangir.</p>

  <p class="normal">Kâzım Işık da onun sözlerini tekrarlamıştı bir zamanlar:</p>

  <p class="normal">“Sen, bizi kurtaracaksın Kirpiciğim.”</p>

  <p class="normal">Benim kendilerinden çok daha güçsüz olabileceğim hiçbirinin aklına gelmiyordu.</p>

  <p class="normal">Soruyordum yavaşça:</p>

  <p class="normal">“O kadının, onun metresi olduğu doğru mu Cihangir?”</p>

  <p class="normal">Sesimle birlikte canım da titriyordu.</p>

  <p class="normal">Soruma önem vermediğini göstermek ister gibi omuz silkiyordu:</p>

  <p class="normal">“Çocuksun güzelim. Eğer emin olmasam... Buluştukları yeri bile söyleyebilirim sana.”</p>

  <p class="normal">Elimi böğrümden koparıp iki avucunun içine sıkıştırıyor, zorla tutuyordu.</p>

  <p class="normal">“Buz gibi küçük el. Gerçeği göstermeye, gökyüzünden yeryüzüne indirmeye çalışarak fenalık mı ediyorum yoksa sana? Ama seni öyle seviyorum, sana öyle acıyorum ki kızcağızım!”</p>

  <p class="normal">Nerede buluştuklarını öğrenmek için direndiğimi görünce içini çekiyordu derin derin.</p>

  <p class="normal">“Nadia’nın apartmanında, nerede olacak a güzelim. Sıraserviler’de, aynı evde, aynı yatakta belki de.”</p>

  <p class="normal">“Geri dönelim Cihangir, geri dönelim!”</p>

  <p class="normal">Cihangir direniyor, karşı geliyor, cam bölmeyi açıp Saim Efendiye birşeyler söylüyor, belki de yolu uzatıyordu gizliden. Tekrarlıyordu durmadan: “Budalalıktı benimkisi. O orada dostuyla eğlensin, biz derdini çekelim öyle mi?” Hayır, gidecektik, eğlenecektik. Vızgelmeliydi bunlar bana. Öyle bir adamdı ağabeyi işte. Alışmalıydım onun yalanlarına, zamparalıklarına. Paranın şımarttığı, kendini beğenmiş yüreksizin biriydi Kâzım Işık.</p>

  <p class="normal">“Bütün gece yalnız Cihangir’le dans ettin, tuhaflığın vardı üstünde,” diye hemen yüzleyivermişti Serra ertesi gün.</p>

  <p class="normal">Kâzım Işık sabah gelmişti Ankara’dan. Aşağıda, rıhtımda güneşleniyorduk. Cihangir’le barın önünde oturmuş, rahat, kaygısız biralarını içiyor, çiroz salatalarını yiyorlardı onlar iştahla.</p>

  <p class="normal">Sormuştum yavaşça Serra’ya:</p>

  <p class="normal">“Sekreteriyle yattığını biliyor muydun sen de?”</p>

  <p class="normal">Ağabeyiyle konuşup gülen Cihangir’e çevrilmişti hemen gözleri.</p>

  <p class="normal">“Cihangir mi söyledi sana?”</p>

  <p class="normal">İçini çekiyordu.</p>

  <p class="normal">“Korkunç herif bu Cihangir!”</p>

  <p class="normal">Güneşin altında ekmek kabuğu gibi kızarmış ince esmer kollarını okşuyordu yavaş yavaş.</p>

  <p class="normal">“İnanma sen bu herifin uydurmalarına Kirpiciğim. Her erkek aldatır karısını, seninki de aldatacak bir gün. Ama daha erken, daha yok öyle bir şey, inan bana.”</p>

  <p class="normal">Uzandığımız hasırda birbirimize doğru kayarak fısıldaşıyorduk.</p>

  <p class="normal">“Cihangir’in nasıl bir yılan olduğunu unutma, Nermin Yengemi unutma Kirpiciğim.”</p>

  <p class="normal">Durgun bir öfkeyle bakıyordu yüzüme, soluğunu duyuyordum yanaklarımda.</p>

  <p class="normal">“Bu kez ağabeyimin rahatını kaçırmasına meydan vermeyeceğim onun. Yeniden her şeyi bozup rezil etsin istemiyorum. Kâzım Ağabeyim seni seviyor, sevmese evlenmezdi. Bunu düşün, boşver ötesine şekerim. Önemli olan kocan olması, seni sevmesi değil mi? Abur cubur, eğlencelik ötesi.”</p>

  <p class="normal">Bir `ötesi’ olduğunu o da kabulleniyordu.</p>

  <p class="normal">Kâzım Işık, uzaktan teyze kızına, bana doğru bardağını kaldırıyor, gözleri güneşte tasasız parlıyordu.</p>

  <p class="normal">“İki güzel deniz kızının şerefine içiyorum.”</p>

  <p class="normal">Pek adi buluyordum şakayı birdenbire. Serra geceyi, konuklarını anlatıyordu ağabeyine. Yattığım yerde bir taş gibi ağır, duygusuz onları seyrediyordum. Kâzım Işık, toplantılardan, Amerikalılarla yaptıkları önemli konuşmalardan söz açtığı zaman dayanamayıp yavaşça kalktım yerimden. Hasta olmalıydım, sırtım üşüyordu. Ağabeyini dinler görünen Serra bağırdı arkamdan, öbürleri de birşeyler söylediler. Aldırmadım, uzaklaştım yanlarından.</p>

  <p class="normal">Burnumu dayayıp uyumaya çabaladığım küçük çıplak, beyaz duvarları aşıyor, bir rüyaya girer gibi bir başka yaz akşamına doğru kayıyorum.</p>

  <p class="normal">Çalışma odasının önündeki terasta, uzun koltuklardan birine yaslanmış yavaş yavaş mavimsi, koyulaşıp yer yer pembeleşen gökyüzünü seyrediyordum. Akşamın güzelliği tasamı arttırıyordu. Umutsuzluk, yaşama yorgunluğu, hastalığa benzer dermansızlık yiyordu her yanımı. “Başıma bir gelecek var,” diyordum kendi kendime... “Ben böyle değildim, böyle olmamak gerek,” diye uykuda uyanıyor, yürürken duruyor, konuşurken susuveriyordum. Çocuğu karnımda taşıdığımı daha bilmiyordum. Sağlığımın kötülüğünü, başağrılarımı, isteksizliğimi, her şeyi geçirmekte olduğum bunalıma veriyordum.</p>

  <p class="normal">Görünüşte karı kocalığımız, kalıplaşmış sevgi gösterileri içinde dostça sürüp gidiyordu. Serra, Alman karısının lafını açmamam, ağabeyine saçma sapan kıskançlık sahneleri yapmamam için söz almıştı. Cihangir’in etkisinde kalmamdan ürktüğünü tekrarlayıp duruyordu.</p>

  <p class="normal">Deli miydim ben, çocuk muydum yoksa? Kâzım Işık gibi büyük bir işadamının bir tane değil, birkaç tane sekreteri olabilirdi. Hem öyle bir kızı kıskanmak! Benim yapacağım en akıllı davranış Cihangir’e aldırmamak, o canavardan uzak durmak olmalıydı.</p>

  <p class="normal">Kâzım Işık’a gelince, her zamanki gibi işlerinden arta kalan saatlerde benimdi. Durgunluğuma, uysal, tasalı susuşlarıma şaşıyordu biraz. Hasta olup olmadığımı soruyordu sık sık. `Neden Cihangir’e inanacakmışsın, neden bu güzel mutluluğu zehirleyecekmişsin budala!’ diyordu içimde gizli, bir başka Macide. Gözlerine bakıyordum onun. Gülüyordum yavaştan. Sarı küçük beneklerin içinde acımaya, alaya benzer ince bir gülüş yakalar gibi oluyordum. Kuşku bir an içime dokunup onun bir öpüşüyle eriyip uçuyordu. Cihangir’in kötü olduğunu, yalancı olduğunu tekrarlıyordum kendi kendime. Her şeyi unutup gülüşünü seyre dalıyordum. Böyle gülen biri aldatabilir miydi insanı? Güneşte çok kaldığını, sırtının yandığını söyleyip kaşınıyor, saçlarımı karıştırıp oynuyordu. Tutup öpüveriyordum elini, kuşkumdan utanıyordum biraz. Sonra birdenbire Nadia’nın pansiyonu, genç, sarışın sekreter geliyordu aklıma. Sertleşip direniyordum karşısında. Coşup yatışmalarıma alışır gibi olmuştu. Hoşlanıyordu da biraz bundan sanırım.</p>

  <p class="normal">Yerinde doğruluyor, sigarasını söndürüyor, somurttuğumu görünce tatlı tatlı söyleniyordu.</p>

  <p class="normal">“Birbirimizi saçma sapan şeylerle kırmayalım, mutlu olalım bırak. Neyimiz eksik?”</p>

  <p class="normal">Evet neyimiz eksikti? Uzandığım yerde gökyüzüne, denize, ağaçlara, dünyaya sorar gibiydim: Neyimiz eksik, neyimiz eksik?</p>

  <p class="normal">Sonradan anlar gibi oldum: Karşısına geçip seyrine doyamadığım güzelliklerde usandırıcı bir şey vardı. İnsanlar da öyleydi. Her şey yalandı çevremde. Titiz düzeni içinde, göz alan bahçe bile yalana benziyordu. Her şey elimin altındaydı: O güzel beyaz teraslar, birbirine geçen parlak, gözalıcı eşyalarla dolu salonlar ve bütün o yarı tutsak insanlar... Mutfakta, ofiste, bahçede, kapıda, arabada, yolda sürü sürü bekleşiyorlardı. Bir zile dokunmam, yerimden doğrulmam yeterdi. Onlar hepsi bunu bekliyorlardı. O güzel evin hanımıydım ben. Yaz akşamının tatlılığına diyecek yoktu. Kocamı seviyordum. O da beni seviyordu. Gene de evin, bahçenin, sevdamızın, her şeyin yalan olduğunu düşünüp tasalanmak neden?</p>

  <p class="normal">Kulağımın dibinde bir başka erkeğin, bir başka sevdanın sesi fısıldıyordu yavaştan: Çünkü istediğin bu değil; benim sevdiğim gibi sevmiyor seni, anlamıyor seni. Ve şiirler, şarkılar başlıyordu. Mavi gözler gözlerime imdat imdat, diye bağırıyor, beni kendi büyülü dünyasına çağırıyordu.</p>

  <p class="normal">İğrençti bütün bunlar. Oyununu ustaca oynuyordu oğlan karşımda. Tuzaklarını kuruyordu sabırla yolumun üstüne. Gülerken, konuşurken yüreğim bir garip burkuluveriyordu. Odasına girmek, süslü ipek yatağında uyuyuşunu seyretmek, çocukluğunda, değişiminde, gizli garip kadınlığında onu yakalamak? Merak uyandırıyordu içimde, kötü ürpertilerle ürperiyordum. Terim soğuyuveriyordu korkuyla birdenbire. Tehlike çekiyordu beni kendine.</p>

  <p class="normal">Karmakarışık düşüncelerin, isteklerin gevşekliği içinde, `O edepsiz rüyaların peşinde koşan o kadın, o Macide ben miydim?’ diye soruyorum şimdi kendi kendime.</p>

  <p class="normal">Gökyüzü kararıyordu. Yıldızlar tek tük parlıyordu. Yusuf Efendi siyah kravatını takmış, beyaz eldivenlerini giymiş terasta dolaşıyordu. Masaları düzenliyor, tablaları döküyor, tekerlekli barı yavaşça dışarı sürüp bardakları çıkarıyordu.</p>

  <p class="normal">O da benim gibi efendisini bekliyordu. Kâzım Işık gelmedikçe oyuna başlanmazdı Villa Işık’ta. O yokken hepimiz sahne gerisinde rolünü bekleyen ürkek figüranlardan başka bir şey değildik.</p>

  <p class="normal">İri bir yıldız kurumlu ve sapsarı parladı gökyüzünde. Ağaçların başları hafif sallandı meltemde. Yusuf Efendi önüme içkimi koyuyor, buzları usulca bir bir atıyordu bardağın içine.</p>

  <p class="normal">Gülüyordum ona bakıp. Bir garip adamdı Yusuf Efendi. Cansız bir makineye benzerdi. Usta bir robottu. Serviste beyaz eldivenlerini bir gün çıkardığını görmemiştim onun. `Eli terlemez mi, avucu kaşınmaz mı?’ diye sorar dururdum kendi kendime. Sabahları şafakla birlikte uyanırdı. Herkesi bir kalıba sokmaya, budala bir özentiyle giydirip kuşatmaya meraklı dünyamızda Yusuf Efendinin, sabahleyin de çizgili, boyundan düğmeli özel kılıklara girmesi gerekirdi. Bizim ona buyruk verdiğimiz üstün, soğuk davranışla o da küçük garsonları işe sürer, kurumlanırdı. Çirkin bir insan denemezdi ona. Uzun kurşuni saçlarını briyantinlerle parlatıp arkaya dökerdi. Ölü gözleri insanı görmeden geçerdi. Nadia’nın anlattığına göre Çiftehavuzlar’da onu evin beyi sananlar çokmuş. Serra, Yusuf Efendinin Nadia’yla yatıp yatmadığını merak ederdi. O böyle şeylere meraklıydı. Açık saçık hikâyelere bayılır, yenilerini öğrendiği zaman hemen ahbaplarına, Nedime’ye, Suzan Hanıma, Cihangir’e anlatırdı. Ben de onlarla birlikte isterik, taşkın gülerdim. Öyle hikâyeleri erkeklerin gözünün içine bakarak anlatmak ustalıktı. Bunu pek iyi başarırdı Serra. Kaymak Takımın gözdelerinden biriydi. Kendisine dokunulamayacağını bilirdi.</p>

  <p class="normal">Acayip bir karışımdı o Kaymak Takım. Osmanlılardan kalma düzen üzerineydi gidişi. Modernleşmiş bir harem hayatı yaşarlardı. Görünmez kafesler çevrelerdi her yanlarını. Paranın gücü dokunulmaz kılardı onları öbür yana. Öbür yan demek, parasız, köylü, geri, küçük insan demekti. Toplumun içinde yalnız Kaymak Takım, kendine ayırıp açtığı güneşli, rahat yolunda buyruğunu sürdürüp yaşardı keyfince. Ben de o takımın içinden biri oldum az zamanda, onlardan beter oldum belki de.</p>

  <p class="normal">Yusuf Efendi bol bahşişlerden başka bin lira para alırdı ayda. Annemin geliri, yeni apartmanından aldıkları, babasından bağlanan emekli aylığıyla dokuz yüzü zor bulur; Handan’ın üniversitede kazancı, eklemelerle sekiz yüze çıkabildi ancak. Serra’nın bir gece giysisiyse üç bini aşardı. Büyük, korkunç boşluklar vardı Kaymak Takımla toplum arasında. Bir karınca gibi olduğu yerde arpa boyu ilerleyenler ve kartal gibi kurumlu, güçlü havalarda uçup avını kollayan gözü korkmaz, bencil kişiler. İş bilenin, kılıç kuşananın sözü çok geçerdi aralarında. Bu sözü en çok söyleyenlerden biri de kocamdı benim.</p>

  <p class="normal">Şimdi burnumu duvara dayamış düşünüyorum bütün bunları. O zamanlar, aralarındayken ben de gözlerim sevdaya dönük, küçük tutkulu bir parazitten başka neydim sanki?</p>

  <p class="normal">Bir yabancıyı seyreder gibi dünkü Macide’ye, Kâzım Işık’ın tutsağı o küçük, akılsız kadına dönüyor gözlerim. Kendimden, insanlığımdan, sevdamdan utanıyorum.</p>

  <p class="normal">İskemlesine rahatça uzanmış, küçük tasalarının kaygısında yüzen Macide’yi görür gibi oluyorum. Duygu bakımından bile onlara uyduğumu, işin lüksüne kaydığımı düşünüp utanıyorum.</p>

  <p class="normal">Yusuf Efendinin bardağa koyduğu buzları seyrediyordum. Masmavi denize, kızıllaşan gökyüzüne bakıyordum. Evet, pek lüks, pek rahat, garip bir tasalanmaydı benimki. Dudaklarımda buzlu içkinin tadı, Cihangir’in şarkılarını mırıldanarak kaygılanıyordum rahat rahat. Nadia’nın pansiyonunu Kâzım Işık’ın yeni sevdasına bırakmış olabileceği kuşkusunu kovuyordum usulca aklımdan. İçkimi yudumluyordum, uyanan kötülüğü öldürüyordum içimde büyümeden. Dayanamayıp Nadia’ya pansiyonu kime kiraladığını sormuştum sonunda. Genel müdürün, Mecdi Beyin akrabası, genç bir mühendisin adını vermişti. Serra’ysa daha önce yeni kiracının önemli biri olduğunu söylemişti. Şimdi gülerek: “Aman aman, ne polis hafiyesi şeysin sen,” diye alay ediyordu.</p>

  <p class="normal">Hangisine, kimin sözüne inanmalıydım?</p>

  <p class="normal">Direndiğimi görünce kızıyordu da üstelik.</p>

  <p class="normal">“Pek evhamlısın kızım! Hepimiz mi yalan söylüyoruz sana! Neredeyse o pis, fesat oğlana inanıp bize inanmayacaksın!”</p>

  <p class="normal">Uzun iskemlemde oturmuş içkimi içiyor, kocamı bekliyordum görünüşte. İçimi karıştıran duyguları saklamaya çabalıyor, yeni, gizli bir duygunun, sevda diyemeyeceğim, istek diyemeyeceğim bir başka bağlantının, tembel, uyuşturucu tadına bırakıyordum kendimi. Başımı çevirmeden, daha görmeden yakınımda olduğunu, fırsat kolladığını biliyordum Cihangir’in. Büyük kapının kristal bölmelerinin arkasında, camların içinde, camlarla kesilmiş, parçalanmış beyaz bir hayal gibi beliriverdi. Itır kokusu yayıldı her yana. Gençlik, saflık, sevinç parlıyordu yüzünde.</p>

  <p class="normal">“Yalnız mısın?” dedi.</p>

  <p class="normal">Gelip yanıma, koltuklardan birine yayılıp yerleşiverdi. Yusuf Efendinin hazırlayıp uzattığı viskisini aldı. Pervasız, kurumlu gülüyordu. Tatlı bir haber verecekmiş gibi kulağıma eğilişini görüyorum.</p>

  <p class="normal">“Boşuna bekleme Macide’ciğim ağabeyimi. Telefon etmiş şimdi. Önemli bir toplantısı çıkmış, `Yetişemezsem beni beklemeyin, siz oturun yemeğe,’ demiş.”</p>

  <p class="normal">Gözleri akşamın karanlığında sevinçli parlıyordu. Gülüşü içime dokundu. Kalkıp gitmek, onun sevinçli gözlerinden, tasasız gülüşünden kurtulmak istedim. Ben davranmadan kalktı yerinden. Ayak sesleri sırtımın gerisinde, salona doğru uzaklaştı. Biraz sonra o garip, can sıkıcı şarkı başladı içeride:</p>

  <p class="normal">“Il n’ya pas I’ amaur heureux...”</p>

  <p class="normal">Olduğum yerde dalgın dinlemeye koyuldum şarkıyı.</p>

  <p class="normal">Her şey tamam, diye düşünüyordum. Geç kalan koca, genç, güzel sevdalı, müzik, viskiler ve bulunmaz bir akşam. Oyun başlıyordu. Sahnenin önünde rollerimizi almak üzereydik ikimiz de; Nermin Hanımla da böyle başlamış olmalıydı. Aynı dekor içinde. Belki o da kocasını beklerken Cihangir’i bulmuştu karşısında benim gibi.</p>

  <p class="normal">Geride ayak sesleri yaklaşıyor, yumuşacık, dost bir el, çıplak omzuma dokunuyordu.</p>

  <p class="normal">“Kızdın mı, gelmiyor diye sinirlendin mi?”</p>

  <p class="normal">Sesi ne kadar tatlı. Bakışları da öyle. Ondan nefret ediyordum. Gençliğine, güzelliğine, o tatlı sokulganlığına kızıyordum.</p>

  <p class="normal">Kararmıştı hava iyiden iyiye. Çamlar biraz daha büyümüş, uzamış, tepeleri göğün mavisine karışmıştı. Tuberosa’ların, durgun akşamın havasında dalgalanan kokuları iç yakıcıydı. Gökyüzünde küçük sayıda noktalar kayıyordu. Göç başlıyordu, kuşlar dalgalana dalgalana yol alıyordu yeni duraklarına doğru. Cihangir yanıma oturmuştu. Ağabeyinin kalpsiz, kuru bir adam olduğunu, işinden, parasından başka bir şey düşünmediğini anlatıyordu. Daha benim bilmediğim neler vardı! Öyle sırlar bilirdi ki Cihangir. Kâzım Işık, bir düzenbaz, ahlâksızdı. Çevresini bulaştıran, soysuzlaştıran bir insandı. Parayla namusları satın alan biri. Kaç kişiyi ağına düşürmüştü kurnazca. Yoksul, zavallı memurlar, yüksek devlet katından değerli insanlar, kimler kimler daha... Onun bütün o paraları aklı, bilgisiyle kazandığını sanmak budalalıktı. Kurnazlığına diyecek yoktu. Satın aldığı insanları elinde tutmasını, onlardan pöstekilerini yüzercesine faydalanmasını öyle iyi bilirdi ki. Üstelik hasis bir adam, küçük bir insan aslında!</p>

  <p class="normal">“Sen bu köşke bakma kızım, sen bu gösterişe aldırma sakın.”</p>

  <p class="normal">Ne yaparsa yalnız gösteriş için yapardı Kâzım Işık. Bana aldığı hediyeler de, işe yatırılmış paradan başka neydi zaten?</p>

  <p class="normal">”Annene, o Yahudi mahallesindeki kümes apartmanı almaktan utanmadı mı bu adam? Halime bak, güya kardeşiyim değil mi, yıllardır yanında canla başla çalıştım da kaç kuruş edindim sanki? Evinde bir sığıntıdan başka bir şey olmadım. Neden? Fırsat vermedi, istemedi. Düşün kızım, annem safra kesesinden hastalandığı zaman Avrupa’ya gitmesi için bir kuruş yardım etmemişti bu adam.”</p>

  <p class="normal">Annesi eğer benimle darılıp bozuştuysa bunun nedenini de Kâzım Işık’ta aramak gerekirdi. Yeminler ediyordu:</p>

  <p class="normal">“Vallahi sana değil, daha çok ağabeyime kızıyor annem. Düşün, seninle evleneceği zaman annemi adam yerine koyup bir kere konuşmamış. Hem sonra Ahmet meselesi var arada, seni oğlanın elinden zorla alması, baştan çıkarması namuslu iş mi yani?”</p>

  <p class="normal">Sokuluyordu bunları söylerken. İkimiz de akşamın karanlığında bir koltukta birleşmiş gibiydik. Donmuş, hareketsiz susuyordum, sesinin kulaklarımı dolduran tatlı mırıltısına kapılmıştım. Başım dönüyordu biraz. Haklı olduğunu düşünüyordum gizliden. Unutmaya çabaladığım karabasanlar canlanıyordu. Nermin Hanım dolanıyordu çevremizde. Anlatılmaz korkular sarıyordu yüreğimi. Değişiyordum yavaştan. Kendini bırakmaya, boyun eğmeye hazır, acılarını unutmaktan başka bir şey düşünmeyen bir başka Macide, bir yabancı sallanıyordu akşamın içinde. Sonra birdenbire yakalanıverdim kollarımdan. Çelik gibi güçlü parmaklar sıktı omuzlarımı. Gözlerime eğilmiş bakıyordu.</p>

  <p class="normal">“Düşecektin, ne oluyorsun!”</p>

  <p class="normal">Sıcak soluğu dudaklarımın üstünden esiyordu. Gözlerinin mavisi doldurmuştu gözlerimi. Güldüğünü gördüm tatlı tatlı. Alnı, yanakları kızarmıştı sevinçten. O gülüşten, o kurumlu, sevinçli bakıştan kurtulmam gerekti. Eğer insanlık kaldıysa bende hâlâ, diye düşündüğümü anımsıyorum. Yüreğimin ta derinlerinden kopmuşçasına bir inilti döküldü dudaklarımdan:</p>

  <p class="normal">“Senden nefret ediyorum Cihangir!”</p>

  <p class="normal">Sendelediğini gördüm karanlığın içinde; sevinç uçuverdi mavi gözlerinden. Yüzü değişip bozulmuş, çirkinleşmişti birdenbire. Telaşlı bir atılışla ellerime yapıştı, soluk soluğa söylenmeye koyuldu:</p>

  <p class="normal">“Sen, benimsin artık, beni seviyorsun ne dersen de! Göreceksin, seni nasıl mutlu edeceğim...”</p>

  <p class="normal">Sertçe silkip attım ellerini ellerimden. Kalkıp geriye çekilirken küçük bara çarpmış olacağım. Düşüp taşların üstünde kırılan büyük kristal bardaklar.</p>

  <p class="normal">Büyünün bozulduğunu, kuşun kafesten bir kez daha kaçtığını anlamış olmalı. Ayağa kalkmıştı, kırılan bardak parçalarını pabucuyla itiyordu masanın altına doğru, gülüyordu hafiften. Yukarıdan, alaycı bakıyordu bana.</p>

  <p class="normal">“Ne kadınsın ama! Kedi gibisin, kirpisin sahiden. Evlendiğinin yılına varmadan seni aldatan, ihmal eden bir koca için, parlak doğrusu.”</p>

  <p class="normal">Ona baktığım zaman gülümseyebilecek güçteydim artık. Yusuf Efendinin gürültüye gelmesinden ürkerek yavaşça şöyle mırıldandığımı anımsıyorum:</p>

  <p class="normal">“Öbürünü elde etmek için de aynı oyunları mı oynamıştın Cihangir?”</p>

  <p class="normal">Korkmuyordum. Yüzünü görmüştüm öpmek için uzanırken. Sevdadan, tutkudan uzak, kendini beğenmiş, kancıkça sevincini yakalamıştım güzel gözlerinde. Büyü bozulmuştu. Her şey yalandı. Gençliği, güzelliği bile. Kinle bakıyordum gözlerine. Ezberlediği şiirler, şarkılar, bütün sözleri, şakalarıyla bir papağan kadar akılsız olduğunu düşünüyordum. Bunu söyledim ona. Beni yüksekten öven güzel sözlerine kanıp budala bir kurumla sarsıldığımı, tuzağına düşmek üzere olduğumu kabulleniyordum. Kayarken, kayarken onun gerçek yüzünü görmüştüm birdenbire. Yüreği gibi çirkindi, korkunçtu bu yüz. Bitmişti her şey aramızda.</p>

  <p class="normal">Ben gerçekleri öfkeyle açıklarken, onun gülüşü acılaşıyor, bakışları kinle koyulaşıyordu.</p>

  <p class="normal">“Neler söylüyorsun sen!” dedi yavaşça</p>

  <p class="normal">“Nermin Hanımı anımsıyorum,” dedim.</p>

  <p class="normal">“Bu saçma dedikoduları senin de kafana soktular sonunda öyle mi?”</p>

  <p class="normal">“Senin metresin olduğunu dünya biliyor Cihangir!”</p>

  <p class="normal">“Vay küçük hanım, vay! Hele bak şuna!”</p>

  <p class="normal">Alay etmeye, gülmeye çabalıyordu. Aslında şaşırdığı meydandaydı. Kendini koruyacak yeni bir yalan, saldırmak için başka bir yol ararcasına bocaladığını görüyordum.</p>

  <p class="normal">“Dedikodu olmadığını biliyorum duyduklarımın Cihangir. Benimle de aynı oyunu çevirmek istediğini biliyorum. Ağabeyinden nefret ettiğini biliyorum. Beni de, o zavallı kadın gibi tuzağa düşürmek, ağabeyini vurmak istiyorsun. Bütün yalanlarını biliyorum, korkmuyorum senden! Yalanlarından, hiçbir şeyinden, anlıyorsun değil mi Cihangir?”</p>

  <p class="normal">Yaklaştı vurmak istercesine. Kıpırdamadan bekledim. Büsbütün korkusuz sayılmazdım. Yüreğim çarpıntılıydı. Ama işi orada bitirmeye kararlıydım.</p>

  <p class="normal">“Yok kızım yok, öyle değil, o kadar değil!” diye mırıldandığını duydum.</p>

  <p class="normal">Gergin, tetikte beklediğimi görünce uzaklaştı yanımdan. İçki bardağını, içki şişesini aldı usulca masadan. Kendine viski hazırlamaya koyuldu. Ellerine bakıyordum. Elleri hafiften titriyordu. İçime sevinç verdi vurulup sarsılması. Yenildiğini görmek istiyordum. Hınçla şişiyordu yüreğim. `Beni ne sanıyor? Küçük bir oğlan bu! Rezilin biri bu!’ diyordum kendi kendime. Terasın yarı karanlığında sarı saçları parlıyordu, yüzü durulmuş, heykel güzelliğinde keskin, çarpıcı görünüyordu. Elinde bardağı, döndü. Bana vuracağını, kaçınılmaz bir kötülüğün gecenin içinden boşanıp boğazıma saldıracağını sezerek ürperdim. Daha önce davranmak, onu yıkıp susturmak istercesine boşanıverdim:</p>

  <p class="normal">“Nermin Hanımı öldüren de sensin! Onu da biliyorum Cihangir. Suzan Hanımla gözünün önünde sevişip yıktın kadını. Ama bana dokunamayacaksın, beni alt edemeyeceksin? Hiç, hiçbir zaman anladın mı?”</p>

  <p class="normal">Öfkeden titreyen bir sesle:</p>

  <p class="normal">“Bak, bak hele!” diye kesik kesik gülüyor, bir garip süzüyordu beni.</p>

  <p class="normal">“Bak Kirpiciğe! Bak bizim şu dünkü taşra kedisine! Ne zaman böyle pençelerin sivrildi senin kızcağızım? Ne zaman bu kadar bilgiç, kurnaz kesildiniz başımıza hanımefendi? Daha demin kollarımın arasında baygın baygın pozlar alırken...”</p>

  <p class="normal">Mermer terasın yarı aydınlığında, denize, ağaçlara, eğri ince bir çizgi gibi yavaş yavaş gökyüzüne tırmanan yeni aya karşı kusup döktü içini o gece Cihangir.</p>

  <p class="normal">Sesini yükseltmeden, öfkesini taşırmadan konuşuyordu:</p>

  <p class="normal">Beni hiçbir zaman dişine göre bulmamıştı zaten. Ne kibarlığım, ne inceliğim vardı. Güzel, genç de sayılmazdım. Acımıştı bir aralık, acıdığı için şöyle bir gönlümü almak, Serra’nın göklere çıkardığı saflığımı, kocama olan sevdamı bir denemek istemişti. Beni evde unuttuğu, yeni bir metres edindiği için ağabeyine hak veriyordu. Köşesinde sönüp unutulmaya mahkûm, ölü ruhlu, akılsız, tatsız bir kadındım.</p>

  <p class="normal">Elinde viski bardağı, kıpırdamadan, yüzünde çizgi oynamadan söylüyordu bunları. Gerçek duygularını pervasızca seriyordu önüme. Acımak bilmeyen, hınçlı, edepsiz yüzünü, alaycı gözlerini görüyordum apaçık karşımda.</p>

  <p class="normal">Herkesin benimle alay ettiğini biliyor muydum? `Taşra kedisi’ adına en çok sevgili arkadaşım, sırdaşım Serra’nın güldüğünü biliyor muydum? Kocamın, benimle evlendiği için çoktan pişman olduğunu, “Evin içinde bomba gibi patlayacak bir gün, korkuyorum ondan!” diye Mecdi Beye dert yandığını biliyor muydum?</p>

  <p class="normal">“Başka şeyler de var kızım, başka şeyler de!”</p>

  <p class="normal">Ağabeyinin yalnız sekreteriyle yattığını sanıyorsam aldanıyordum, Serra bile gözdesi olmuştu onun bir zamanlar. Arada sırada şakalaşıp okşamak için kızı dizlerine almasının, terzi faturalarını kocasından gizli ödemesinin bir nedeni vardı herhalde. Nedime Hanım da, Suzan da...</p>

  <p class="normal">“Ya böyle işte küçük hanım... evet hepsi... hepsi!”</p>

  <p class="normal">Büyük yudumlarla kafasına dikiyordu viskisini.</p>

  <p class="normal">”İnanmıyor musun, yalan mı söylediklerim! Bak küçük budalaya! Haydi, yürü git, Sıraserviler’e, sizin eski randevuevinize. Acele et, ama vakit kaybetmeye gelmez. Bak kocanı kiminle bulacaksın orada. Hangi iş toplantısındaymış beyefendi, gözünle görürsün. Ben rezil, ben kepaze öyle mi? Şuna bak hele! Ulan sizler, hepiniz, kiminiz para, kiminiz iki elbise için, bir sürü kuş kafalı, kancık! Kadın değil misiniz! Senin gibisi, kendini en beğenmişi bile...”</p>

  <p class="normal">Hepimizden nasıl iğrendiğini, nefret ettiğini göstermek ister gibi elinde içkisi yaklaşıyor, başını yüzüme doğru uzatıyor, yılan ıslığı gibi ötüyordu.</p>

  <p class="normal">”İşte böyle küçük hanım, böyle hanımefendi! Öteki işe gelince, onda da aldanıyorsunuz efendim! Benim yüzümden ölmedi o kadıncağız, başkasının yoluna kurban gitti bizim yenge hanımefendiciğim! Hani sizin o çok sevgili kocanız yok mu, onun yüzünden oldu ne olduysa! İnanmıyorsunuz, gözlerinizden anlıyorum! Söylediklerimin hiçbirine inanmıyorsunuz! Belki de işinize öyle geliyor, inanmaz görünüyorsunuz! Size şimdi Sıraserviler’de, metresinin koynunda diyorum, inanmıyorsunuz! Karısının ölümünden sorumludur diyorum, inanmıyorsunuz! Siz gerçeklere değil, yalanlara inanıyorsunuz öyleyse! Sizi hâlâ sevdiğine inandığınız gibi! Ama Halep oradaysa arşın burada derler bir söz vardır, unutmamak lazım. Koşun Nadia’nın pansiyonuna, beni dinleyin. Öbür dediğimin de doğru olup olmadığını anlamak kolay. İçeride, çalışma odasında, büyük yazıhane var ya, sizin beyefendinin önemli evrakını koyduğu çekmecelerden birini açın bakın. Bakın o çekmecelerin içine bir kere. Bulacağınız, göreceğiniz şey meraka değer doğrusu.”</p>

  <p class="normal">Dudakları titriyor, sesi titriyor, olduğu yerde sallanarak yaklaşıyordu. Korktum birdenbire. Saçlarımdan yakalayacağını, bir yerime vuracağını, dövüp yere atacağını sandım. Geriledim kapıya doğru.</p>

  <p class="normal">“Dokunma bana!” dedim, “dokunma, çekil!”</p>

  <p class="normal">Gülüverdi. O gülüşü unutmayacağım hiç! Genç, güzel yüzünü ikiye bölen, parçalayan, bozan korkunç bir gülüştü.</p>

  <p class="normal">“Dokunmam artık sana, meraklanma taşra kedisi! Zaten kadınlardan hoşlanmam, neden hoşlandığımı da sen bilirsin, akıllısın o kadar!”</p>

  <p class="normal">Hep öyle edepsizce gülerek ağır ağır uzaklaştı. Elinde viski bardağı, büyük kapıdan girip salonun karanlığında kaybolup gitti.</p>
</body>
</html>