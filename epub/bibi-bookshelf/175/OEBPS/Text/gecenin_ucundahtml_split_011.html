<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title>gecenin ucundahtml</title>
  <link href="../Styles/stylesheet.css" rel="stylesheet" type="text/css"/>
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h1baslik" id="calibre_toc_10">X</h1>

  <p class="normal">Bugün eve dönerken gördüm leylekleri. Kitapçıdan çıkmıştım. Yoldan geçen iki kişi başını kaldırıp baktı. Ben de baktım. Siyah boyunlarıyla uzamış, kanatları güneşte gümüşlenip parlayarak uçuyorlardı. Askerler gibi, takım takım.</p>

  <p class="normal">Yanımdakiler durakladılar. İçini çekti biri.</p>

  <p class="normal">“Son kafile,” dedi. “Şu hale bak, ne de düzgün, toplu uçuyorlar.”</p>

  <p class="normal">Bir zaman olduğum yerde, başım havada kaldım öyle.</p>

  <p class="normal">Sürünün ucu bitmez tükenmez uzuyordu havada. Baştakiler zaman zaman açılıp büyük yuvarlaklar çizerek geride kalanları, gecikenleri bekliyorlardı. Sonra toplanıp yola koyuluyorlardı yeniden.</p>

  <p class="normal">Ceketimin önü açılmış, saçlarım rüzgârda bozgun, acınacak bir görünüşüm olmalı. Yanımda bir ses:</p>

  <p class="normal">“Bayan, dergileriniz,” dedi.</p>

  <p class="normal">Koltuğumun altından kayan dergileri kitapları yakalamaya çabaladım. Bir iki tanesi düştü yere. Leyleklerle ilgilenen adam, eğildi aldı yerden. Uzatırken de güldü yüzüme. Gözlerinde dostluk vardı. Gülümseyerek ayrıldık birbirimizden.</p>

  <p class="normal">Dergilerimi daha sıkı tutmaya çabaladım. Dükkân camlarında durup kalın, hantal görünüşüme baktım. Giysilerden taşmaya başladım son günlerde. Pabuçlar bile darlaştı ayaklarımda.</p>

  <p class="normal">“Hiç değişmedin,” diyor Handan. “Çocuğunu öyle güzel taşıyorsun ki.”</p>

  <p class="normal">Hüsnü Bey beni köylü kadınlara benzetiyor. Onlar gibi ağırlığımı duyurmadan yürümesini, dik durmasını beceriyormuşum.</p>

  <p class="normal">“Gülseren’i de annesi işte böyle taşırdı,” diye içini çekiyor. “Şu yavrunun elime doğduğunu düşünüyorum da.”</p>

  <p class="normal">Son günlerde bütün konular gelip Gülseren’e dayanıyor. Marangoz hikâyesi aldı yürüdü. Kız oğlanı sevdiğini, evleneceğini açığa vurmuş.</p>

  <p class="normal">“Daha dünkü çocuklar,” diyor Hüsnü Bey.</p>

  <p class="normal">Tasasını saklamıyor. Oğlanın haylazlığını, uçarı çapkın olduğunu öğrenmiş. Yirmi yaşındaymış. Askerliği varmış daha.</p>

  <p class="normal">Annem başını sallıyor karşısında:</p>

  <p class="normal">“Ah Hüsnü Beyciğim, kızı bıraktınız yok uçurtma uçursun, yok köpekleri gezdirsin diye kırlara, dağlara. Bakın gördünüz mü?”</p>

  <p class="normal">“Bir çaresini bulacağız ama,” diyor Hüsnü Bey, “bir çaresini bulacağız.”</p>

  <p class="normal">Kızı evlendirmekten başka çaresi olmadığını da biliyor. Gene de bulamayacağı çarelerin peşinden uzatıyor işi günden güne.</p>

  <p class="normal">Son leylekleri de yolcu ettik. Sonbahar iyiden iyiye bastırdı. Durup durup bulutları, yağmuru gözlemeye başladık. Hele akşam basınca kente öyle bir gurbet havası iniyor, öyle kötüleşiyorum ki. Bir şey bitmek üzereymiş, bir şeyin sonuna gelmişim gibi.</p>

  <p class="normal">Yalnız yaşamaya alışmalıyım. Çevrem seyreliyor. Tanıdıklar, dostlar uzaklaşıyor yavaş yavaş. İstediğim bu değil miydi? Gene de yalnızlıktan korktuğum zamanlar oluyor.</p>

  <p class="normal">Gülseren olayından beri Hüsnü Bey kendi derdinde. Aramazsam aradığı yok. Handan’la Cezmi evlenmeye karar verdiler sonunda. İki taze nişanlı gibi sokaklarda el ele kol kola yürüyorlar.</p>

  <p class="normal">“Hiçbir yere çıkmıyoruz,” diyor Handan. “Fakülte bütün zamanımızı alıyor, sevişecek vakit yok. Fırsat bulunca dağ bayır yürüyoruz biraz işte.”</p>

  <p class="normal">Geçen gün, üniversitede takındığı hoca tavrıyla anlatıyordu:</p>

  <p class="normal">“Senin bir zamanlar düşünüp de yapamadığın şeyi yapıyorum: Mantık evlenmesi bu. Evlendikten sonra sevdalanacağım belki? Tekrar sevecek yer kalmışsa yüreğimde. Ama oğlan öyle iyi insan. Düşünceleri öyle doğru, temiz ki...”</p>

  <p class="normal">Rıfat Beye olduğu gibi Cezmi’ye de iyiden iyiye abayı yaktığı belli. Boş yere kendini savunmaya çabalıyor sevdaya karşı. Mantık evlenmesiymiş yaptığı. Bir evi olsun, çocuğu olsun istiyormuş. Büyük sözler de ediyor evlenme üzerine:</p>

  <p class="normal">“Çalışan bir kadının ikinci mesleği evlenmek olmalı,” diye başlıyor.</p>

  <p class="normal">Hayatta yalnız kalan kadın, aşağılık duygusundan kurtulamıyormuş. Evlenmede kafa birliği, işin cinsel yönünden daha önemliymiş. Kadın yalnızken gücünü, hızını, yaptığı işe bağlılığını kaybediyormuş. Neredeyse Cezmi’yle bilim yolunda ilerlemek için evleneceğini söyleyecek. Değişti iyiden iyiye. Fakülteye, derslerine daha bağlı. Doçentlik için iki yıldır çalıştığı tezini çabuk bitireceğe benziyor. Annem bile değişikliğin farkında: “Ne kadar tatlı oldu bu Handan, nasıl duruldu, akıllandı,” diye şaşıp duruyor. Kıskanıyor belki de biraz Handan’ın mutluluğunu.</p>

  <p class="normal">“Şuna bak,” diyor, “evlenir evlenmez çocuk yapacakmış, senden özendi. Evlenmesi de öyle. Sen evlenince duramaz oldu yerinde. Rıfat Beyi bir tarafa attı, koca peşine düştü.”</p>

  <p class="normal">Arkadan tasalı tasalı ekliyor:</p>

  <p class="normal">“Sen evlendin, başın göğe erdi sanki. Onunki de ne olur bakalım.”</p>

  <p class="normal">Handan elden gideli Rıfat Bey deliye döndü. Handan’ı üniversite kapılarında kovalıyormuş. Cezmi’ye mektup yazmış.</p>

  <p class="normal">Omuz silkiyor Handan.</p>

  <p class="normal">“Bitti. O ateş yandı yandı kül oldu içimde. Benim metresimdi, paspas gibi kullandım onu, diye yayıyormuş ortaya. Alçaklığına bile kızamıyorum. Öylesine aşağılık, sıradan bir adamı nasıl sevmişim, kendime kızıyorum daha çok.”</p>

  <p class="normal">Kinsiz, gülerek anlatıyor: Adama haber göndermiş çocuklarına dönsün diye.</p>

  <p class="normal">“Beni rahat bıraksın, bütün istediğim bu. Sevdiğim zaman ne kadar kızardım, nasıl öfkeyle kaynardım. Oysa şimdi...”</p>

  <p class="normal">Hızlandırdım adımlarımı, soluk soluğayım. Nedenini anlamadığım bir telaş, sıkıntı var içimde. Başımı kaldırıp bakıyorum gökyüzüne. Leylekler göğün mavisine karışıp eriyorlar. Çok uzaktalar artık.</p>

  <p class="normal">Pastanenin önünde duraladım. Vitrinden baktım. Bütün masalar dolu. Handan’ın o kalabalığın içinde olduğunu, beni beklediğini bildiğim halde ters yüzü dönüp gitmek geldi içimden. Beni görmüş olacak, fırladı dışarı. Arkasından Cezmi de geldi. Soluk, ufak tefek bir oğlan nişanlısı. Gözleri ağır gözkapaklarının altından uykulu, ilgisiz bakıyor insana. Ayaküstü konuştular yanımda. Cezmi akşama Handan’lara yemeğe gitmeyi biraz güçlükle kabullendi. Sabah dersi varmış, akşam çalışacakmış. Durgun, nazik ayrıldı yanımızdan.</p>

  <p class="normal">Handan koluma girdi. Yol boyunca Cezmi’den söz etti, durdu:</p>

  <p class="normal">Bizim birbirimizi çok seveceğimize inancı varmış. Ben adım üstünde Kirpiymişim. Cezmi içine kapalı adammış. Ama Handan ikimizin dost olmamızı o kadar istiyormuş ki. Birlikte geçecek günlerimizi de pek güzel çiziyor gözlerimin önünde. Rahat, sessiz bir ev, iyi anlaşan birkaç arkadaş, kışın müzik dinleyeceğimiz, konuşacağımız bir ateş köşesi.</p>

  <p class="normal">Leylekleri düşünüyordum ben. Serin rüzgâr içimi üşütüyor. Kışa, yalnızlığa nasıl dayanacağımı soruyorum kendi kendime.</p>

  <p class="normal">Mahalle içindeki küçük kliniği çok beğendi Handan. Bir gün kendi doğumunu da orada yapacağını söylüyor.</p>

  <p class="normal">Bizi bekler bulduk Doktor Erengün’ü. Küçük beyaz odasına alıp sorularını sordu, gözden geçirdi durumumu, en çok üç ayım kalmış doğuma.</p>

  <p class="normal">Beyaz saçları, yorgun yüzü insana güven veriyor Doktor Erengün’ün. Kötü günler geçirmekte olduğumu seziyor anlaşılan. Ankara’da dönüp dolaşan dedikodular onun da kulağına gitmiş olmalı. Sözleri, davranışı yumuşak, ilgili son zamanlarda. Yeni bir ilaç verdi uykusuzluğuma. Vitaminler yazdı. Başkaca yolunda buluyor her şeyi. Sigarayı azaltmamı istedi.</p>

  <p class="normal">Doktordan çıkınca Handan arabaya binmemiz için direndi. Yüzüm yorgunmuş, eve kadar yürümem doğru olmazmış. O da öbürleri gibi çaresiz bir hastaya gösterilen özenle davranıyor bana. Yakamı düzeltiyor, elini yavaşça kolumun üstüne koyuyor, sevecenlikle gülümsüyor. Kötü, karamsar günler yaşadığımı biliyor. En sevmediğim şey acınmak. Bu yüzden uzaklaşıyorum ondan. Onun her şeyi öğrenmek isteyen meraklı gözlerinden, aklımdan geçenleri bilmek için çevremde dönüp durmasından hoşlanmıyorum. İnanç tükendi içimde. O kadar sevdiğim, saydığım Hüsnü Bey bile biraz yabancı şimdi. Gerçeği görüyor gözlerim. Kapkaranlık yüreğim. Oturup ölümü beklemekten başka dünyada yapılacak şey kalmamış gibi çenemi ellerimin arasına alıp bir yere çökmek, unutmak, unutulmak, işte bütün isteğim.</p>

  <p class="normal">Handan arabayla kapıya kadar getirdi beni. Sonra Cezmi’sini karşılamaya evine koştu.</p>

  <p class="normal">Kapının önünde uzaklaşan arabaya, Handan’ın sallanan, eldivenli eline baktım. Acınmaya benzer bir duygu gelip geçti yüreğimden. Kendimi zorlamam, Handan’a, anneme içimi açmam gerekiyor belki de. Şöyle iyi bir ağlamam, baştan aşağı düşmanları yerip kötülükleri rahatça bağırıp söylemem gerekiyor.</p>

  <p class="normal">Sokak alacakaranlık. Ağaçlar titreşiyor rüzgârda. Pencerelerden eğilip bakıyor komşular. Gökyüzünü, güneşin pembe ışığı sarmış. Önümde açılan kapının karanlık ağzından, birazdan üstüme kapanacak duvarlardan nefret ediyorum. Bağırmak istiyorum: Bir çare yok mu, kurtuluş yok mu?</p>

  <p class="normal">Yavaş yavaş tırmanıyorum merdivenleri. Ateş orada, yüreğimde anımsıyorum, durmadan, durmadan anımsıyorum. Onu görüyorum, hiç görmek istemediğim gibi. Uyurken saçlarının yastığının üstüne kumral bir dağılışı vardı. Yüzü içine çekilmiş, ufalıp yumulmuş, derinden, rahat soluk alışı vardı. Teninin bir başka kokusu vardı. Seviştiği zamanlar gözlerinin bir tatlı gülüşü vardı.</p>

  <p class="normal">Kapının paspası üstünde katılıp kalmanın, bunları düşünmenin sırası mı şimdi Macide Hanım kızım?</p>

  <p class="normal">Annem pencerelerde beklemiş olmalı. Zile basmadan açıldı kapı. Gülmeye çabalıyor karşımda. Ben de gülüyorum onun gibi yalandan.</p>

  <p class="normal">“Bir şey yok, merak etme. Kontrol bile istemezmiş artık. Her bakımdan durumumu iyi buldu doktor.”</p>

  <p class="normal">Gülüşü sevince döndü annemin. Misafirlikten dönmüş olmalı. Pek süslü kılığı. Kâzım Işık’ın kaynanası olalı, ev bark edineli başkalaştı. Yabancılara alımlı, düzenli görünmeye bayılıyor. Topuzuna süslü kemik firketeler iliştiriyor, yüzüne pudralar sürüyor misafirliğe giderken. İstanbul’a geldiğinde alıştı bütün bunlara.</p>

  <p class="normal">On beş gün içinde nasıl öyle değişip, Esvapçıbaşı Nuri Beyin kızı olup çıkıvermişti ortaya şaşılacak şey. Pek de güzel başardı rolünü doğrusu. Serra’ya bile dokunmuştu onun hali. İlk gününden içini dökmüş olacak kıza. Pek eğlenceli şeyler anlattığını söyler, gülerdi Serra.</p>

  <p class="normal">“Vallahi pek şeker şey senin annen Macide. Ne de olsa eski hanımefendi, öyle hikâyeleri var ki. Hele babana kaçışı.”</p>

  <p class="normal">Serra’ya olsun, öbürlerine olsun hayatının yalnız bir yönünü anlattığını sanıyorum. Yoksulluğundan, bodrum katından söz etmemiştir onlara. Hiçbirimizin tanımadığımız Serasker Rıza Paşalardan, bilmem teşrifatçı ne beylerden, düğünlerden, babasının Sultan Hamit’e hediye ettiği Arap atlarından anlatmıştır hep.</p>

  <p class="normal">“Teyzem bile onun için bir şey diyemiyor, anneni çok sayıyor...” derdi Serra.</p>

  <p class="normal">“Benim sözüm kızına, kadıncağızın ne günahı var!” diye annemi övermiş Zübeyde Hanımefendi yakınlarına. Şimdiyse soyuma sopuma ateş açtı, pupa yelken gidiyor kadıncağız. Antikacı dükkânlarını hatırlatan o güzel evinde, poker masasının başında oyun arkadaşlarına beni çekiştirip durduğunu biliyorum. Cihangir’e yaptığımı hiçbir zaman bağışlamayacağını da biliyorum.</p>

  <p class="normal">Ankara’ya geldiğimde arkamdan bir mektup yazmıştı: “Oğlanı işinden ettin, kardeşinden ettin, evinden ettin. Allah da seni canından eder inşallah!” diye. Suçlayanlarım çok onun çevresinde. Baş düşmanım Cihangir içlerinde. Ağabeyinden ayrılmama en çok sevinen onunla Zübeyde Hanımefendi.</p>

  <p class="normal">Serra yazıyordu: “Ayrılacağını duyunca biraz yatıştılar. Cihangir, ağabeyinin korkusundan çok laf edemiyor, ama teyzemin diline fren yok. Ahmet’e Amerika’ya kadar ulaştırmış haberleri.”</p>

  <p class="normal">Ahmet çoktan koptu gitti hayatımdan. Haberlerin onda ilgi uyandıracağını da sanmam. Amerikasında, işinde, keyfinde, kendisine dokunulmadıkça sesi çıkmaz onun. Cihangir’in sonu gelmez isteklerini düşünüyorum. Annesinin eski, değerli eşyalarla dolu düzenli, temiz salonlarına, odalarına nasıl sığacak; Zübeyde Hanımefendinin ölü gözleri karşısında nasıl yaşayabilecek?</p>

  <p class="normal">Annem:</p>

  <p class="normal">“Yüzünden belli, çok yorulmuşsun bugün sen,” diye sarılıp ağlamak ister gibi sokuldu. Geriye çekildim yavaşça. Omzumdan tuttu.</p>

  <p class="normal">Her şeyi, eskiden düzenlediğim gibi yapmış: İnce boyunlu küçük sürahide rakı, tabakalarda tereyağlı ançuezler, peynirler. Yalnız buzlar kâsede biraz erimiş. Çiçeğimiz bile var. Üç tane, kına rengi kasımpatı.</p>

  <p class="normal">“Handan’la nişanlısını da birlikte getirirsin sandım. Sen yorulunca bir iki kadeh içmeyi severdin eskiden.”</p>

  <p class="normal">Masanın karşısında kalakaldım. Tekrar o eski, yalnız, erkekçe hayata dönmüş olduğumu ilk kez apaçık görüyorum. Gülmeye çabaladım. Kitapları, dergileri, çantamı bir yana bıraktım. Gidip masaya oturdum. Annem de öbür başına oturdu. Topuzunu pek güzel oturtmuş. İstanbul’a gelirken yaptırdığı siyah ipeklisini giymiş.</p>

  <p class="normal">On beş gün süren İstanbul yolculuğunu anımsamamak elde değil. İsviçre’den dönüşümü beklemişti gelmek için Villa Işık’a. Bahçeye Tuberosa’lara bayılıp kaldı. Serra’yı, benim yeni hayatımı, her şeyi ilk kez görüyordu. Bocalamaları Nadia’ya kadar, herkesi iyice güldürmüştü. Yüzüne, gözlerine düşen kahkülünden kurtulmak için berbere bile gitmeyi kabullenmiş, basık mercan terliklerini bir kenara saklayıp evin içinde topuklu pabuçla dolaşmaya katlanmıştı. Hele o birdenbire edindiği saraylı dili. Laf başına, “Efem, ne buyurdunuz?” diye uydurma nazikçe konuşmalar. Tırnaklarını yaptırmak, dudağını hafiften boyamak için onu Nadia baştan çıkarmıştı sanıyorum. Büyük demir kapının önünde kim ve neci olduğunu bir türlü anlayamadığı Yusuf Efendinin elini sıkmaya kalkışı, bahçede Arap’tan korkup ağaçtan ağaca kaçışı, Kâzım Işık’ın açık saçık şakalarından utanıp küçük tombul elinin arkasında cilveli gülüşleri, sevgili kocası üzerine anlattığı tatlı hikâyeler. Anımsadıkça gülüyorum. Kuşkuyla yüzüme bakıyor annem. Gülüşümün nedenini araştırıyor. Parmakları birbirinin içinde, göbeğinin üzerinde sinirli sinirli oynayıp duruyor.</p>

  <p class="normal">“Neden gelmediler?” dedi.</p>

  <p class="normal">“Bu akşam Cezmi Bey, Handan’a davetli,” dedim.</p>

  <p class="normal">Tasalı tasalı içini çekti. Eliyle masayı işaret ediyor:</p>

  <p class="normal">“Bari sen iç biraz açılırsın.”</p>

  <p class="normal">“Sen de içer misin?”</p>

  <p class="normal">Gözleri açılıp büyüdü.</p>

  <p class="normal">“Allah göstermesin ayol, ne zaman içmişim ki ben.”</p>

  <p class="normal">“Babamla içmez miydin?”</p>

  <p class="normal">Yüzü değişiverdi. Gözleri yıldız yıldız parladı. Başını sallıyor, kollarını oynatıyor.</p>

  <p class="normal">“A deliye bak! O çok eskiden. Bilir misin, hatırı kalmasın diye gözümü kapar, ilaç gibi yutuverirdim.”</p>

  <p class="normal">Kıkırdıyor. Kahkülü gözlerinin üzerine düşüverdi gene. Çoraplarını her zamanki gibi dizlerinin altında kıvırmış. Kımıldadıkça şişman baldırları açılıyor. Bir başka görüntü canlanıyor gözlerimin önünde. Esmer bir erkeğin kollarının arasında çırpınan bir kadının bembeyaz çıplaklığını görür gibi oluyorum.</p>

  <p class="normal">“Haydi içsene,” diyor annem. “İştahın açılır, ayda yılda bir olduktan sonra dokunmaz çocuğa nasılsa.”</p>

  <p class="normal">Ona viskiye alıştığımı, rakıdan hoşlanmadığımı söylemeye utanıyorum. Küçük yüksük kadehi doldurdum. Bir yudumda boşalttım ağzıma. Boğazım ateş gibi yandı. Her yanıma güzel bir sıcaklık yayıldı, ısındım.</p>

  <p class="normal">“Leylekleri gördüm bugün, göç ediyorlar biliyor musun?”</p>

  <p class="normal">“Zamanı,” dedi annem.</p>

  <p class="normal">Yüksük kadehi tekrar doldurdum. İçmek, unutmak, uyumak... Annem rakı sürahisini kaldırıverdi.</p>

  <p class="normal">“Bu kadarı sana da, çocuğa da yeter.”</p>

  <p class="normal">Kızdırmaktan korkar gibi şakalaşıyor.</p>

  <p class="normal">Odasına gidip dikiş bohçasını getirdi. Önüme koydu, açtı bohçayı. Bir yığın tülbent, patiska, el kadar küçük kat kat çocuk çamaşırları.</p>

  <p class="normal">“Senin kımıldayacağın yok, ben alışverişe başladım bile. Şurada kaç ayımız kaldı zaten.”</p>

  <p class="normal">Karşı gelmemi bekler gibiydi. Sımsıcaktım oturduğum yerde. Bütün gebe kadınlar gibi ellerim karnımın üzerinde, bohçayı dolduran o küçük şeylere bakıyordum. Çocuk karnımda kıpırdıyordu. Şaşkınlıkla karışık, sevince benzer bir ürperme dolaşıyordu içimde. Anneme bakıyordum. Gülüyordum. Annemin yüzü bütün saflığı, iyiliğiyle parlıyordu karşımda. Acır gibi oluyordum ona. Onun da beni karnında taşıdığını, onun da aynı kıpırtıyı duyarak sımsıcak ısındığını düşünüyordum.</p>

  <p class="normal">“Zamanında senin zıbınlarını, havlularını da böyle elimle kesip hazırlamıştım,” dedi annem.</p>

  <p class="normal">Tatlı tatlı gülüyordu. Yardım etti bohçayı toplamama.</p>

  <p class="normal">“Zıbınlara elimle iğne oyası yapacağım pembe, mavi, sandığımın dibinde kalmış eski nansuklar buldum, havluların içine onlardan koyarız. Ta genç kızlığımdan kalma dantelleri de var.”</p>

  <p class="normal">Coşuyor:</p>

  <p class="normal">“Kızacaksın belki sen ama, beşik takımını alt kattaki dul taze yok mu, ona verdim. Öyle güzel el işleri yapıyor ki. Çiçekleri kopar da kokla. Söyle birkaç dalcık serpiştiriverecek. Ucuza da işliyor. Hiç olmazsa bir tanesi süslü olsun. Hem kızcağıza da yardım biraz. Seni çok seviyor o ana kız. Bir kere selam vermişsin. `Sapına kadar kibar kadın,’ diyorlar. Selam verişin, yürüyüşün, her şeyin başkaymış. Kız elbise de dikiyor konu komşuya.”</p>

  <p class="normal">Annem, yemek boyunca ev sahibi olmanın kibirli sevinci içinde kiracılarından söz edip durdu. Odama çekilmek için kalkınca telaşlandı. Çekmeleri arandı bir süre. Sonunda elime bir kart tutuşturdu. Verir vermez de pişman olmuş gibi yüzü değişti. Bulaşık yıkayacağını bahane ederek kaçıp mutfağına kapandı.</p>

  <p class="normal">Karta göz atar atmaz Nadia’nın eğri büğrü yazısını tanıdım.</p>

  <p class="normal">Nadia’yı hiç sevmez annem. Birçok kötülüğün onun aklının altından çıktığına inanır. Evimi bozan, işleri karıştıran Nadia ona göre. Kadınca bir önseziyle saldırıyor Nadia’ya. Bana gelince, köksüzlüğünü, yokluk, yaşamak korkuları uğruna düştüğü aşağılıkları anımsadıkça acıyorum Nadia’ya şimdi.</p>

  <p class="normal">Kartı odamda, başucu lambasının ışığında okudum. Konuştuğu gibi yarı Türkçe, yarı Fransızca kendi uydurması kuş diliyle yazmış:</p>

  <p class="normal">“Ma chêre Macide Hanum,</p>

  <p class="normal">”Siz yok burda, köşk çok fena, très souvent konuşuyoruz siz Madam Serra’yla. Cici kizi siz nayapıyor orada? Beyefendi il nous a donner une bonne nouvelle. Bebek olacak sizde. Çok çok iyi bu. Belki siz geleceksiniz gene burada bebeklen. Öyle değil hanumefendu? Çok çok bekliyor epimiz. Je vous embrasse. En bonne nouvelle. Nadia.”</p>

  <p class="normal">O güne kadar aldığım mektupların en gülüncüydü. Gene de gülemedim. Haber yayılmıştı İstanbul’a. Çocuk beklediğimi biliyorlardı. Nadia gibi birçoğu, sonunda çocukla oraya, kocamın evine döneceğimi sanıyorlardı. O köşkü, o varlığı bırakabileceğime inanamıyorlardı. İnanmamışlardı başlangıçtan beri. Serra bile.</p>

  <p class="normal">Nadia’nın sesini duyar gibi oluyordum:</p>

  <p class="normal">“Bu adam, sizin koca arşi milyoner Macide Hanum, siz yapacaksız o ne ister. Biraz daya douce, daya iyi karı olacak siz. Görmeyecek her şey. Ama değil doğru, değil öyle!”</p>

  <p class="normal">Bana şımarık, huysuz, budala diyenler var biliyorum.</p>

  <p class="normal">İçimden geçenleriyse kimse bilmiyor, hiç kimse.</p>

  <p class="normal">Pencereleri açtım, karanlığa eğildim. Elimdeki kartı ufak ufak parçalayıp rüzgâra savurdum. Işığımı söndürüp salıncaklı iskemlemi camın yanına çektim. Hafiften sallanmaya başladım.</p>

  <p class="normal">Gökyüzü yıldızlarla dolu. Evlerine dönen gölgeler var sokakta. Herkes kendi yolunda koşuyor. Ben yalnızım. Benim yolum yok.</p>

  <p class="normal">Sokakta sesler kesildi. Evlerde ışıklar söndü. İncecik bir ay, karşı apartmanın damının gerisinde ürke ürke gösterdi kendini. Uyku kum gibi dolup saçıldı gözkapaklarımın altına. Gene de yatmaktan korkuyorum. Rüyalardan korkuyorum. Onu görmekten, onu düşünmekten korkuyorum. Gözlerimi örttüm yavaşça. Karanlıkların içinde aydınlıklar açılmaya, başka bir günün ışıkları ağarmaya başladı:</p>

  <p class="normal">Rıhtıma iniyorum. Orta salondan terasa geçerken arkamdan tatlı bir ses:</p>

  <p class="normal">“Gene mi denize?” diyor.</p>

  <p class="normal">Geride, salonun köşesindeki büyük koltuklardan birinde yumulmuş bana bakıyordu. Mavi sabahlığını, bigudilerini tutan süslü, ponponlu ipekli filesini anımsıyorum.</p>

  <p class="normal">Eşikte durmuş, utangaç, kararsız bakıyorum ona.</p>

  <p class="normal">“Kâzım da aşağıda...” diyor.</p>

  <p class="normal">Kocasına koştuğumu biliyordu. Soğuktan korktuğumu, denizden bıktığımı, kocasıyla birlikte olmak için gizliden giysimin içine mayomu giydiğimi de biliyordu belki. Garip, durgun bakışı, gözlerinin altındaki derin morluklar korkuttu beni. Eşikten geri döndüm. `Bu koca koltuğa kuş gibi tünemiş, yumulmuş ne yapıyorsunuz? Neniz var sizin,’ diye sormak istiyordum. Söylemedim. Karşısında şaşkın kalakaldım. Durgun, durgun:</p>

  <p class="normal">“Gidiyorlarmış biliyor musunuz?” dedi.</p>

  <p class="normal">“Bir şeyden haberim yok benim efendim,” dedim.</p>

  <p class="normal">“Hepsi,” dedi. “Cihangir, Serra, Suzan, Nedime bile.”</p>

  <p class="normal">Gülüşü siliniverdi. Dudakları ağlayacakmış gibi aşağı çekildi. Küçük, azarlanmış çocuk yüzü yüreğime dokundu. Ağlamak geldi içimden.</p>

  <p class="normal">“İşte böyle,” dedi içini çekerek. “Bırakalım, değmez. Gençlik eğlenecek, ne yapalım.”</p>

  <p class="normal">Doğrulduğu zaman kalkmakta zorluk çekiyormuşçasına koltuğun iki yanına abandığını gördüm. İpek sabahlığının etekleri kayıp düştü, dağıldı dört bir yana. Mavi tül başlığının ponponları sallandı. Gülünç olduğu kadar acıklıydı görünüşü. Gene de güzelliğine diyecek yoktu. Bu mu Cihangir’in metresi, bu mu morfin düşkünü, diye sordum kendi kendime. Güçsüzlüğünden af diler gibi bakıyordu yüzüme.</p>

  <p class="normal">“Kâzım’la konuşmam lazım. Muhakkak konuşmam lazım onunla.”</p>

  <p class="normal">“Çağıralım,” dedim</p>

  <p class="normal">İçini çekti. Düşünür gibi durdu. Omuzlarını silkti.</p>

  <p class="normal">“Sonra da olur. Haydi cicim siz bana bakmayın, gidin denizinize girin, güneşlenin.”</p>

  <p class="normal">Arkasında keskin Guerdanya kokuları bırakarak, ipek eteklerini hışırdatarak çıkıp gitti salondan. Yere düşürdüğü mendili sonradan gördüm. Eğilip aldım. Sırsıklamdı, Guerdanya kokuyordu.</p>

  <p class="normal">Sonbahar Tuberosa’ların azıttığı mevsimdi. Salonda her yanı beyaz, donuk doldurmuşlardı. İnsanın genzini yakıyordu kokuları, tembellik, kötülük, uyku estiriyorlardı evin içinde. Guerdanya kokularıyla karışıp insan kokusunu kökünden yok ediyorlardı. Nefret ediyordum onlardan, kendimden, o evden!</p>

  <p class="normal">Bahçeye çıktığımda sonbaharı gördüm iyiden iyiye. Ortancaların başları solup sararmıştı çoktan. Uzakta Ahmet Ağa toprağı eşeliyor, yeni fideler dikiyordu.</p>

  <p class="normal">Bir çözülme, çürüme sezdim havada. Neden gitmiyorum? diye sordum kendi kendime. Neden kaçmıyorum buradan, bu insanlardan? Güçsüzlüğüme, kararsızlığıma küfrederek yürüdüm yeni sulanmış kırmızı yoldan rıhtıma doğru.</p>

  <p class="normal">Rıhtımda, uzun hasır koltuklardan birine uzanmış beni bekler buldum onu. Tasasızdı görünüşü. Gözleri yarı kapalıydı. Bir kolu koltuğun kenarından sarkmıştı. Parmaklarının arasında yarı yanmış, düşmek üzere olan sigarasını gördüm.</p>

  <p class="normal">Benim orada, yukarıda olduğumu anladı, çevirdi başını. Kımıldamadan baktı. Sigarasını tutan elini uzattı, gökyüzünü gösterdi:</p>

  <p class="normal">“Bak!” dedi.</p>

  <p class="normal">Leyleklerle doluydu gökyüzü.</p>

  <p class="normal">İstanbul’un üzerinden uçuşuyorlardı. Küçük siyah benekler toplanıp toplanıp dağılıyor, sonu gelmez bir kervan uzuyordu gökyüzünde.</p>

  <p class="normal">Merdivenleri indiğimde yerinden kalktı tembelce. Hasır koltuklardan birini çekti. Karşıma geçip oturdu.</p>

  <p class="normal">“Günlerden beri ilk kez yalnız kalıyoruz,” dedi.</p>

  <p class="normal">Leyleklerdeydi gözüm. Gittikçe uzaklaşıyorlardı. Baştaki bölük, göğün mavisinde eriyivermişti. Öbür takımlar Adaların üzerinde dönüp dönüp dalgalanıyorlardı. Güneş yakıcıydı. Gökyüzü, deniz masmaviydi. Nermin Hanımın beyaz, güzel kotrası hafiften sallanıyordu dubanın yanında. Yazdan çok bir şey eksilmemişti. Gene de bir başkalık vardı. Toprak, ağaçlar çürük kokuyordu.</p>

  <p class="normal">“Karın yukarıda, seni arıyordu,” diye haber verdim.</p>

  <p class="normal">İlgisiz omuz silkti:</p>

  <p class="normal">”Bırak sen onu şimdi. Serra’nın gittiğini biliyor musun? Abant’a gittiler, iki gün kalacaklarmış. Serra, Cihangir, Suzan Hanım, tam takım hepsi.”</p>

  <p class="normal">“Serra sözünü etmemişti yolculuğun,” dedim.</p>

  <p class="normal">“Sabah yengesine telefon etmiş. Birdenbire, dün gece kulüpte karar vermişler.”</p>

  <p class="normal">Sevinçle gülüyordu gözleri.</p>

  <p class="normal">“Allah onlardan razı olsun.”</p>

  <p class="normal">Bir garip bakıyordu.</p>

  <p class="normal">“Ne oluyoruz,” dedim yavaşça.</p>

  <p class="normal">”Ne olacak, seni seyrediyorum işte. Deniz, güneş sana ne kadar yaraştı bilsen. Bu kız benim sevgilim, diyorum. İnanamıyorum, ama gene de sevinç kaplıyor içimi.”</p>

  <p class="normal">Sevinemiyordum ben. Leylekler gibi göç zamanım gelmişti. Misafirliğim daha uzayamazdı, gülünç nişanlılık oyunu sürüp gidemezdi. Sonra Nermin Hanım vardı arada. Hastaydı, çaresizdi. Bütün bunları oturup konuşmamız gerekirdi.</p>

  <p class="normal">Yarıda kesti sözlerimi. Somurtuverdi, öfkelendi. Benim en tatlı günde en kötü şeyleri düşünmeme kızıyordu. Kuşkucuydum, karamsardım. Onu gerçekten sevsem böyle mi olurdu?</p>

  <p class="normal">”Aşkımızı yaşardık yalnız. Kuruntularla dünyayı zehir ediyorsun insana. Bırak Nermin’i rahat. O hep öyle hastadır, şimdiki iş değil bunlar. Onların Abant’a gitmelerine alındı. Cihangir’e kızdı. Kapı uşağı edindi Cihangir’i çünkü. Sırdaşı, arkadaşı, çocuğu, her şeyi Cihangir. Morfinsiz yaşayamıyor. Oysa doktor yasak etti. Bütün fenalıkların başı o kötü alışkanlığından geliyor zaten. Zayıf kadın. Mum gibi, herkesin elinde bir başka kalıp.”</p>

  <p class="normal">Elimi uzattım susması için. Yakalayıp dudaklarıma götürdü. Bir bir öptü parmaklarımı. Coşkunluğu ürküttü beni.</p>

  <p class="normal">”Ne mutluyum. Yalnız başbaşa kalabildik bir gün. Yalvarıyorum huysuzluk etme, kendini bana bırak.”</p>

  <p class="normal">Ayağa kalkıyor, kolumdan çekiyordu.</p>

  <p class="normal">“Haydi gel motora binelim, denize çıkalım biraz, uzaklaşalım buradan, bu musibet insanlardan.”</p>

  <p class="normal">İstekli, coşkun bakışlarının karşısında kendimi korumak için öfkeme sığınmaya çabalıyordum.</p>

  <p class="normal">“Onları sen gönderdin belki de? Abant’a gitmeyi sen çıkardın ortaya? Korkulur senden.”</p>

  <p class="normal">”Sevdiklerine çektiren insanlardansın, onun için asıl ben korkmalıyım senden. Aldırmıyorum ama... Seni seviyorum. Her şey yalan olabilir, beni sevdiğim gerçeğin ta kendisi.”</p>

  <p class="normal">Bir çekişme oldu içimde. Yüreğimde kıpırdayan, soluk aldırmayan, içimi ateşe salan duyguyu öldürüvermek, ondan kurtulmak istiyordum. Kinle sevda savaşıyordu yüreğimde.</p>

  <p class="normal">“Sen, benim nefret ettiğim bir yandasın bunu unutma. Sen yalan dolan yanındasın. Acıma bilmiyor yüreğin, sen zorbaların yanındasın.”</p>

  <p class="normal">Şaşkın bakıyordu.</p>

  <p class="normal">“Senin de krizin tuttu galiba!”</p>

  <p class="normal">Kötü gülüşüne, gözlerinde parlayan alaya karşı tutunmaya çabalıyordum.</p>

  <p class="normal">“Şu evine, bahçene bak, çevrendeki parazitlere bak! Bir işaret veriyorsun kalıyorlar, bir işaretinle Abant’a gönderiyorsun onları. Siyah havyar yiyip pembe şampanya içerek seni övüyorlar gün boyunca. Her sözüne baş eğip keyiflerini sürdürüyorlar bahçende, denizinde, evinde. Yalnız kendi keyifleri, yalnız kendi çıkarları. Sen de öyle, öbürleri de. Hepiniz paranın kölesi insanlarsınız. Övünme içinde başıboş gidiyorsunuz, dünyayı umursamıyorsunuz. İğrenç değil mi bütün bunlar? Yaşamanın yalnız övünmek, donunu paçasını göstermek olmadığını kabullenen, insan gücüne, insan aklına saygı duyan tek kişi görmedim aranızda.”</p>

  <p class="normal">Ayağa kalkmıştım. Karşısına dikilmiştim. Kötü bir duygu, belki sadece kıskançlık kabartıyordu yüreğimi öyle.</p>

  <p class="normal">“Sizlerin işi insanları köpekleştirmek, kul köle haline sokmak. Değişmesi gerekmez mi bunların? Serra gibilere, Suzi gibilere iyilik, acıma duygusunu, insan sevgisini öğretmek, anlatmak gerekmez mi? Biraz fing fongdan, kumardan, danstan, eğlenceden başka bir şey umursamayan züppelere, o maç, sinema, caz delisi tüysüz oğlanlara yol göstermek gerekmez mi? Herkes, hepiniz keyfinizde giderseniz, kimse kimseyi düşünmez, yalnız çıkarını düşünürse bu memlekette...”</p>

  <p class="normal">“Gazete makalesi gibi konuşma Allahını seversen,” diye sözümü kesiverdi.</p>

  <p class="normal">Düşmanca bakıştık.</p>

  <p class="normal">“Sen, benden nefret ediyorsun aslında,” dedi.</p>

  <p class="normal">Öfkem düşer gibi oldu. Onunla hiçbir zaman anlaşamayacağımızı düşündüm. Gülünçtü gerçekten yıkmak isteğim onu.</p>

  <p class="normal">“Nefret etmiyorum,” dedim. “Seni sevdiğim için rahat değilim, dar bir giysi gibi sırtıma geçirmişim, bunalıyorum sevdamın içinde. Seninle el ele vermişiz, insanlık için ne kadar önemli değer varsa basıp eziyoruz, yürüyor geçiyoruz. Ahmet’i bırakmak, ağabeyine sevdalanmak, karının durumu, apaçık rezalet olan şu yasak sevdamız, eziyor bunlar beni. Aramızda aşılmaz uçurumlar var. Burada, evinde çok daha açık gördüm bizi ayıran engelleri.”</p>

  <p class="normal">Yüzü yumuşamaya başlıyor, gözlerine alaycı bir gülüş sızıyordu derinden. Paketini uzattı bana. Sigarayı alırken titreyen ellerime acıyarak bakıyordu.</p>

  <p class="normal">“Çocuksun sen!”</p>

  <p class="normal">Yavaşça geri çekilip hasır koltuklardan birine oturdum. Hiç olmazsa kendisi için ne düşündüğümü biliyor artık, diyordum. Onun gibi güçlü, umursamaz olmayışıma kızıyordum içimden.</p>

  <p class="normal">“Bak benim güzel kızım,” diye başladı. “Ne çocuk olduğun meydanda senin. Dünyadan haberin yok üstelik, gençlik coşkunluğu bunlar. Konuşup bağırıyorsun. Senin gibiler hepsi öyle zaten. Ne olacak sanıyorsun, ben yemesem başkaları yiyecek bu paraları, ben yapmasam başkası yapacak bu işleri. Bu dünya, işini başarmasını bilenin. Milletler bile öyle değil mi? Büyümek için, zayıfı yenip genişlemek, semirmek için birbirlerini yemiyorlar mı? Bana gelince, bu paraları nasıl kazandım sanıyorsun? İş başaranın, kılıç kuşananın demişler. Her şeyi kendi gücümle kurdum, öyle zengin oldum. Yıllardır yaptığım tembellik meydanda. Şurada seninle birlikte olabilmek için geçirdiğim iki-üç hafta. Karmakarışık düşüncelerle doldurmuşlar kafanı belli. O Handan dediğin üniversite faresi, o içten pazarlıklı dostun, Hüsnü Bey! Yoksulların gizli hınçları yakıyor içini. Bırak bunları, yoksul değilsin artık, olmayacaksın da. Hiçbir zaman. Ben varım, yaşamak var, sevişmek var.”</p>

  <p class="normal">Zehir kesildi ağzım birdenbire. Denize doğru fırlatıverdim sigarayı.</p>

  <p class="normal">“Yoksulluğumdan utanmıyorum ben, kendimden, dostlarımdan da utanmıyorum. Seni seviyorum, sevdiğim için utanıyorum.”</p>

  <p class="normal">“Beni sev de nasıl istersen öyle sev Kirpiciğim. Hoşuma gidiyor bu hallerin biraz da. Saçma sapan sözlerin, öfken bile. Açık kızsın, sıcak yüreğin, gözlerin, ağzın, her yanın sıcak. Kulun kölenim ben senin kız, anlamıyor musun bunu? Önemli olan bu değil mi, aşkımız değil mi?”</p>

  <p class="normal">Karşımda yarı öfke, yarı şakayla direnişini görüyorum. Bara gidiyor, dolapları, buzluğu karıştırıyor, viskileri koyuyor. Bir hastayla konuşur gibi konuşuyor. Bütün kaygısı beni yatıştırmak, yola getirmek. Bunun için alay ettiği konularda birleşmeye bile boyun eğiyor, daha doğrusu eğmiş görünüyordu.</p>

  <p class="normal">Durumumu anladığını söylüyor: “Duyguların, gençlik coşkunluğundan başka bir şey değil. Gelip geçici sıcak-soğuk dalgalar. Zaman olur, insan dünyayı parmağının ucunda döndürüp çevireceğini bile sanır. Güzel düşünceler bunlar. Hoşuma gidiyor. Gene de dünyada başlıca gücün para olduğunu unutmamak gerek.”</p>

  <p class="normal">Ülkeyi sömürenlerden o da hoşlanmıyordu. Kurduğu büyük tesislerle binlerce insana iş vererek iyilik ediyordu. Bunu görmek gerekirdi hakça. Onun gibi bir insanı, sonradan görme zenginlerle karıştırıp küfretmem ayıptı. Esir gibi çalışmıyor muydu, kazancı alnının teriyle değil miydi? Çıkarını düşünüp işleri diplomatça idare ediyorsa ayıp mıydı bu? Bu yüzden beğenmediği, değer vermediği kişilerle ahbaplık etmek, sırasında onları maşa gibi kullanıp işleri sürdürmek zorunda kaldığı doğruydu. Ne yapsındı o, bu ülkede başka türlü yürümüyorsa işler.</p>

  <p class="normal">Sokuluyor, hafiften dizlerimi okşuyordu.</p>

  <p class="normal">“Ya böyle yavrucuğum. Herkes uzaya maymun atarken, biz hâlâ yağmur duasına çıkıyoruz, olacak iş mi bu, ne umarsın sen böyle insanlardan...”</p>

  <p class="normal">Gözleri tatlı tatlı parlıyordu karşımda. Kumaşın üstünde parmaklarının sıcak değişini duyuyordum. İçimde erime başlıyordu. Bir gün öleceğimi, yılların ve gücümün kuralları değiştirmeye, yerinden oynatmaya yetmeyeceğini düşünüyordum. Savaşamayacağımı, başa çıkamayacağımı biliyordum onunla.</p>

  <p class="normal">”Neden bu ülkede yaşıyorsun? O kadar kötü, aşağılık bulduğuna göre!” gibilerden birşeyler mırıldanıyordum. Ne zamandır Serra’ya, Cihangir’e, hepsine bir silah gibi çevirmek istediğim soruydu bu zaten.</p>

  <p class="normal">Gülüyor, viski bardağını elime sıkıştırıyordu zorla.</p>

  <p class="normal">”Şu deli kızın sorduğu şeye bak! Memleketim benim burası yahu! Seviyorum ayrıca burasını. Deli misin sen! Şu bahçeye, şu ağaçlara, şu denize bak! Dostlarım var, işim var burada! Gene de gitmek için projeler kurduğum olur. Yavaş yavaş işleri Avrupa’ya aktarmayı bile düşünürüm sırasında. Gemileri başka limanlara işletmek kolay. Öbür işlerimde de yabancılardan destek göreceğimi biliyorum. Ama olmuyor işte. Belki sen karşıma çıkmamış olsaydın! Bıktım çünkü! Karımdan bıktım, etrafımdaki bir yığın parazitten bıktım. Onların ne mal olduğunu bilmez miyim sanırsın? Çalışmanın da o kadar zevki yok artık. Anlayışsız, yeteneksiz insanlarla uğraşmak, sürüyü gitmek benim yaptığım. Bir şey söylesem inanmazsın belki: İşlerin ucunu bir bıraksam, bütün piyasa benimle birlikte çöker, bunu bilir misin şeker kızım benim? Yanımda çalışan bütün o insanları düşün. Kanımla besliyorum onları ben. Keneler gibi yapışmışlar etime, silkinip atmak güç. Aldırmayacaksın. Tehlikeli olmadıkça bu parazitler, hokkabazlar, yüzsüzler biraz lazım bile insana.”</p>

  <p class="normal">Çıktığı yerden hiçbir zaman inmeye katlanmayacağını, sızlanırken dudaklarında beliren sevinçli, kendini beğenmiş gülüşten anlıyordum.</p>

  <p class="normal">“Eğer sen bu gençliğin, toyluğunla dünyayı değiştireceğine inanıyorsan kızım...”</p>

  <p class="normal">Hayır, inanmıyordum. O konuştukça dünya büsbütün dökülüp dağılıyordu gözümde.</p>

  <p class="normal">İskemlesini dizlerimin önüne çekiyor, yaptığı sosyal yardımları, parasız okuttuğu çocukları anlatıyordu.</p>

  <p class="normal">Coşuyordu:</p>

  <p class="normal">”Ne olur kavga etmeyelim artık. Sen ne istersen o olsun, emrindeyim ben, dahası var mı? Ne yorucu kadınsın bilsen. Hele benim yaşımda bir insan için. Hayatımız böyle bitip tükenmez konuşmalarla, çatışmalarla mı geçecek bizim?”</p>

  <p class="normal">`Hangi hayatımız...’ diye şaşkın bakıyordum yüzüne. `Seni bırakacağım, parça parça olsam bile gideceğim,’ diye geçiyordu içimden.</p>

  <p class="normal">”Erkek gibi yaşamaya, erkek gibi çalışmaya alışmışsın kızım sen. Ama erkek gibi düşünmeye kalkınca bozuluyor işler biraz. Bilmediğin sahalara giriyorsun. Neredeyse benim paramı pulumu, işimi gücümü bırakmamla dünyanın güllük gülistanlık olacağını söyleyeceksin. Bu değil, bu değil. Hoyratça konuşmaktan, beni kırmaktan hoşlanıyorsun, farkındayım. Beni, kızdığın kadar seviyorsan, yine de fena değil.”</p>

  <p class="normal">Ağlamamak için dişlerimi sıkıyordum. Daha ayrılmadan özlem duygusu kabarıyordu içimde. `Gideceğim,’ diyordum, `çekemem onu, çekemem söylediklerini.’</p>

  <p class="normal">Acır gibi bakıyordu bana. Yumuşadıkça yumuşuyordu.</p>

  <p class="normal">“Seni seviyorum. Sana bayılıyorum. Yalnız bu değil, sana saygım var. Hayatımda ilk kez değer verdiğim, saygı duyduğum kadınsın benim. Korkuyorum senden kız hatta bazen!”</p>

  <p class="normal">İnsanın kendini karşısındakine beğendirip alkış toplaması, sevdiğinin büyütücü aynasında parlayan, güzelleşen görüntüsünü seyre dalıp uyuşmak, bu muydu sevda dedikleri şey? Bencilliğimden ne kadar iğrenirsem iğreneyim, rahatlık veriyordu sözleri bana.</p>

  <p class="normal">“Bizim ailede kimse kimseyi sevmez, herkes yalnız kendini sever kızım,” derdi Serra. Kâzım Işık ise:</p>

  <p class="normal">”İnsan dünyaya bir kere gelir yavrucuğum,” diyordu. “Bütün bu kahrolmalar, üzüntüler neden? Şimdiye kadar çalışıp çabalamaktan, işten, uğraşmadan dünyayı görecek zaman kalmadı. Şimdi artık yaşamak istiyorum, yaşamak, yani seni sevmek.”</p>

  <p class="normal">Sıcak soluğu kulağımın dibinde esiyordu. Ellerimi çekemiyordum ellerinden. Kanım ısınıyordu, yüreğim bir çiçek gibi açılıyordu sevdaya yeniden.</p>

  <p class="normal">“Böyle oturalım yan yana Kirpiciğim. Kavga etmeyelim saçma sapan şeyler için artık. Gözlerini, o sevdalı, uykulu bakışlarını nasıl seviyorum bilsen kız.”</p>

  <p class="normal">Gülüyordu.</p>

  <p class="normal">”Elini tutmaktan heyecanlanıyorum genç oğlanlar gibi. Dans ederken de öyle. Seni kollarımın arasında sıkıyorum, kalbimin nasıl çarptığını o budalalar anlamıyor hiç. Sana bakıyorum, dolaşırken evin içinde, yüzerken, güneşlenirken. Kanımda öyle tatlı oynamalar oluyor bilsen. Bu deniz, bu ağaçlar, bu bahçe, hepsi hepsi onun için diyorum gizliden. Sen burasını sevdin diye bağlanıyorum büsbütün eve, Ahmet Ağadan hoşlanıyorsun, hoşlanıyorum. Nadia’yı arıyorsun, arıyorum. Serra’yı bile sen hoşlandın diye daha çok seviyorum şimdi.”</p>

  <p class="normal">Elimi dudaklarına götürüyor, parmaklarımın üstünde sıcak sarı gözleri ateşli bakıyor.</p>

  <p class="normal">“Bir gün bir kadını garsoniyerime değil, evime davet edeceğimi, elini öperken duygulanacağımı söylemiş olsalar gülerdim.”</p>

  <p class="normal">`Düşünme artık, kendini ona bırak! Bir daha ne zaman bu ânı yaşayabilirsin ki,’ diyordum kendi kendime. Evet, bir daha ne zaman? Elim eline sarılıyordu farkına varmadan. Yüreğimde tatlı bir çarpıntı, dünyanın hiçbir zaman o kadar güzel olmadığını, olamayacağını düşünüyordum. Deniz, gökyüzü, güneş, ağaçlar hepsi başka türlü parlamaya başlıyordu. Parmaklarımızın ucunda birbirimizi bulduğumuzu duyup titriyordum.</p>

  <p class="normal">Yukarıda yemek gongu vurmaya başladığı zaman kalktık oturduğumuz yerden.</p>

  <p class="normal">“Yemek vakti gelmiş,” diye söylendi.</p>

  <p class="normal">“Ayrılık vakti,” diye düşündüm.</p>

  <p class="normal">”Yemekten sonra çıkalım, dolaşalım seninle,” dedi. “Nermin uykuya çekilir nasıl olsa. Hem sana anlatacak ciddi şeylerim var... Bir sabah başbaşa kalabildik, onu da kavgayla geçirdik...”</p>

  <p class="normal">Merdivenleri çıkarken:</p>

  <p class="normal">“Ahmet işi yoluna girdi,” diye haber verdi. “Orada Amerikalılarla kalması kararlaştı. Malzeme sevkini o yapacak. Fabrika kuruluncaya kadar. En aşağı bir yıl sürer. Bu arada bir mektup yazar, anlatırsın durumu ona.”</p>

  <p class="normal">“Yazarım hemen,” dedim.</p>

  <p class="normal">Yüzü rahatlayıverdi. Elini elimden çekip öne geçmem için yol verdi.</p>

  <p class="normal">“Bu iş olup bitsin,” diye söylendiğini duydum arkamda.</p>

  <p class="normal">“Bu iş olur biter,” dedim.</p>

  <p class="normal">“Bu kadar değil söyleyeceğim.”</p>

  <p class="normal">“Ne söyleyeceksen söyle, bitir. Yusuf Efendinin beyaz ceketini görüyorum ağaçların arasında.”</p>

  <p class="normal">“Yusuf Efendinin Allah belasını versin! Karımdan ayrılacağım en kısa zamanda! İşte asıl söyleyeceğim buydu sana.”</p>

  <p class="normal">Dünya döner gibi oldu. Gözlerimi kapattım yavaşça. Keskin bir aydınlık, sonra karanlık doldurdu içimi.</p>

  <p class="normal">Yusuf Efendi parmaklıklardan eğilmiş:</p>

  <p class="normal">“Emrederseniz, masayı buraya kuralım,” diyordu. “Hanımefendi rahatsız, yemeğe inemeyecek. Biraz odasına çıkmanızı rica ediyordu sizden.”</p>

  <p class="normal">“Buraya kur masayı,” dedi Kâzım Işık. “Barın yanına. Biraz çerez falan hazırlat, şimdi geliriz.”</p>

  <p class="normal">Koluma giriverdi.</p>

  <p class="normal">“Sen de gel, birlikte çıkalım. Rica ederim gel. Yalnız kalmak istemiyorum onunla. Bıktım şikâyetlerini dinlemekten.”</p>

  <p class="normal">Birlikte çıktık yukarı. Böylece köşkün en büyük, en güzel odasını görmüş oldum.</p>

  <p class="normal">Sarışınlara mavi yakışır derler. Bunu düşünerek mi renkleri seçmişti bilmem. Duvarların gülkurusu pembeliği içinde her şey maviydi orada. Giydiği geceliğe kadar. Yatağın ayakucundaki o güzel küçük masayı süsleyen mavi orkideleri yapma sanmıştım. Karyolanın önündeki ipek tüylü beyaz kürkten ayak halılarına basıp bozmaktan ürkerek geride, kapının yanında kalmıştım.</p>

  <p class="normal">Nafia Hanım oradaydı. Bize bakıyordu merakla.</p>

  <p class="normal">Kâzım Işık yaklaşmış, karyolanın ayakucunda durmuş, ilgisiz, sıkıntılı bekliyordu.</p>

  <p class="normal">“Gene başın mı ağrıyor?” diye sorduğunu duydum.</p>

  <p class="normal">“Küçüğü de getirmişsin,” dedi yavaşça Nermin Hanım. Gitmeye davrandığımı görünce eliyle işaret etti.</p>

  <p class="normal">“Gitmeyin, kalın rica ederim cicim! Sizin ikinizi de rahatsız ettim, tam yemek yiyecektiniz!”</p>

  <p class="normal">“Doktora telefon edelim istersen?” dedi Kâzım Işık.</p>

  <p class="normal">Çıplak kollarından birini kaldırıp gözüne inen bir tutam saçı arkaya attı Nermin Hanım. Kemiğinden ayrılan beyaz, ölmüş etlerin aşağı doğru sallanıp dökülüşünü gördüm. Çıplaklığı korkuttu beni. Fısıldar gibi birşeyler söylüyordu kocasına. Kâzım Işık içini çekti derin derin. Şöyle mırıldandığını duydum:</p>

  <p class="normal">“Çok ısrar edersen, dayanamayacak gibiysen ne yapalım! Buluruz, buldururum, çaresine bakarım bugün...”</p>

  <p class="normal">O bakışı, o yalvaran, acılı bakışı unutamayacağım. Gözleriyle tutmak istiyordu kocasını. Bir şey, başka bir şey istiyordu ondan. Belki de yaşamak için umut, yokluğun, karanlığın kuyusuna düşmemek için el uzatmasını bekliyordu. Dinlemek istemiyordu öbürü. Ağlamaya başladığını gördüm Nermin Hanımın. Kapıya attım kendimi, kaçarcasına çıktım dışarı. Arkamdan geldi Kâzım Işık. Nafia Hanım peşindeydi.</p>

  <p class="normal">“Ağlasın, açılır,” dedi sertçe kadına. “Ben birazdan istediğini buldururum onun. Geceye rahat eder...”</p>

  <p class="normal">“Hiç böyle olmamıştı!” diye söylendi Nafia Hanım. “Doktora telefon ettim, o bile bulup buluşturun bir iğne yapın, dedi. Ne oldu bu son günlerde ona bilmem!”</p>

  <p class="normal">Kadın sözünü bitirmeden ikinci koridora açılan kapıya doğru yürüdüm. Arkama bakmadan koşmaya başladım. Soluk soluğa odama attım kendimi.</p>

  <p class="normal">Ne oldu, ne yaptım odada yapayalnız. Bir garip titremem vardı. Başım ağrıyordu. İki aspirin almıştım üst üste. Telefon etmişlerdi aşağıdan. Beyefendinin rıhtımda yemeğe beklediğini haber vermişti Yusuf Efendi. Kapatıvermiştim yüzüne telefonu. Ahmet’in mektubunu yazmıştım oturup. Ankara’ya döneceğimi, beni artık aramaması, sormaması gerektiğini karalayıvermiştim acele. Kısa, karışık bir mektuptu. Öyle olması da umurumda değildi.</p>

  <p class="normal">Telefon çağrısı karşılıksız kalınca garsonlardan birini göndermişti. Çocuğun eline bir pusula tutuşturmuştum. Şu birkaç satırı yazarak:</p>

  <p class="normal">“Sen, bana söz vermiştin: İstediğim zaman tren biletim elimde olacaktı. Şimdi hemen istiyorum. Neden deme, yukarı gelme, bileti aldır. Gidiyorum ben.”</p>

  <p class="normal">Sonra hemen çantalarımı derleyip toplamıştım.</p>

  <p class="normal">Aşağıda bekliyormuş, çalışma odasının önünde.</p>

  <p class="normal">“Gelmez misin biraz,” dedi.</p>

  <p class="normal">Kanı çekilmişti yüzünün. Uşakların, Nafia Hanımın, Yusuf Efendinin meraklı bakışları altında kapıyı nazikçe açtı önümde. İçeride, masanın önünde öfkeli duruşunu görür, sesini duyar gibiyim:</p>

  <p class="normal">“Seni yukarı, onun yanına çıkarmakla hata ettim. Halini görmeni, bana hak vermeni istiyordum. Sen, bana acıyacağına ona acıyorsun anlaşılan. Boşuna telaşın. İğnesini yaptılar, kendisi çok daha iyi. Yemek bile yedi, kitap okuyor yatağında. İnanmazsan git, Nafia Hanıma sor.”</p>

  <p class="normal">Sesimin titrememesine çalıştım:</p>

  <p class="normal">“Bilet için söz vermiştin. Pansiyona dönüyorum, orada bekleyeceğim.”</p>

  <p class="normal">Gözleri kızgın parladı. Yüzü bir karıştı.</p>

  <p class="normal">“Hazırmışsın gitmeye.”</p>

  <p class="normal">Biraz daha kızar, direnir, konuşursa boyun eğeceğimi, çantaları yukarı gönderip kalacağımı biliyordum. Gözlerini görmemek için döndüm sırtımı. Allahaısmarladık bile demeden, yürüdüm kapıya. Eşikte sesini duydum.</p>

  <p class="normal">“Biletini oraya, Nadia’ya gönderirim merak etme,” diye bağırıyordu.</p>

  <p class="normal">Bitmişti her şey! Peşimden koşmamıştı, beni bırakıyordu, gidiyordum! Bahçede koşarken, Saim Efendi arabayı kapıdan çıkarırken inanamıyordum olanlara. Nafia Hanım, uşaklar, Ahmet Ağa sıçrayan havlayan Arap, hepsini buğulu gözlerle görüyordum. Köşeme çekilmiş mendilimi yiyordum.</p>

  <p class="normal">Ağlamadım. Ama Sıraserviler’de, Nadia’nın pansiyonu önünde arabadan indiğim zaman parça parça bir mendil vardı elimde.</p>

  <p class="normal">Her mevsimin bir şarkısı oluyor. O yıl `La vie en rose’ çocuktan büyüğe kadar dudaklardan düşmez olmuştu.</p>

  <p class="normal">Apartmanın kapısını çaldığım zaman, içeride radyo sonuna kadar açılmış. `La vie en rose’u çalıyordu. Arkamdan telefon mu etmişti, yolda olduğumu haber mi vermişti bilmiyorum. Beni görünce şaşırmadı Nadia. Çantalarımı içeri taşırken sevincini göstermek için bağırıyordu bir yandan.</p>

  <p class="normal">“Cici kizi sen naptı, nasıl geldi cici kizi!”</p>

  <p class="normal">Arabada bir güzel pudralanmış, yüzümü düzenlemiştim. Yaz sefasından dönen tasasız birinin gözleriyle gülmeye çabalıyordum karşısında.</p>

  <p class="normal">“Yaz bitti Nadia, Ankara’ya dönüyorum artık!”</p>

  <p class="normal">Her zamanki gibi tertemiz, derli topluydu apartman. Nadia’nın sırtında eski Japon sabahlığı vardı. Parlayan parkeler, soluk pembe karanfillerle süslü tapınak köşesi ve Çariçenin, Çarın o pek kurumlu resimleri. Her şey yerli yerindeydi. İlk kez küçük, yoksul göründü gözüme odalar. Ne varsa elden geçmiş, yıkanmış, yoğunmuş, örülmüş onarılmıştı. Asıl bizim bodrum katında halim ne olacak, diye yoksulluğumdan utandım büsbütün.</p>

  <p class="normal">Nadia peşimden geldi. Ben yorgun kendimi yatağın üstüne bıraktım, o koltuğa oturdu karşımda. Yeşil kedi gözleri çekilmiş, bıçak gibi merakla yüzümü araştırıyordu. Kıpkırmızıydı yanakları. Boynu kolları çil çil kararmıştı. Gözlerinin altı krem doluydu. Çok denize girdiğini, Andon’la, Florya’da, Tarabya’da keyif sürdüğünü anlatıyor, övünüp kıkırdıyordu.</p>

  <p class="normal">O akşam Nadia’yla garip bir şey yapmış, Beyoğlu sinemalarından birinde, eski bir gangster filmi seyretmiştik.</p>

  <p class="normal">Gece odama gelip örtüleri üzerime çekerek saçlarımı okşamıştı Nadia. Beni uyutmadan gitmeyeceğini, gelip yanımda yatacağını söylüyordu. Onu odamdan zorla çıkarmıştım.</p>

  <p class="normal">Annemin terlik sesleri var sofada. Kapının önünde gidip geldiğini duyuyorum. Perdeleri çekip örttüm yavaşça. Yatağımın yanında ağır ağır soyunmaya koyuldum.</p>

  <p class="normal">Kapı vuruldu yavaştan. Sütü masanın üzerine bırakmış, yatmaya gidiyormuş, haber veriyor annem.</p>

  <p class="normal">Işığımı söndürdüm, örtülerin arasına kaydım.</p>

  <p class="normal">Düşünmek istemiyorum. Ne gülüşünü, ne gözlerini, hiç, hiçbir şeyini düşünmek istemiyorum. Gözlerimi sıkı sıkı yumarak uyumaya çabalıyorum. Faydası yok. Sarı gözleri parlıyor karanlıkların içinde. Rüyaların her dönemecinde karşıma çıkıyor. Hafiften yumuşak birşeyler yığılıyor üstüme. Bir kuyuya, bir dibe, ta diplere doğru iner gibiyim. Sonra titreme başladı. Tren sallantısına benziyordu. `Trendeyim, gidiyorum işte!’ diyordum kendi kendime.</p>

  <p class="normal">Nereye gittiğimi bilmiyordum. Tren karanlık tünellerin içinden geçiyordu. Ben birini bekliyordum yatağımın üstünde. Sallanıp, çarpılıp duruyordum. Soluk soluğaydım. Kapı açıldı, o içeri girdi.</p>

  <p class="normal">Gözlerimi açtım, karanlıkta korkulu, yüreğim çarpıntılı geceyi dinledim. Rüzgâr vardı dışarıda. Arka sokaklardan ağır bir kamyon gürültüyle geçti. Uzaklarda bir köpek havladı.</p>

  <p class="normal">Başucumdaki lambayı yakıp saate baktım, çok vardı sabaha. Işığı söndürüp örtülerin arasına kaydım yorgun.</p>

  <p class="normal">Ertesi gün Saim Efendi getirip bırakmıştı bileti. Çantalarımı çabucak kapmak düşmüştü bana. Ağlamıyordum, konuşmuyordum. Yalnız aynada görünce korkmuştum yüzümden biraz.</p>

  <p class="normal">Kapının önünde duruyordu Nadia...</p>

  <p class="normal">“Bana yaptığın iyilikleri bir gün gelir öderim sana,” dedim.</p>

  <p class="normal">“Cici kizi, benim cici kizi!” diye bağırmaya koyuldu. Ağlamasını, birşeyler yapmasını, yoluma engel olmasını bekliyordum gizliden sanırım. Oysa Nadia aceleyle çantalarımı şoföre veriyor, dolaplardan birinde unuttuğum yün ceketi elime sıkıştırıyordu.</p>

  <p class="normal">Durgun, tatlı bir sonbahar akşamıydı. Yaz dönüşü olduğu için peron, yakınlarını geçirmeye gelenlerle doluydu. Cama dayanmış insanları seyrediyor, İstanbul’a geldiğim sevinçli, aydınlık yaz sabahını düşünüyordum. Duygulu gösterilere kapılmamaya kararlıydım. İstanbul’a bir daha hiçbir zaman dönmemeye yemin ediyordum. Bir garip hikâyeydi ve geçmişti işte. Bir yaz hikâyesi.</p>

  <p class="normal">Peronda konuşmalar, sarılışıp ağlaşmalar başlıyor, karanlık yavaş yavaş insanları yok ediyordu. Kapılar kapanmıştı, mendiller sallanıyordu pencerelerden. Gidişi haber veren kampananın, trenin kalkarken çıkardığı hışırtılı sesin, yavaştan gözlerimin önünde kımıldayıp kayan evlerin, insanların arasında tanıdık yüzler de uzaklaşıyordu: Nadia, Serra, Nermin Hanım, Cihangir hepsi hepsi kayıyorlardı geriye doğru. Gidiyorum, diyordum yavaştan, gidiyorum...</p>

  <p class="normal">Onsuz yaşayacaktım artık. Zamanla unutacaktım. Bir gün hiç görmemiş, sevmemişçesine yabancılaşacaktım. Çiftehavuzlar’ı, bahçeyi, köşkün ayışığında masmavi parlayan taraçasını görüyordum.</p>

  <p class="normal">Salonda olmalıydılar o saatte. Hava iyi olduğuna göre belki de denize bakan büyük terasta, Abant’tan dönenlerle birlikte. Birkaç haftalık söz sermayesi olacaktım aralarında. Sonra unutulacaktım. Camın yanında çok duramadım. Kompartımana girmek istedim, yanımdan geçen vagon memuru:</p>

  <p class="normal">“Birazdan yemek çanı çalar efendim,” dedi. “Siz restorandayken ben yatağınızı hazırlarım.”</p>

  <p class="normal">Yemek yemeyeceğimi, hemen yatacağımı söyledim. Peşimden geldi adam. Örtüleri çıkarıp yatağı yapmaya koyuldu.</p>

  <p class="normal">Yalnız kalınca boylu boyunca yatağın üstüne uzandım. Trenin sallantısına bıraktım kendimi. Ne olduğunu anlamadan yaşlar şakaklarımdan yastığa doğru süzülüp akmaya başladı sıcak sıcak. Neden sonra bir yerlerin vurulduğunu duydum. Doğruldum, yandaki kapıydı vurulan. Yavaş yavaş aralandı. İçeri kayan gölgeye şaşkın bakakaldım.</p>

  <p class="normal">“Biz insanı böyle şaşırtırız işte.”</p>

  <p class="normal">Gülüyordu. Sarsılmış, yorgun görünüşünü şakayla saklamaya çabalıyordu. Kalkmak istedim yerimden, yığıldım yatağa. Koşup kollarımdan tuttu. Yanıma oturdu. Omuzlarıma sarılıp başımı çekti göğsüne. Yaşlar boşandı yeniden gözlerimden. Ağlarken gülüyordum. O da gülüyordu. Sevinç çağıl çağıl akmaya başlıyordu yüreğime. Evet, ne olursa olsun, sonu nereye varırsa varsın. Ondan kaçmanın, kurtulmanın çaresi yoktu. Biliyordum artık.</p>

  <p class="normal">“Aptallar gibi seni bırakacağımı sandın, elimden kolayca kaçacağını sandın öyle mi?”</p>

  <p class="normal">Saçlarımı okşuyor, cebinden çıkardığı mendille yüzümü siliyordu. Dünyanın en yumuşak, en tatlı adamıydı.</p>

  <p class="normal">Yavaş yavaş anlatıyordu: Nermin Hanım çok daha iyiydi. Krizi geçmişti tamamen. Abant’takiler bu akşam döneceklerdi. Serra, onu yatıştırır, Cihangir de eğlendirirdi.</p>

  <p class="normal">Karşılıklı sigaralarımızı içiyorduk. Trenin gidişine uyarak hafiften sallanıyor, gülüyorduk birbirimize. Dünya düzene girmişti. Tren İstanbul’dan uzaklaştıkça Nermin Hanımdan, Cihangir’den, Ahmet sorunundan, bütün engellerden, kötülüklerden kaçıyordum. Sigaramı söndürürken elimi yakıyor, yatağın üstünden kalkayım derken sallanıp tekrar yanına düşüyordum.</p>

  <p class="normal">Elimi sıkı sıkı avuçlarında tutuyor, gözleri, dişleri, yüzünün bütün kırışıklıklarıyla görülüyordu.</p>

  <p class="normal">“Şimdi seninle yemek yeriz Kirpiciğim. Kompartımanım bitişikte. Kapıları açtıralım, rahat ederiz. Yemeği buraya getirsinler.”</p>

  <p class="normal">Zile basıyor, garsonu çağırıyor, bana sormadan yemeği düzenliyordu. Daha ben söylemeden istediğim yemeği, sevdiğim meyveyi seçmesi, bunları yaparken sevinçli görünüşü ne güzeldi.</p>

  <p class="normal">Garson masayı düzenlerken o yavaş yavaş anlatıyordu:</p>

  <p class="normal">“Eve telefon ettim. Kentte kalacağımı söyledim. Gelirken Nadia’ya uğramaya mecbur oldum. Telefon etti kadın. Eşarbını unutmuşsun.”</p>

  <p class="normal">Kahkahalarla gülüyordu:</p>

  <p class="normal">“Ne sanıyorsun, tabii haberi vardı kokonanın. İki bilet aldığını, benim de gideceğimi Saim Efendi söylemiş ona. Görüyor musun ne dolaplar çeviriyoruz arkandan. Selamı var Nadia’nın: `Yok ama beyefendum yüksek familya bu Macide Hanum. Cici kizi, çok cici kızı değil öyle beyefendum?’”</p>

  <p class="normal">Gülüyordum Nadia’yı taklidine. Bizi gözucuyla seyreden garson da gülüyordu gizliden.</p>

  <p class="normal">“Sandığım kadar fena kadın da değil bu Nadia. Sana bağlılığı hoşuma gidiyor. Ne düşünüyorum biliyor musun? Benim öyle sakin bir yere ihtiyacım var. Rahat çalışmak, işten arayanların elinden kaçabilmek için. Kadına birkaç kuruş fazla verip evi daha konforlu bir hale sokabilirsem...”</p>

  <p class="normal">Servisi kendisinin yapacağını söyleyerek garsonu savıyor. Tabağıma yemek, bardağıma şarap koyuyordu.</p>

  <p class="normal">Ona bakmak, onu dinlemek, taze ekmeğin kabuğunu dişleyip buruk kırmızı şarabı yudumlamak, genç olmak, sevdalanmak.</p>

  <p class="normal">“Seninle ciddi konuşacağız Kirpiciğim. Kavga etmeden akıllıca kararlar alacağız. Bir daha elimden kaçmanı, üzülmeni istemiyorum. Yemin ederim dünden beri açsın! Şu yüzüne, gözüne bak!”</p>

  <p class="normal">Susuyordum. Beni artık istediği gibi eğip bükebileceğini, ne isterse yaptırabileceğini biliyordum.</p>

  <p class="normal">“Kırkından sonra saz çalmak derler buna. Hale bak, bana neler yaptırıyorsun. Bileti istediğin zaman deliye döndüm öfkeden. Yalnız olsak, seni evire çevire bir güzel döverdim orada. `Ne haltı varsa görsün, gitmek istiyor gitsin bırakalım,’ dedim, küfrettim içimden. Daha birkaç saat geçmeden anladım, boş kabadayılık benimkisi. Yapamayacağım, yapamam sensiz artık.”</p>

  <p class="normal">İçini çekiyordu derin derin:</p>

  <p class="normal">“Frenklerin dediği gibi, `Demon du midi, bu benimki galiba!’”</p>

  <p class="normal">Yanıma oturuyor, çekingen sokuluyor, garip, kuşkulu bir gülüşle eğilip gözlerimin içine bakıyordu.</p>

  <p class="normal">“Hayatımda hiçbir şeyi, seni istediğim gibi hırsla, delice istemedim, emin ol!”</p>

  <p class="normal">“İstediğini de elde ettin her zaman!”</p>

  <p class="normal">“Budalalık etme kızcağızım. Yalnız benim, seni istememle olacak iş değil bu. Senin bu sevmen bile yetmez. Senin, bana inanman, beni olduğum gibi kabullenmen, bana hiç olmazsa o Hüsnü Beye olduğu kadar değer vermen lazım mutlu olmamız, anlaşmamız için.”</p>

  <p class="normal">Sesi bal gibi tatlıydı.</p>

  <p class="normal">“Sen herkesten başkasın, sen safsın, doğrusun. Fevkalade bir kızsın. Sen! Kirpiciğim benim!”</p>

  <p class="normal">Çaresiz bakıyordum yüzüne. Onun sesini dinliyordum yalnızca:</p>

  <p class="normal">”O, senin Hüsnü Beyin, bizim Ahmet, Serra hepsi, başka bir insan olduğunu anladıkları için tutuldular sana. Çünkü bizler, bizim gibiler sende olan çok şeylere hasretiz. Bak, görüyor musun ne açık konuşuyorum. Seni ne kadar yükseklerde görüyorum bilsen kız. Bütün isteğim sana erişmek, seninle birlikte tatmadığım, bilmediğim şeylere ulaşmak. İşte seninle böyle oturup diz dize, göz göze hesapsız, yalansız konuşmak. O güzel, aydınlık gözlerini karşımda aşkla dolu görmek. Ben dünyanın en mutlu adamıyım. Sana rastladığım için. Bakışlarını seviyorum, sesini seviyorum, hiçbir tarafından çatlayıp bozulmamış o güzel kalbini seviyorum. Bir insan sana inanır, güvenir, sana dayanabilir korkmadan. Söyle beni sevdiğini, her şeyin düşündüğüm, bildiğim gibi olduğunu söyle ne olur Macide?”</p>

  <p class="normal">Sevincimi saklamaya çabalıyordum.</p>

  <p class="normal">“Beni sevmen için bana inanman mı şart?”</p>

  <p class="normal">“Tabii. Birbirimize inanmamız şart güzelim. Seni tanımadan önce böyle şeyler düşünmezdim. Fırtınanın içinde savrulmuş gidiyordum. Her şeye sahip olduğumu sanıyordum. Sonra sen geldin. Duvarlar yıkıldı etrafımda. Aydınlık girdi evime. Her şey değişti birdenbire.”</p>

  <p class="normal">Kulaklarımda tatlı bir şarkı gibi uğulduyordu sesi. Öfkeler, kinler eriyordu yüreğimde.</p>

  <p class="normal">“Bana inanmanı, güvenmeni istiyorum Kirpiciğim. Seni karşımda kuşkuda, kararsız, üzgün görmek dayanılır gibi değil. Bana inan, şu güzel şeyin, aşkımızın canına okuma boş kuruntularla. Seni mutlu etmek istiyorum. Bunun için yapmayacağım yok.”</p>

  <p class="normal">Başım düşüyordu omuzlarına. Durgun bir suyun yüzünde, bilmediği akıntıların önünde sürüklenip giden hafif bir yaprak gibi kendimi onun ateşli sözlerine, sevdasına bırakıyordum.</p>

  <p class="normal">Uzattığı şarap bardağını itiyordum. Sarhoş değildim. Olmak da istemiyordum.</p>

  <p class="normal">“Öyleyse bu bardakları kırmadan kaldıralım...”</p>

  <p class="normal">Ayakta duruyordu. Trenin sarsıntısına karşı koymak için arkasına yaslanmıştı. Bana bir garip bakıyordu. Kalktım yavaşça yerimden. Yaklaştım, kollarımı boynuna doladım. Uzanıp yavaşça dudaklarından öptüm.</p>

  <p class="normal">Ayrıldığımız zaman gözleri bulanmış, yüzü gerilmişti. Hiç olmadığı gibi gençti görünüşü.</p>

  <p class="normal">“İnanamıyorum,” dedi.</p>

  <p class="normal">“Şuraya otur,” dedim.</p>

  <p class="normal">Anlamamış gibi baktı yüzüme. Uslu bir çocuk gibi oturdu yatağın ucuna.</p>

  <p class="normal">Yatağın başucundaki ışığı yaktım, büyük ışığı söndürdüm. Çantamı yerden aldım.</p>

  <p class="normal">“Geceliğimi giyeceğim,” dedim.</p>

  <p class="normal">Geceliği çantadan çıkarır çıkarmaz soyunmaya başladım.</p>

  <p class="normal">Önemli olan kendimi kolayca ona vermem değil. Yaptığıma hiç pişman olmadım. Karanlıkların içinde sallantılarla uçan treni, onun ateşli dudaklarını, kollarını, coşkun, savruk sevişmesini anımsıyorum. O ilk gece yıllardır bilmeden kolladığım sevişme tadını bile tadamamıştım ben onunla. Belki o da benim gibiydi. Biraz kırılıp şaşırmış olabileceğini de sanıyorum.</p>

  <p class="normal">Ne zaman kendi kompartımanına geçti, ne zaman uyudum? Uykuyla uyanıklık arasında, çıplak, terli, yastıklarda, örtülerde onun kokusuna kapanmış dinliyordum kendimi: Bir şey eksik geçmişti aramızda. Böyle korkulu, çabuk olmamalıydı sevişmek. Gene de sevindirici bir yönü vardı o gecenin: Utancın koyduğu engeller yıkılmış, karanlıkların, anlaşmamazlıkların ötesinde buluşuvermiştik birdenbire. Önemli olan buydu. Önemli olan onun kollarından çıktığım anda kollarındaymış gibi öyle ateşli, öyle sevdalı kalabilmem, onunla dolu, ona yangın olabilmemdi.</p>

  <p class="normal">Bütün silahlarımı almış sayılırdı elimden. Başlangıçta ona karşı durabilmek için diktiğim bir sürü engel o geceden sonra bir bir yıkılıp yok oluverdi. Edindi beni, edinince de rahatladı. Belki de aramızda çok şeyi öldüren bu rahatlık olmuştur.</p>

  <p class="normal">O geceden sonra yalnız kadınlığımda değil, düşüncelerimde, duygularımda da çok şeylerin değiştiğini kabullenmem gerekir. Sevda ateşi, duygu, düşünce ne varsa yakıp kül ediverdi içimde. Kabuğuma çekildim, yalnız onun için yaşamaya koyuldum. Bencilliğin, bir zamanlar sözünü etmekten iğrendiğim dişiliğin son kertesine vardım böylece.</p>

  <p class="normal">İlk elden çıkardığım Hüsnü Bey oldu. Üstümdeki gücünü yitiriverdi adamcağız. Handan, Ankara’daki tanışlarım, fakülte, iş arkadaşlarım hepsi dağılıp uzaklaşıverdiler. Onundum artık yalnızca. Onun gibi düşünür, onun gibi duyar, onun gibi alay eder oldum insanlarla. Başka, önemli bir şeye daha erdim: Ölümü, yalnızlığı, onunla birlikte, onunla sevişirken unutabileceğimi anladım. Korkularımı yendim yanında. Zevkime düştüm iyice.</p>

  <p class="normal">Uzakta horozlar ötüyor. Gün ışımaya başladı. Ağırlık var başımda. Günlerdir kendimi suçlamak işim. Gözlerimi kapatıyorum sıkı sıkı. Uyumaya çabalıyorum, olmuyor. Bir başka sabahın içinde uçup giden treni görüyorum. O günleri yaşıyorum yeni baştan.</p>

  <p class="normal">Yanıbaşımdaydı. Çantalarımızı çoktan kapatmıştık. Pencerenin yanında durmuş ağaran günü seyrediyorduk. Şöyle dediğini anımsıyorum:</p>

  <p class="normal">“Şuraya bak, şu bomboş bozkıra bak! Avrupa’da git gidebildiğin kadar, ekimsiz, bakımsız bir karış toprak göremezsin.”</p>

  <p class="normal">Tasasız, alaycı gülüyordu.</p>

  <p class="normal">“İşte senin vatanın! İşte savunduğun kişilerin elindeki topraklar, yapılar.”</p>

  <p class="normal">Başka zaman olsa bu sözler beni deli etmeye yeterdi.</p>

  <p class="normal">Güçsüz, utançlı yaslanıyordum ona. Bozkıra bakıyordum sessiz. Boş topraklardan, kurumuş ağaçlardan, yoksul, çamurlaşmış köy evlerinden utanıyordum. Çelimsiz ağaçların, bakımsız istasyonların camın arkasından devrilip uzaklaşmasını seyrediyordum.</p>

  <p class="normal">“Saygısız insanlardan ürkerim ben,” derdi Hüsnü Bey. Bu sözü anımsar gibi oldum bir ara. Yine de camın kenarında durmuş elini tutuyor, parmaklarından parmaklarıma geçen, iliklerime yayılan ateşin tadını alıyordum güzelce. Onun yanında yarım bir şey değildim artık. Kadındım, sımsıcaktım. Hızla kaybolup değişen toprağın, ağaçların, evlerin yoksulluğundan, boşluğundan, tasalı görünüşünden bana ne!</p>

  <p class="normal">Eğilip kulağımdan öpüyordu.</p>

  <p class="normal">“Kanatlarını şişirip pinekleyen güvercinlere benziyorsun güzelim.”</p>

  <p class="normal">Dağılan saçlarımı okşuyordu.</p>

  <p class="normal">“Ne fevkalade kızsın, ne tatlı şeysin. Senin gibi kadın görmedim hayatımda. Dün gece geceliğini giyip dünyanın en doğal şeyiymiş gibi kollarımın arasına gelişin yok mu?”</p>

  <p class="normal">Utandırıcı şeylerden konuşmasını severdi. Ağzımı, gözlerimi, çıplaklığımı görüyordum gözlerinde. Gülmeye çabalıyordum karşısında.</p>

  <p class="normal">“Daha çok var Ankara’ya,” diyordu. “Gel otur, kollarımın arasına gel. Heyecanlısın, şu haline bak!”</p>

  <p class="normal">Korumak istercesine beni kendisine doğru çekiyordu.</p>

  <p class="normal">“Pişman mısın yoksa?”</p>

  <p class="normal">Daha saygılı, dikkatliydi bana karşı geceden beri. Şakalar, tatlı sözlerle kafasının gerisindeki başka bir düşünceyi saklamak ister gibiydi. Durup dururken coşuveriyordu.</p>

  <p class="normal">“Benim canım, benim küçük karıcığım.”</p>

  <p class="normal">Sırtımdan geçen soğuk ürpertiyi yenmeye çabalıyordum. Şaşkın gülüşümdeki yalvarmayı anlamıyordu. `Bana öyle suçlu gözlerle bakma, beni anla!’ demek istiyordum ona. `Önemli değil olanlar, hiç önemli değil! Önemli olan seni yine de böyle sevebilmem.’</p>

  <p class="normal">Asıl güçlük işin sonrasındaydı. Yüreğimizdeki sıcaklığı tutabilecek miydik öyle taze? Sorun buydu benim için. Sevdamızı birbirimize karşı korumak gerekecekti. İnançlı, yüreği birbirine apaçık ve eşit olabilecek miydik?</p>

  <p class="normal">“Neden öyle gülüyorsun Kirpiciğim? Ne düşünüyorsun, neler kuruyorsun?”</p>

  <p class="normal">Yavaşça uzaklaşıp camda gölgelerimizi seyre dalıyordum. Yeni evlenmiş bir çift gibi birbirimize yaraşıyorduk. Yüzümüzde gençlik, sevinç parlıyordu.</p>

  <p class="normal">Köyler sıklaşıyor, Ankara’nın dolayları başlıyor. Kente yaklaşıyorduk. Biraz sonra ayrılacağımızı düşündükçe tasam artıyordu. Hemen o gün uçakla İstanbul’a dönmesi gerekiyordu. Bekleyen toplantılar, önemli işleri vardı. Sevdadan uyanmamızın zamanıydı. Hiç olmazsa bir süre için. Durulmuş kafayla işleri yoluna koyacaktık. Benden beklediği kendisine güvenmemdi.</p>

  <p class="normal">Yanında durmuş, sessiz dinliyordum onu. Bodrum Palası, annemi, Hüsnü Beyi, Handan’ı düşünüyordum. Hepsine söz bulmak, dert anlatmak güç olacaktı. Beni merakla beklediklerini, duydukları dedikoduların etkisinde durumu aydınlığa çıkarmam için direneceklerini biliyordum.</p>

  <p class="normal">Omuz silkiyordu Kâzım ışık.</p>

  <p class="normal">“Olduğu gibi anlatır, kurtulursun her şeyi. `Ahmet’ten sevmediğim için ayrıldım, ağabeyini seviyorum, yakında onunla evleneceğim,’ dersin. Bir haftaya kalmaz döneceğim, istersen oyala biraz onları, beni bekle, ben anlatayım her şeyi?”</p>

  <p class="normal">Beni kanepeye, yanına çekiyor, defterini çıkarıyor, telaşla telefon numaramı yazıyordu. Tren yaklaştıkça coşkunluğu artıyordu. Taranmamı, çantalarımı düzene koymamı istiyordu. Dönünceye kadar hiçbir yere çıkmamaya, kimselere görünmemeye, evde oturup telefonunu beklemeye yeminler ettiriyordu.</p>

  <p class="normal">Tren perona girdiği zaman onu yarı zorla kendi kompartımanına itip kapıyı kapattım üstüne. Aynanın önüne geçip yüzümü pudralamaya koyuldum. Bir başka Macide aynadan bana bakıyordu. Gözleri kara kara, tasalı, yangınlı bir kadındı karşımdaki. Tren durduğu için sallandım, aynadan çekilip arkama yaslandım. Olanlardan korktum birdenbire. `Onu seviyorum, mutluyum, sevinçliyim,’ diyordum. Yine de yüreğim ağırlaşıyor, kötülük bastırıyordu içime.</p>

  <p class="normal">Elimde çantalarım kompartımandan çıktığımda onları gördüm. Pencerenin önünde oradan oraya beni arıyorlardı. Telaşlı, yorgundu görünüşleri. Ne kadar üzülseler yeridir, diye alay ediyordum içimden. Gülmeye, tasasız görünmeye çabalayarak sesleniyordum pencereden.</p>

  <p class="normal">Uzun bir yaz tatili dönüşünün sevinçli coşkunluğu içinde selamlıyordum onları. Üçü de, gerçekte bir bozgundan döndüğümü bildikleri için gülen gözlerimin karşısında şaşırdılar biraz. Yanlarına indiğimde Hüsnü Bey, o durgun, anlayışlı gözleriyle şöyle bir baktı yüzüme. Ürkmüş gibi çevirdi başını. Beni Handan’la annemin kollarına bırakarak taşıyıcı aramaya gitti.</p>
</body>
</html>