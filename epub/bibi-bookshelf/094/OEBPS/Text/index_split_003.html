<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ALBAYA MEKTUP YAZAN KİMSE YOK</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="block3" title="Bu Kasabada Hırsız Yok">BU KASABADA HIRSIZ YOK</h1>

  <p class="block3">Damaso gün ağarırken odaya döndü. Altı aylık gebe olan karısı Ana, giyinik durumda, ayakkabıları ayağında, yatağın üstüne oturmuş onu bekliyordu. Gaz lambası sönmeye yüz tutmuştu. Damaso karısının onu bütün bir gece her dakika beklediğini ve onu karşısında görebildiği şu anda bile hala beklemekte olduğunu fark etti. Eliyle yatıştırıcı bir hareket yaptı ama kadın yanıtlamadı bunu. Korku dolu gözlerini erkeğin elinde taşıdığı kırmızı bez çıkına dikti, dudaklarını sıktı ve titremeye başladı. Damaso sessiz bir şiddetle onu entarisinden kavradı. Soluğunda acı bir koku vardı.</p>

  <p class="block3">Ana onun kendisini nerdeyse havaya kaldırmasına karşı koymadı.</p>

  <p class="block3">Sonra bedeninin tüm ağırlığını öne doğru savurup kocasının fanila gömleğine yaslanarak ağlamaya başladı ve sakinleşene kadar onun beline sımsıkı sarılı kaldı.</p>

  <p class="block3">"Oturduğum yerde uyuyakalmışım," dedi. "Birden kapı açıldı ve seni kanlar içinde odanın ortasına ittiler."</p>

  <p class="block3">Damaso hiçbir şey söylemeden kol boyu uzaklıkta tuttu karısını. Sonra onu yine yatağın üstüne oturttu, çıkını kucağına koydu ve işemek için avluya çıktı. Kadın ipi çözünce çıkının içinde iki beyaz bir de kırmızı olmak üzere üç tane donuk ve aşınmış bilardo topu gördü. Damaso odaya döndüğünde karısını düşünceye dalmış buldu.</p>

  <p class="block3">"Peki neye yarar bunlar?" diye sordu Ana.</p>

  <p class="block3">Damaso omuzlarını silkti.</p>

  <p class="block3">"Bilardo oynamaya."</p>

  <p class="block3">Çıkını yeniden bağladı ve onu ev yapısı maymuncuk, el feneri ve bıçakla birlikte sandığın dibine koydu. Ana soyunmadan yüzünü duvara dönüp yattı.</p>

  <p class="block3">Damaso yalnız pantolonunu çıkardı. Yatağa uzanıp sigara içerek, ağaran günün dağınık hışırtıları arasında macerasına ilişkin bir iz yakalamaya çalışırken karısının uyanık olduğunu fark etti.</p>

  <p class="block3">"Ne düşünüyorsun?"</p>

  <p class="block3">"Hiç," dedi kadın.</p>

  <p class="block3">Her zaman pes bir kontralto olan sesi hıncından kalınlaşmış gibiydi.</p>

  <p class="block3">Damaso sigarasından son bir nefes çektikten sonra izmariti toprak zeminde ezip söndürdü.</p>

  <p class="block3">"Başka bir şey yoktu." İçini çekti. "İçerde bir saat kadar kaldım."</p>

  <p class="block3">"Seni vurabilirlerdi," dedi kadın.</p>

  <p class="block3">Damaso ürperdi. "Allah korusun," dedi parmaklarını büküp karyolanın tahtasına vurarak. Yerleri eliyle yoklayarak sigara ve kibritini aradı.</p>

  <p class="block3">"Bir eşek kadar duygusuzsun," dedi Ana. "Benim burada olduğumu, caddedeki her gürültüde eve senin ölünü getirdiklerini sanıp uyuyamadığımı düşünmeliydin." İçini çekerek ekledi:</p>

  <p class="block3">"Ve bütün bunlar yalnızca üç bilardo topu için."</p>

  <p class="block3">"Çekmecede yirmi beş sentten başka bir şey yoktu."</p>

  <p class="block3">"Öyleyse hiçbir şey almasaydın."</p>

  <p class="block3">"En zoru içeri girmekti," dedi Damaso. "Eli boş çıkamazdım."</p>

  <p class="block3">"Başka bir şey alabilirdin."</p>

  <p class="block3">"Başka bir şey yoktu," dedi Damaso.</p>

  <p class="block3">"Hiçbir yerde bilardo salonundaki kadar çok şey yoktur."</p>

  <p class="block3">"Görünüşte öyle," dedi Damaso "Ama içeri girdiğin zaman her şeye bakmaya, her yeri aramaya başlıyorsun ve dişe dokunur hiçbir şey olmadığını fark ediyorsun."</p>

  <p class="block3">Kadın uzun süre suskun kaldı. Damaso onu gözleri açık, belleğinin karanlıklarında söylemeye değer bir şey bulmaya çalışırken hayal etti.</p>

  <p class="block3">"Belki," dedi Ana.</p>

  <p class="block3">Damaso yine bir sigara yaktı. Alkol onu tek merkezden yaydan dalgalar halinde terk ettikçe bir kez daha uzuvlarının ağırlığını, hacmini ve sorumluluğunu üstleniyordu. "Orada bir kedi vardı," dedi. "Kocaman, beyaz bir kedi." Ana döndü, şişkin karnını kocasınınkine bastırıp bacağını onun dizleri arasına soktu. Soğan kokuyordu.</p>

  <p class="block3">"Çok mu korktun?"</p>

  <p class="block3">"Ben mi?"</p>

  <p class="block3">"Sen," dedi Ana. "Erkekler de korkar derler."</p>

  <p class="block3">Damaso onun gülümsediğini hissetti. O da gülümsedi. "Biraz," dedi.</p>

  <p class="block3">"Öyle çişim geldi ki zor dayandım." Karısının onu öpmesine engel olmadı ama karşılık vermedi. Sonra, tehlikeleri bilerek ama pişman olmadan, bir yolculuğun anılarını uyandırır gibi, ona serüveninin ayrıntılarını anlattı.</p>

  <p class="block3">Kadın uzun bir sessizlikten sonra konuştu.</p>

  <p class="block3">"Çılgınlık bu."</p>

  <p class="block3">"Bütün sorun başlamakta," dedi Damaso, gözlerini kapayarak. "Üstelik ilk girişim için pek de kötü sayılmazdı."</p>

  <p class="block3">Güneşin sıcaklığı geç geldi. Damaso uyandığında karısı bir süredir ayaktaydı. Damaso başını avludaki musluğun altına sokup iyice uyanana kadar onu birkaç dakika orada tuttu. Oda, çamaşır ipleriyle çaprazlanmış ortak bir avluya bakan, birbirine benzer müstakil odalardan biriydi. Ana, avludan teneke bir bölmeyle ayrılan arka duvarın önüne yemek pişirmek ve ütülerini ısıtmak için portatif bir ocakla yemek yemek ve ütü yapmak için küçük bir masa koymuştu. Kocasının yaklaştığını görünce ütülenmiş çamaşırları bir yana koydu ve kahveyi ısıtabilmek için ütüleri ocaktan kaldırdı. Kocasından yaşça büyüktü. Çok soluk tenliydi ve hareketlerinde gerçeklere alışkın insanların yumuşak yeterliği vardı.</p>

  <p class="block3">Damaso baş ağrısının sisleri arasından karısının kendisine bakışlarıyla bir şey anlatmak istediğini sezdi.</p>

  <p class="block3">O ana kadar avludaki seslere hiç dikkat etmemişti.</p>

  <p class="block3">"Sabahtan beri başka hiçbir şeyden konuşmadılar," diye mırıldandı Ana, kocasına kahvesini verirken. "Az önce erkekler oraya gitti."</p>

  <p class="block3">Damaso da avluya bakıp erkeklerin ve çocukların gitmiş olduğunu gördü. Kahvesini içerken güneşte çamaşır asan kadınların konuşmalarını sessizce dinledi. Sonunda bir sigara yakıp mutfaktan çıktı.</p>

  <p class="block3">"Teresa," diye seslendi.</p>

  <p class="block3">Islak giysileri bedenine yapışmış bir kız çocuğu çağrısını yanıtladı.</p>

  <p class="block3">"Dikkatli ol," diye mırıldandı Ana. Kız Damaso'nun yanına geldi.</p>

  <p class="block3">"Neler oluyor?" diye sordu Damaso.</p>

  <p class="block3">"Biri bilardo salonuna girmiş ve her şeyi alıp gitmiş," dedi kız.</p>

  <p class="block3">Tüm ayrıntıları biliyor gibi görünüyordu. Bilardo salonunu nasıl didik didik ettiklerini, bilardo masasını bile yüklenip götürdüklerini anlattı. Öyle inanarak konuşuyordu ki, söylediklerinin doğru olmadığına inanamadı Damaso.</p>

  <p class="block3">"Lanet olsun," dedi mutfağa dönünce.</p>

  <p class="block3">Ana sıkılmış dişlerinin arasından şarkı söylemeye başladı. Damaso tedirginliğini bastırmaya çalışarak avlu duvarına bir sandalye dayadı. Üç ay önce yirmi yaşına bastığında, yalnızca gizli bir özveri duygusuyla değil belli bir sevecenlikle de baktığı ince bıyığı, çiçekbozuğu yüzüne hafif bir olgunluk katmıştı. O zamandan beri kendini bir yetişkin gibi hissetmişti. Oysa bu sabah, bir gece öncesinin anıları baş ağrısının bataklığında yüzerken, yaşamaya nereden başlayacağını bilemiyordu.</p>

  <p class="block3">Ana ütüsünü bitirince temiz çamaşırları iki eşit yığına böldü ve dışarı çıkmaya hazırlandı.</p>

  <p class="block3">"Dışarıda çok kalma," dedi Damaso.</p>

  <p class="block3">"Her zamanki kadar."</p>

  <p class="block3">Damaso karısının ardından odaya girdi. "Ekose gömleğini oraya bıraktım," dedi Ana. "Çizgiliyi bir daha giymesen iyi olur." Kocasının duru, kedi gözleriyle karşılaştı.</p>

  <p class="block3">"Birinin seni görüp görmediğini bilmiyoruz."</p>

  <p class="block3">Damaso avuçlarının terini pantolonuna sildi.</p>

  <p class="block3">"Hiç kimse görmedi beni."</p>

  <p class="block3">"Bilmiyoruz," diye yineledi Ana. İki kolunda da birer çamaşır çıkını taşıyordu. "Hem dışarı çıkmasan senin için daha iyi olur. Ben ortalıkta hiç ilgilenmiyormuşum gibi şöyle bir dolaşana kadar bekle."</p>

  <p class="block3">Kasabada insanlar başka hiçbir şeyden söz etmiyorlardı. Ana aynı olayın ayrıntılarını değişik ve çelişkili uyarlamalara göre birkaç kez dinlemek zorunda kaldı. Çamaşırları dağıtmayı bitirince her cumartesi yaptığı gibi pazara gitmek yerine doğruca kasaba meydanına gitti.</p>

  <p class="block3">Bilardo salonunun önünde umduğundan daha az insan buldu. Birkaç adam badem ağaçlarının gölgesinde konuşuyordu. Suriyeliler öğle yemeği için yaydıkları renkli örtüyü kaldırmışlardı. Dükkânlar çadır bezinden tentelerinin altında uyukluyor gibiydi. Otelin lobisinde bir adam, dudakları ve bacakları iyice açılmış, yayıldığı salıncaklı sandalyede uyuyordu. Öğle sıcağında her şey felce uğramış gibiydi.</p>

  <p class="block3">Ana bilardo salonunun yanından yürümeye devam etti ve rıhtımın karşısındaki boş arsayı geçtiği anda kalabalığı gördü. O zaman Damaso'nun ona anlatmış olduğu, herkesin bilip de yalnızca müşterilerin anımsayabileceği bir şeyi anımsadı: Bilardo salonunun arka kapısı boş arsaya bakıyordu. Biraz sonra kollarını karnının üstünde kavuşturup gözlerini zorlanmış kapıya dikerek kalabalığa karıştı. Kilit yerli yerindeydi ama sürgü köprülerinden biri bir diş gibi çekilmişti. Ana bir an, o bir tek insanın alçakgönüllü çabasının neden olduğu zarara baktı ve bir acıma duygusuyla kocasını düşündü.</p>

  <p class="block3">"Kimmiş?" diye sordu.</p>

  <p class="block3">Çevresine bakmaya cesaret edemiyordu.</p>

  <p class="block3">"Kimse bilmiyor," diye yanıtladılar. "Bir yabancı olduğunu söylüyorlar."</p>

  <p class="block3">"Öyle olmalı," dedi arkasında duran bir kadın. "Bu kasabada hırsız yok ki. Herkes herkesi tanıyor."</p>

  <p class="block3">Ana başını çevirdi. "Doğru," dedi gülümseyerek. Ter içinde kalmıştı.</p>

  <p class="block3">Yanında ensesi kırış kırış olan çok yaşlı bir adam vardı.</p>

  <p class="block3">"Her şeyi almışlar mı?" diye sordu.</p>

  <p class="block3">"İki yüz pesoyla bilardo toplarını," dedi yaşlı adam.</p>

  <p class="block3">Ana'ya olağanüstü bir ilgiyle bakıyordu. "Yakında gözlerimiz açık uyumak zorunda kalacağız."</p>

  <p class="block3">Ana bakışlarını öteye çevirdi. "Doğru," dedi yine. Başını örtüp oradan uzaklaşırken yaşlı adamın hala kendisine baktığı duygusundan kurtulamıyordu.</p>

  <p class="block3">Çeyrek saat boyunca boş arsaya doluşan kalabalık kırık kapının ardında bir ölü varmış gibi saygılı davrandı. Sonra bir kıpırtıdır başladı, insanlar geri dönüp meydana doğru yayıldılar.</p>

  <p class="block3">Bilardo salonunun sahibi, belediye başkanı ve iki polisle birlikte ön kapıdaydı. Kısa ve toparlak gövdesi, yalnızca göbeğinin baskısıyla yerinde duran pantolonu ve çocukların yaptıklarına benzeyen gözlükleriyle, salon sahibi ezici bir vakara sahip görünüyordu.</p>

  <p class="block3">Kalabalık, adamın çevresini sarmıştı. Ana duvara yaslanıp kalabalık dağılmaya başlayana kadar onun verdiği ifadeyi dinledi. Sonra sıcaktan kan ter içinde, komşuların gürültülü gösterileri arasında odasına döndü.</p>

  <p class="block3">Damaso yatağa uzanmış, Ana'nın onu bir gece önce nasıl sigara içmeden bekleyebilmiş olduğunu kendi kendine defalarca sormuştu. Karısının gülümseyerek, terden ıslanmış başörtüsünü çıkararak içeri girdiğini görünce hemen hemen hiç içilmemiş sigarasını toprak zeminde, bir dizi izmaritin ortasında ezdi ve çoğalan bir kaygıyla bekledi.</p>

  <p class="block3">"Ee?"</p>

  <p class="block3">Ana yatağın yanına diz çöktü.</p>

  <p class="block3">"Ne olsun, sen yalnız hırsız değil yalancısın da."</p>

  <p class="block3">"Nedenmiş o?"</p>

  <p class="block3">"Çünkü bana çekmecede hiçbir şey olmadığını söylemiştin."</p>

  <p class="block3">Damaso kaşlarını çattı.</p>

  <p class="block3">"Hiçbir şey yoktu."</p>

  <p class="block3">"İki yüz peso varmış," dedi Ana.</p>

  <p class="block3">"Yalan," dedi Damaso, sesini yükselterek. Yatakta doğrulup yine su verir gibi konuştu. "Yalnızca yirmi beş sent vardı."</p>

  <p class="block3">Ana'yı ikna etti. "İhtiyar düzenbazın biri o," dedi yumruklarını sıkarak.</p>

  <p class="block3">"Suratını dağıtmam için kasmıyor." Ana yüksek sesle güldü.</p>

  <p class="block3">"Aptallık etme."</p>

  <p class="block3">Sonunda Damaso da gülmeye başladı. O tıraş olurken karısı da öğrenebildiklerini anlattı ona. Polisler bir yabancıyı arıyorlardı. "Perşembe günü geldiğini ve dün gece rıhtımın orada dolaşırken görüldüğünü söylüyorlar," dedi Ana. "Onu hiçbir yerde bulamadıklarını söylüyorlar." Damaso hiç görmediği yabancıyı düşündü ve bir an için gerçekten inanıp adamdan kuşkulandı.</p>

  <p class="block3">"Gitmiş olabilir," dedi Ana.</p>

  <p class="block3">Her zamanki gibi Damaso ancak üç saatte giyinebildi. Önce bıyıklarını özenle kırpıp kısalttı. Sonra avludaki musluğun altında yıkandı. Ana, Damaso'yu ilk gördüğü geceden beri hiçbir şeyin azaltamadığı bir ilgiyle, onun zahmetli saç tarama sürecini adım adım izledi. Dışarı çıkmadan önce kırmızı ekose gömleğiyle aynada kendine baktığını gördüğü zaman, Ana kendini yaşlı ve pasaklı hissetti. Damaso profesyonel bir boksör çevikliğiyle karısına hafifçe vurdu. Ana onu bileklerinden yakaladı.</p>

  <p class="block3">"Paran var mı?"</p>

  <p class="block3">"Zenginim ben," diye yanıtladı Damaso keyifle. "İki yüz pesom var ya!"</p>

  <p class="block3">Ana duvara dönüp göğsünden bir miktar kâğıt para çıkardı ve kocasına bir peso verdi.</p>

  <p class="block3">"Al şunu Valentino."</p>

  <p class="block3">O gece Damaso bir arkadaş grubuyla birlikte kasaba meydanındaydı.</p>

  <p class="block3">Köylerden pazar günü kurulacak pazarda satılacak şeyler getiren insanlar kızarmış patates ve piyango bileti satan büfelerin arasında tentelerini kuruyorlar, daha akşamın erken saatlerinde horultuları duyuluyordu. Damaso'nun arkadaşları bilardo salonundaki hırsızlıktan çok, radyodan yayınlanan ve o gece bilardo salonu kapalı olduğu için dinleyemedikleri beysbol şampiyonasıyla ilgili görünüyorlardı. Beysbol hakkında konuşa konuşa, önceden karar vermeden ya da ne oynadığını öğrenmeden sinemaya gittiler.</p>

  <p class="block3">Cantinflas'ın bir filmi oynuyordu. Damaso balkonun birinci sırasında utanmazca gülüyordu. Geçirdiği heyecandan toparlanıyormuş gibi hissediyordu kendini. Güzel bir haziran akşamıydı ve boş alanlarda yalnızca göstericinin puslu ışığının görülebildiği zaman yıldızların sessizliği damsız sinemanın üzerine çöküyordu.</p>

  <p class="block3">Birdenbire perdedeki görüntü karardı ve parterin gerisinde bir patırtı oldu. Işıklar ansızın yanınca Damaso kendini yakalanmış ve suçlanmış hissederek kaçmaya çalıştı. Ama hemen ardından parterdeki seyircilerin taş kesildiğini ve bir polisin, yumruğuna doladığı kemerinin iri bakır tokasıyla bir adamı vahşice dövdüğünü gördü. Adam dev yapılı bir zenciydi. Kadınlar çığlık atmaya başlayınca zenciyi döven polis onları bastıran bir sesle, "Hırsız! Hırsız!" diye bağırdı. Zenci sıraların arasında yuvarlanıyor, ardındaki iki polis de adamın böbreklerine vuruyorlardı. Sonunda onu arkadan yakalamayı başardılar. Zenciyi döven polis dirseklerini bir kayışla arkadan bağladı ve üçü birden adamı kapıya doğru iteklediler. Her şey o kadar çabuk olup bitmişti ki Damaso ne olduğunu ancak zenci, gömleği yırtılmış, yüzü bir toz, ter ve kan karışımıyla lekelenmiş, "Katiller, katiller," diye hıçkırarak yanından geçerken anladı. Sonra göstericiyi yeniden çalıştırdılar ve film devam etti.</p>

  <p class="block3">Damaso bir daha gülmedi. Art arda sigara içerek kopuk kopuk bir öykünün parçalarını gördü yalnızca. Sonunda ışıklar yandı ve seyirciler gerçekle yüz yüze gelmekten ürkmüş gibi birbirlerine baktılar, "iyiydi doğrusu!" diye haykırdı yanından biri. Damaso ona bakmadı.</p>

  <p class="block3">"Cantinflas çok iyidir," dedi.</p>

  <p class="block3">Bir insan seli onu kapıya sürükledi. Yiyecek satıcıları sepetlerle yüklenmiş, evlerine gidiyorlardı. Saat on biri geçiyordu ama caddede zencinin yakalanışı hakkında bir şeyler öğrenmek için sinemadan çıkanları bekleyen bir sürü insan vardı.</p>

  <p class="block3">O gece Damaso odaya o kadar sakınarak girdi ki, uyur uyanık bir halde olan Ana onu fark ettiği zaman çoktan yatağa uzanmış ikinci sigarasını içiyordu.</p>

  <p class="block3">"Yemek ocağın üstünde," dedi Ana.</p>

  <p class="block3">"Aç değilim," dedi Damaso.</p>

  <p class="block3">Ana içini çekti. "Rüyamda Nora'nın tereyağından kuklalar yaptığını görüyordum," dedi hala tam uyanamadan. Birden hiç niyeti yokken uyumuş olduğunu fark edip şaşkın şaşkın gözlerini ovuşturarak Damaso'ya döndü.</p>

  <p class="block3">"Yabancıyı yakalamışlar," dedi.</p>

  <p class="block3">Damaso konuşmadan önce biraz bekledi.</p>

  <p class="block3">"Kim söyledi?"</p>

  <p class="block3">"Sinemada yakalamışlar," dedi Ana. "Herkes orada şimdi."</p>

  <p class="block3">Tutuklamanın çarpıtılmış bir öyküsünü anlattı. Damaso onu düzeltmedi.</p>

  <p class="block3">"Zavallı adam." Ana içini çekti.</p>

  <p class="block3">"Neden zavallı olsun?" diye hiddetle karşı çıktı Damaso. "Kapana kısılan ben mi olayım isterdin?"</p>

  <p class="block3">Ana yanıt vermeyecek kadar iyi tanıyordu onu. Günün ilk ışıklarına dek bir astımlı gibi soluyarak sigara içtiğini hissetti. Sonra yataktan çıktığını, sanki görmekten çok dokunmaya dayanan, ne olduğu belirsiz bir arayış içinde odayı altüst ettiğini sezdi. Sonra da on beş dakikayı aşkın bir süre yatağın altında bir yeri kazıdığını ve gürültü etmemeye çalışarak, Ana'nın uyuyormuş gibi yapıp ona yardım etmekten bir an bile geri durmadığını fark etmeden, karanlıkta soyunduğunu hissetti. Ana'nın en ilkel içgüdülerinde bir şeyler kıpırdadı. O zaman Damaso'nun sinemaya gitmiş olduğunu ve neden bilardo toplarını yatağın altına gömdüğünü anladı.</p>

  <p class="block3">Bilardo salonu pazartesi günü açıldı ve öfkeli müşterilerin istilasına uğradı. Bilardo masası salona bir yas havası veren mor bir kumaşla örtülmüştü. Duvara bir tabela asılmıştı: "TOP YOK, BİLARDO YOK." İnsanlar sanki bir habermişçesine bu tabeladaki yazıyı okumak için içeri giriyorlardı.</p>

  <p class="block3">Bazıları onun önünde uzun bir süre dikilip akıl ermez bir ilgiyle tekrar tekrar okuyorlardı.</p>

  <p class="block3">Damaso ilk müşteriler arasındaydı. Yaşamının bir bölümünü seyircilere ayrılmış bankların üstünde geçirmişti ve kapılar açıldığı andan beri oradaydı.</p>

  <p class="block3">Bir başsağlığı ziyareti kadar zor ama o kadar da doğal bir şeydi bu. Tezgâhın öbür yarımdan salon sahibinin sırtına hafifçe vurdu.</p>

  <p class="block3">"Ne acı Roque."</p>

  <p class="block3">Salon sahibi acılı küçük bir gülümsemeyle içini çekerek başını salladı,</p>

  <p class="block3">"Öyle," dedi. Sonra müşterilerle ilgilenmeyi sürdürdü. Damaso tezgâhın önündeki taburelerden birine yerleşip mor kefeniyle bir hayaleti andıran masaya bakarak, "Ne garip," dedi.</p>

  <p class="block3">"Öyle," diye onayladı yan taburedeki adam. "Kutsal Hafta'daymışız gibi."</p>

  <p class="block3">Müşterilerin çoğu yemeğe gidince Damaso otomatik pikaba bir ufak para koyup seçicinin üstündeki yerini ezbere bildiği bir Meksika şarkısı çalmaya başladı. Roque masaları ve sandalyeleri salonun arka tarafına taşıyordu.</p>

  <p class="block3">"Ne yapıyorsun?" diye sordu Damaso.</p>

  <p class="block3">"İskambil için düzenliyorum," diye yanıtladı Roque. "Toplar gelene kadar bir şeyler yapmam gerek."</p>

  <p class="block3">İki elinde birer sandalyeyle duraksayarak yürürken yeni dul kalmış birine benziyordu.</p>

  <p class="block3">"Ne zaman geliyorlar?" diye sordu Damaso.</p>

  <p class="block3">"Bir ay içinde inşallah."</p>

  <p class="block3">"O zamana kadar öbürleri de ortaya çıkmış olur," dedi Damaso.</p>

  <p class="block3">Roque sıraladığı küçük masalara hoşnutlukla baktı. Gömleğinin koluyla alnını silerek, "Çıkmazlar," dedi. "Zenciye cumartesiden beri tek lokma vermiyorlar yine de nerede olduklarını söylemiyor." Damaso'yu terden bulanıklaşmış gözlüklerinin ardından ölçüp biçti.</p>

  <p class="block3">"Onları nehre attığından eminim."</p>

  <p class="block3">Damaso dudaklarını ısırdı.</p>

  <p class="block3">"Ya o iki yüz peso?"</p>

  <p class="block3">"Onu da," dedi Roque. "Üstünde yalnız otuz buldular."</p>

  <p class="block3">Göz göze geldiler. Damaso o bakışmanın kendisiyle Roque arasında bir suç ortaklığı kurduğu izlenimine kapıldı. Açıklayamadığı bir duyguydu bu. O gün öğleden sonra Ana lavabodan onun bir boksör gibi dans ederek eve geldiğini gördü. Onun ardından odaya girdi.</p>

  <p class="block3">"Her şey yolunda," dedi Damaso. "İhtiyar durumu iyice kabullenip yeni toplar ısmarlamış. Şimdi yapılacak tek şey herkes unutana kadar beklemek."</p>

  <p class="block3">"Ya o zenci?"</p>

  <p class="block3">"O önemli değil," dedi Damaso omuzlarını silkerek. "Topları bulamazlarsa onu bırakmak zorunda kalacaklar."</p>

  <p class="block3">Yemekten sonra ön kapının dışında oturup sinemanın hoparlörü kapanana kadar komşularla konuştular. Yatmaya gittiklerinde Damaso heyecanlıydı.</p>

  <p class="block3">"Aklıma müthiş bir fikir geldi," dedi.</p>

  <p class="block3">Ana onun akşamüstünden beri kafasında bu fikri evirip çevirmekte olduğunu sezdi.</p>

  <p class="block3">"Kasaba kasaba dolaşacağım," diye sürdürdü Damaso. "Birinden çaldığım bilardo toplarını bir sonrakinde satacağım. Her kasabanın bir bilardo salonu vardır."</p>

  <p class="block3">"Vurulana kadar."</p>

  <p class="block3">"Vurulmak mı, ne vurulması?" dedi Damaso. "O yalnız filmlerde olur."</p>

  <p class="block3">Odanın ortasında dikilmiş, kendi coşkusundan tıkanır gibiydi. Ana ilgisiz görünerek soyunmaya başladı ama aslında sevecen bir ilgiyle dinliyordu onu.</p>

  <p class="block3">"Bir sürü takım elbise alacağım," diyordu Damaso, işaretparmağıyla duvar boyunca uzanan hayali bir dolabı göstererek. "Şuradan şuraya kadar.</p>

  <p class="block3">Elli çift de ayakkabı."</p>

  <p class="block3">"İnşallah," dedi Ana.</p>

  <p class="block3">Damaso dik dik baktı ona.</p>

  <p class="block3">"Benim işlerime ilgi duymuyorsun," dedi.</p>

  <p class="block3">"Benden çok uzak onlar," dedi Ana. Lambayı söndürdü, duvarın yanına uzandı ve kesin bir acılıkla ekledi: "Sen otuzuna geldiğinde ben kırk yedi yaşında olacağım."</p>

  <p class="block3">"Saçmalama," dedi Damaso.</p>

  <p class="block3">Ceplerini yoklayıp kibrit aradı. "Sen de çamaşırlarla boğuşmaktan kurtulacaksın," dedi, biraz şaşkın. Ana bir kibrit yakıp verdi ona. Kibrit sönene kadar aleve baktı, sonra onu yere attı. Damaso yatağa uzanmış konuşup duruyordu.</p>

  <p class="block3">"Bilardo toplarının neden yapıldığını biliyor musun?"</p>

  <p class="block3">Ana yanıt vermedi.</p>

  <p class="block3">"Fildişinden," diye sürdürdü Damaso. "Öyle güç bulunuyor ki buraya gelmeleri bir ay alır. Düşünebiliyor musun?"</p>

  <p class="block3">"Uyu artık," diye kesti Ana. "Benim beşte kalkmam gerek."</p>

  <p class="block3">Damaso normal yaşantısına dönmüştü. Sabahı yatakta sigara içerek geçiriyor, öğle uykusundan sonra dışarı çıkmak için hazırlanmaya başlıyordu.</p>

  <p class="block3">Geceleri bilardo salonunda beysbol şampiyonasının radyodan naklen yayınını dinliyordu. Projelerini düşünmek için gereksinme duyduğu kadar büyük bir coşkuyla onları unutabiliyordu da.</p>

  <p class="block3">Cumartesi günü karısına, "Hiç paran var mı?" diye sordu.</p>

  <p class="block3">"On bir peso," diye yanıtladı kadın. Sonra alçak sesle ekledi: "Kira için."</p>

  <p class="block3">"Seninle bir anlaşma yapalım."</p>

  <p class="block3">"Ne gibi?"</p>

  <p class="block3">"Onu bana ödünç ver."</p>

  <p class="block3">"Kirayı Ödememiz gerek."</p>

  <p class="block3">"Sonra öderiz."</p>

  <p class="block3">Ana başını olumsuz anlamda salladı. Damaso onu bileğinden kavrayıp henüz kahvaltı etmiş oldukları masadan kalkmasını engelledi.</p>

  <p class="block3">"Yalnız birkaç gün için," dedi kadının kolunu dalgın bir sevecenlikle okşayarak. "Topları satınca her şeye yetecek paramız olacak."</p>

  <p class="block3">Ana boyun eğmedi. O gece Damaso onu sinemaya götürdü ve perde arasında arkadaşlarıyla konuşurken bile elini omzundan çekmedi. Filmi bölük pörçük izlediler. Bittiği zaman Damaso'nun sabrı da tükenmişti.</p>

  <p class="block3">"Öyleyse parayı çalmak zorunda kalacağım," dedi.</p>

  <p class="block3">Ana omuzlarını silkti. Damaso onu sinemadan çıkan kalabalığın arasından iterek, "Karşıma ilk çıkana bir sopa çekeceğim," dedi. "O zaman beni cinayetten hapse atacaklar." Ana içinden gülümsedi. Ama yumuşamadı. Ertesi sabah, fırtınalı bir geceden sonra, Damaso gözle görülür ve tehditkâr bir aceleyle giyindi. Karısının yamadan geçerken homurdandı:</p>

  <p class="block3">"Hiç dönmeyeceğim."</p>

  <p class="block3">Ana hafifçe ürpermekten kendini alamadı.</p>

  <p class="block3">"İyi yolculuklar!" diye bağırdı.</p>

  <p class="block3">Kapıyı çarpıp çıktıktan sonra Damaso için boş ve sonsuz bir pazar günü başladı. Halk pazarındaki parlak kap kaçak ve çocuklarıyla birlikte sekiz ayininden çıkan, canlı renklere bürünmüş kadınlar meydana neşeli bir görünüm veriyordu, ama hava sıcaktan yoğunlaşmaya başlamıştı artık.</p>

  <p class="block3">Damaso, günü bilardo salonunda geçirdi. Sabah bir grup erkek kâğıt oynadı. Öğle yemeğinden önce de kısa bir müşteri akını oldu. Ama salonun çekiciliğini yitirdiği besbelliydi. Yalnız akşam saatlerinde, beysbol programı yayınlanırken eski canlılığını biraz kazanır gibi oluyordu.</p>

  <p class="block3">Salon kapandıktan sonra Damaso artık boşalmış görünen meydanda gidecek bir yeri olmadan kalakaldı. Limana paralel uzanan cadde boyunca uzak, keyifli bir müziğin ardına takılıp yürüdü. Caddenin sonunda, soluk kâğıttan çelenklerle süslenmiş kocaman, boş bir dans salonu, salonun gerisindeki ahşap platformun üstünde de bir orkestra vardı. İçerde boğucu bir kozmetik kokusu dalgalanıyordu.</p>

  <p class="block3">Damaso tezgâhın önüne oturdu. Parça bittiğinde orkestrada zilleri çalan genç dans edenler arasında dolaşıp para topladı. Genç bir kız kavalyesini pistin ortasında bırakıp Damaso'ya yaklaştı.</p>

  <p class="block3">"Ne haber Valentino?"</p>

  <p class="block3">Damaso, oturması için yanındaki yeri gösterdi kıza. Yüzü pudralı, kulağı karanfilli barmen tiz bir sesle sordu:</p>

  <p class="block3">"Ne içersiniz?"</p>

  <p class="block3">Kız Damaso'ya döndü.</p>

  <p class="block3">"Ne içiyoruz?"</p>

  <p class="block3">"Hiçbir şey."</p>

  <p class="block3">"Ben ısmarlıyorum."</p>

  <p class="block3">"Ondan değil," dedi Damaso. "Karnım aç benim."</p>

  <p class="block3">"Yazık," diye içini çekti barmen. "O gözlerle."</p>

  <p class="block3">Salonun gerisindeki yemek odasına geçtiler. Kızın bedeni çok genç görünüyordu ama yüzündeki pudra ve allık kabuğuyla dudaklarındaki ruj gerçek yaşını kestirmeyi güçleştiriyordu. Yemekten sonra Damaso kızın ardından, uyuyan hayvanların solumalarının duyulduğu, karanlık bir avlunun dibindeki odaya gitti. Yatakta renkli paçavralarla örtülmüş küçük bir çocuk vardı. Kız paçavraları tahta bir kutuya yerleştirip çocuğu kutunun içine yatırdı, sonra kutuyu yere koydu.</p>

  <p class="block3">"Fareler yer onu," dedi Damaso.</p>

  <p class="block3">"Yemezler," dedi kız.</p>

  <p class="block3">Kırmızı giysisini çıkarıp iri sarı çiçekli, daha açık bir şey geçirdi üstüne.</p>

  <p class="block3">"Babası kim?" diye sordu Damaso.</p>

  <p class="block3">"En ufak bir fikrim yok," dedi kız. Sonra kapının ağzından, "Şimdi geliyorum," diye seslendi.</p>

  <p class="block3">Damaso onun kapıyı kilitlediğini duydu. Soyunmadan yatağa sülüstü uzanıp birkaç sigara içti. Yatağın yayları büyük davula uygun tempoda titreşiyordu. Damaso hangi noktada uyuyakaldığını fark etmedi. Uyandığında, müziğin yokluğunda oda daha geniş göründü.</p>

  <p class="block3">Kız yatağın yanında soyunuyordu.</p>

  <p class="block3">"Saat kaç?"</p>

  <p class="block3">"Dört suları," dedi kız. "Çocuk ağladı mı?"</p>

  <p class="block3">"Sanmam," dedi Damaso.</p>

  <p class="block3">Kız onun çok yakınına uzandı. Bir yandan gömleğinin düğmelerini çözerken bir yandan da, gözleri hafifçe öteye dönük, onu inceliyordu. Damaso onun çok içmiş olduğunu sezdi. Işığı söndürmeye çalıştı.</p>

  <p class="block3">"Açık kalsın," dedi kız. "Gözlerinin içine bakmak hoşuma gidiyor."</p>

  <p class="block3">Günün ilk ışığıyla oda kırsal seslerle doldu. Çocuk ağladı. Kız onu yatağa alıp üç notalı bir şarkı mırıldanarak emzirdi. Sonunda üçü de uyuyakaldı. Damaso kızın yedi sularında uyanıp odadan çıktığını ve çocuksuz döndüğünü fark etmedi.</p>

  <p class="block3">"Herkes Umana gidiyor," dedi kız.</p>

  <p class="block3">Damaso bütün gece bir saatten fazla uyumamış gibi hissetti kendini.</p>

  <p class="block3">"Niçin?"</p>

  <p class="block3">"Topları çalan zenciyi görmek için," dedi kız. "Onu bugün götürüyorlar."</p>

  <p class="block3">Damaso bir sigara yaktı.</p>

  <p class="block3">"Zavallı adam." Kız içini çekti.</p>

  <p class="block3">"Neden zavallı olsun?" dedi Damaso. "Kimse hırsızlık yap demedi ki ona."</p>

  <p class="block3">Kız başını Damaso'nun göğsüne yaslayıp bir an düşündü. Sonra çok alçak bir sesle konuştu:</p>

  <p class="block3">"O değildi."</p>

  <p class="block3">"Kim söyledi?"</p>

  <p class="block3">"Ben biliyorum," dedi kız. "Bilardo salonunu soydukları gece zenci Gloria ile birlikteydi ve ertesi günün tümünü de gece yarısına kadar onun odasında geçirdi. Sonra da gelip onu sinemada tutukladıklarını söylediler."</p>

  <p class="block3">"Gloria polise anlatabilir bunları."</p>

  <p class="block3">"Zenci söylemiş onlara," dedi kız. "Belediye başkanı Gloria'nın evine gelip odasını altüst etmiş ve onu da suç ortağı olarak tutuklayacağını söylemiş.</p>

  <p class="block3">Sonunda iş yirmi pesoya halledilmiş."</p>

  <p class="block3">* Damaso sekizden önce kalktı.</p>

  <p class="block3">"Kal burada," dedi kız. "Öğle yemeği için bir tavuk keseceğim."</p>

  <p class="block3">Damaso tarağı arka cebine koymadan önce avucuna silkti. "Kalamam," dedi kızı bileklerinden tutup kendine çekerek. Kız yüzünü yıkamıştı ve kendisine çaresiz bir görünüm veren iri siyah gözleriyle gerçekten çok gençti.</p>

  <p class="block3">Damaso'nun beline sarıldı.</p>

  <p class="block3">"Kal burada," diye üsteledi.</p>

  <p class="block3">"Hep mi?"</p>

  <p class="block3">Kız hafifçe kızarıp geri çekildi.</p>

  <p class="block3">"Çok şakacısın," dedi.</p>

  <p class="block3">Ana o sabah bitkindi. Ama kasabanın heyecanı bulaşıcıydı. O hafta yıkanacak çamaşırları her zamankinden çabuk topladı ve zencinin gidişini görmek için limana gitti. Sabırsız bir kalabalık, açılmaya hazır teknelerin yanında bekliyordu. Damaso oradaydı.</p>

  <p class="block3">Ana işaretparmaklarıyla arkadan belini dürttü. Damaso irkilmişti. "Sen ne arıyorsun burada?"</p>

  <p class="block3">"Seni geçirmeye geldim," dedi Ana.</p>

  <p class="block3">Damaso parmaklarını büküp bir lamba direğine vurdu.</p>

  <p class="block3">"Allah belanı versin."</p>

  <p class="block3">Bir sigara yaktıktan sonra boş paketi nehre fırlattı. Ana kombinezonundan başka bir paket çıkarıp onun gömleğinin cebine koydu.</p>

  <p class="block3">Damaso ilk kez gülümsedi: "Hiç öğrenmiyorsun."</p>

  <p class="block3">Ana, "Ha ha," dedi yalnızca.</p>

  <p class="block3">Biraz sonra zenciyi tekneye bindirdiler. Ucundan bir polisin tuttuğu bir iple bilekleri arkasında bağlanmış olarak meydanın ortasından geçirdiler onu.</p>

  <p class="block3">İki yanında tüfekli birer polis yürüyordu. Zenci gömleksizdi, alt dudağı yarılmış ve Dukası şişmişti. Bu haliyle bir boksöre benziyordu. Tepkisiz bir vakarla kalabalığın bakışlarından kaçmıyordu. Kalabalığın daha büyük bölümü, gösterinin her iki ucuna da tanık olabilmek için bilardo salonunun kapısında toplanmıştı. Aralarında salonun sahibi kafasını sessizce sallayarak zencinin geçişini seyrediyordu. Öbürleri bir çeşit hevesle gözlüyordu onu.</p>

  <p class="block3">Tekne hemen açıldı. Zenci, elleri ve ayakları bir yağ bidonuna bağlanmış olarak güvertede duruyordu. Tekne nehrin ortasında dönüp son kez düdük çaldığında zencinin sırtı parıldadı.</p>

  <p class="block3">"Zavallı adam," diye fısıldadı Ana.</p>

  <p class="block3">"Caniler," dedi yanındakilerden biri. "Bir insan bu kadar güneşe dayanamaz."</p>

  <p class="block3">Damaso sesin olağanüstü şişman bir kadından geldiğini belirledikten sonra meydana doğru yürümeye başladı. "Çok konuşuyorsun," diye tısladı Ana'nın kulağına. "Nerdeyse bütün hikâyeyi bağıra bağıra anlatacaksın." Ana bilardo salonunun kapısına kadar onunla yürüdü.</p>

  <p class="block3">Ayrılırken, "Hiç değilse eve git de üstünü değiştir," dedi Damaso'ya.</p>

  <p class="block3">"Dilenciye benziyorsun."</p>

  <p class="block3">Olay heyecanlı bir grubu bilardo salonuna toplamıştı. Roque herkese hizmet etme çabasıyla aynı anda birkaç masaya birden bakıyordu. Damaso, o yanından geçene kadar bekledi.</p>

  <p class="block3">"Yardım ister miydin?"</p>

  <p class="block3">Roque, tepelerine bardaklar geçirilmiş yarım düzine bira şişesi koydu önüne.</p>

  <p class="block3">"Sağ ol oğlum."</p>

  <p class="block3">Damaso şişeleri masalara götürdü. Birkaç sipariş aldı ve müşteriler öğle yemeğine gidene kadar şişeleri getirip götürmeyi sürdürdü. Sabahın erken saatlerinde odaya döndüğü zaman Ana onun içkili olduğunu fark etti. Elini alıp karnının üstüne koydu.</p>

  <p class="block3">"Burada," dedi. "Hissetmiyor musun?"</p>

  <p class="block3">Damaso hiçbir coşku belirtisi göstermedi.</p>

  <p class="block3">"Şimdi tekmeliyor," dedi Ana. "Bütün gece içerden bana ufak ufak tekmeler atıp duruyor."</p>

  <p class="block3">Ama Damaso hiçbir tepki göstermedi. Yalnız kendisiyle ilgilenerek ertesi gün erkenden dışarı çıktı ve gece yarısına kadar da dönmedi. Bir hafta öyle geçti. Evde bulunduğu kısacık süreleri yatakta sigara içerek geçiriyor, konuşmaktan kaçınmıyordu. Ana çok dikkatli davranıyordu. Bir defasında, birlikte yaşamaya henüz başladıklarında da tıpkı böyle davranmıştı Damaso.</p>

  <p class="block3">Ama o zaman onu rahatsız etmemesi gerektiğini bilecek kadar iyi tanımıyordu Ana. Damaso yatakta üstüne çöküp onu yumruklamış, kan revan içinde bırakmıştı.</p>

  <p class="block3">Bu kez bekledi Ana. Onun açlığa ve susuzluğa dayanabildiğini ama sigarasızlığa dayanamadığını bildiği için geceleri lambanın yanına bir paket sigara koyuyordu. Sonunda, temmuz ortalarında bir gün, Damaso hava kararırken odaya döndü. Ana, o saatte gelip kendisini araması için bayağı şaşkın bir halde olması gerektiğini düşünüp kaygılandı. Sessizlik içinde yemek yediler. Yatmadan önce Damaso şaşkın ve yumuşaktı. Derken damdan düşer gibi konuştu:</p>

  <p class="block3">"Gitmek istiyorum."</p>

  <p class="block3">"Nereye?"</p>

  <p class="block3">"Nereye olursa."</p>

  <p class="block3">Ana bakışlarını odada dolaştırdı. Kendi elleriyle kesip duvarlar tümüyle film yıldızlarının resimleriyle kaplanana dek her yere yapıştırdığı dergi kapakları soluk ve renksizdi. Yatakta kendilerine çok fazla bakılması sonucu yavaş yavaş ortadan kaybolan ve giderken o renkleri de yanlarında götüren erkeklerin sayışını anımsamıyordu Ana.</p>

  <p class="block3">"Benden bıktın," dedi.</p>

  <p class="block3">"Ondan değil," dedi Damaso. "Bu kasaba yüzünden."</p>

  <p class="block3">"Öbür kasabalardan farkı yok ki."</p>

  <p class="block3">"Topları satamam burada," dedi Damaso.</p>

  <p class="block3">"Bırak şu topları," dedi Ana. "Tamı bana şu çamaşırlarla boğuşacak gücü verdiği sürece ortalıkta dolanıp kendini tehlikeye atmak zorunda kalmayacaksın." Kısa bir duraklamadan sonra alçak sesle ekledi: "Şu iş nereden de aklına geldi bilmem."</p>

  <p class="block3">Damaso konuşmadan önce sigarasını bitirdi.</p>

  <p class="block3">"Öyle kolaydı ki nasıl benden başka kimsenin aklına gelmediğini anlayamıyorum."</p>

  <p class="block3">"Para için belki," dedi Ana. "Ama kimse topları çalacak kadar aptal olamazdı."</p>

  <p class="block3">"Düşünmeden yaptım," dedi Damaso. "Tam çıkarken tezgâhın arkasındaki küçük kutunun içinde gördüm onları ve o kadar çabadan sonra eli boş dönmek istemedim."</p>

  <p class="block3">"Hatan buydu işte," dedi Ana.</p>

  <p class="block3">Damaso rahatladığını hissetti. "Bu arada yeni toplar da gelmedi," dedi.</p>

  <p class="block3">"Şimdi daha pahalı oldukları haberi gelince Roque siparişi iptal ettiğini söyledi."</p>

  <p class="block3">Bir sigara daha yaktı. Konuştukça yüreğinin karanlık bir yükten kurtulduğunu hissediyordu.</p>

  <p class="block3">Ana'ya salon sahibinin bilardo masasını satmaya karar verdiğini söyledi. Fazla bir değeri yoktu. Acemilerin beceriksizce numaralarıyla yırtılan kumaş farklı renklerde yamalarla onarılmıştı ve bütününün değiştirilmesi gerekiyordu. Bu arada salonun bilardoyla yaşlanan müşterileri için şimdi beysbol şampiyonası yayınlarından başka eğlence kalmamıştı.</p>

  <p class="block3">"Böylece," dedi Damaso sözünü bitirirken, "istemeden bütün kasabaya zarar verdik."</p>

  <p class="block3">"Bir hiç uğruna," dedi Ana.</p>

  <p class="block3">"Haftaya şampiyona bitiyor," dedi Damaso.</p>

  <p class="block3">"En beteri o değil," dedi Ana. "En beteri o zenci."</p>

  <p class="block3">İlk günlerdeki gibi kocasının omzuna yaslanmış dururken onun neler düşündüğünü biliyordu. Sigarasını bitirene kadar bekledi. Sonra sakıngan bir sesle konuştu:</p>

  <p class="block3">"Damaso."</p>

  <p class="block5">"Ne var?"</p>

  <p class="block3">"Onları geri ver."</p>

  <p class="block3">Damaso bir sigara daha yaktı.</p>

  <p class="block3">"Ben de günlerdir onu düşünüyorum," dedi. "Ama işin berbat tarafı şu ki, nasıl yapacağımı bilemiyorum."</p>

  <p class="block3">Sonunda topları herkesin görebileceği bir yere bırakmaya karar verdiler.</p>

  <p class="block3">Ama Ana bunun bilardo salonunun sorununu çözse de zencinin sorununu çözmeyeceğini düşündü. Polis bulguyu pek çok biçimde yorumlayabilir ve zenciyi serbest bırakmayabilirdi. Topları bulan kişinin onları geri vermektense satmak üzere saklayabileceği olasılığını da unutmuyordu.</p>

  <p class="block3">"Bu iş yapılacaksa," diye bağladı Ana, "doğru yapılsın bari."</p>

  <p class="block3">Yeri kazıp topları çıkardılar. Ana, onları ne oldukları belli olmayacak biçimde gazete kâğıtlarına sarıp sandığa koydu.</p>

  <p class="block3">"Uygun bir durum beklememiz gerek," dedi.</p>

  <p class="block3">Ama uygun bir durum bekleyerek haftalar geçirdiler. 20 Ağustos gecesi soygundan iki ay sonra Damaso Roque'yi tezgâhın arkasında oturmuş bir yelpazeyle sivrisinekleri kovalar buldu. Radyo kapalıyken yalnızlığı daha da yoğun görünüyordu.</p>

  <p class="block3">"Sana söylemiştim," diye haykırdı Roque, kehanetinin doğru çıkmasından bir çeşit haz duyarak. "İşler tepetaklak oldu."</p>

  <p class="block3">Damaso otomatik pikaba biraz bozuk para koydu. Müziğin kuvveti ve makinenin oynaşan renkleri sadakatinin gürültülü bir kanıtı gibi geliyordu ona.</p>

  <p class="block3">Ama Roque'nin buna dikkat etmediği duygusuna kapıldı. Sonra bir sandalye çekip karmakarışık tartışmalarla onu avutmaya çalıştı, ama salon sahibi bunların tümünü yelpazesinin gelişigüzel ritmine uyarak duygusuzca yerle bir etti.</p>

  <p class="block3">"Yapılacak hiçbir şey yok," diyordu. "Beysbol şampiyonası sonsuza dek süremezdi."</p>

  <p class="block3">"Ama toplar ortaya çıkabilir."</p>

  <p class="block3">"Çıkmaz."</p>

  <p class="block3">"Zenci onları yemedi ya."</p>

  <p class="block3">"Polis her yeri aradı," dedi Roque, insanı çileden çıkaran bir kesinlikle.</p>

  <p class="block3">"Nehre atmıştır."</p>

  <p class="block3">"Bir mucize olabilir."</p>

  <p class="block3">"Unut bu hayalleri oğlum," dedi Roque. "Talihsizlik salyangoz gibidir.</p>

  <p class="block3">Mucizelere inanır mısın?"</p>

  <p class="block3">"Bazen," dedi Damaso.</p>

  <p class="block3">Oradan ayrıldığında film henüz bitmemişti. Hoparlörden gelen uzun, kırık dökük konuşmalar kararan kasabada yankılanıyordu. Hala açık olan birkaç yerde bir eğretilik vardı. Damaso bir an sinemaya doğru yöneldi. Sonra dans salonuna gitti.</p>

  <p class="block3">Orkestra, iki kadınla birden dans eden yalnız bir müşteri için çalıyordu.</p>

  <p class="block3">Öbürleri tedbirlice duvara yaslanıp oturmuş, postayı bekler gibiydiler. Damaso bir masaya oturup barmenden işaretle bir bira istedi ve onu soluk almak için kısa molalar vererek şişeden içti. İki kadınla dans eden adamı sanki bir camın ardındaymış gibi gözlüyordu. Adamın boyu kadınlardan daha kısaydı.</p>

  <p class="block3">Gece yarısı, sinemaya gitmiş olan kadınlar peşlerinde bir grup erkekle geldiler. Damaso'nun arkadaşı da aralarındaydı. Öbürlerinden ayrılıp onun masasına oturdu.</p>

  <p class="block3">Damaso ona bakmadı. Yarım düzine bira içmişti ve şimdi üç kadınla dans eden ama dikkatini onlara değil kendi ayaklarının karmaşık hareketlerine veren adama bakıp duruyordu. Adam mutlu görünüyordu ve belliydi ki kollarıyla bacaklarının yanı sıra bir de kuyruğu olsa daha da mutlu olacaktı.</p>

  <p class="block3">"Şu adamdan hoşlanmadım," dedi Damaso.</p>

  <p class="block3">"Öyleyse bakma ona," dedi kız. Sonra barmenden bir içki istedi. Pist çiftlerle dolmaya başlamıştı ama üç kadınla dans eden adam salonda yalnızmış gibi sürdürüyordu dansını. Bir dönüşünde Damaso'yla göz göze gelince dansına daha da büyük bir çaba kattı ve tavşan dişleriyle Damaso'ya gülümsedi.</p>

  <p class="block3">Damaso gözünü kırpmadan dik dik baktı ona. Sonunda adam ciddileşip arkasını döndü.</p>

  <p class="block3">"Çok mutlu olduğunu sanıyor," dedi Damaso.</p>

  <p class="block3">"Gerçekten çok mutlu," dedi kız. "Ne zaman kasabaya gelse, seyahat eden bütün satıcılar gibi hemen müzik programını alır."</p>

  <p class="block3">Damaso bakışlarını adamdan ayırıp kıza çevirdi.</p>

  <p class="block3">"Öyleyse ona takıl," dedi. "Üç kişiye yeten dörde de yeter."</p>

  <p class="block3">Kız yanıt vermeden içkisini ağır ağır yudumlayarak yüzünü dans pistine doğru çevirdi. Soluk sarı giysisi çekingenliğini vurguluyordu.</p>

  <p class="block3">Bir sonraki bölümde dans ettiler. Dans bittiğinde Damaso için için yanar gibiydi. Kız onu kolundan tutup tezgâha doğru yöneltirken, "Açlıktan ölüyorum," dedi. "Senin de yemen gerek." Mutlu adam karşı yönden üç kadınla birlikte geliyordu.</p>

  <p class="block3">"Dinle," dedi Damaso adama.</p>

  <p class="block3">Adam durmayıp geçerken ona gülümsedi. Damaso eşinin kolunu bırakıp adamın yolunu kesti.</p>

  <p class="block3">"Dişlerini beğenmiyorum," dedi.</p>

  <p class="block3">Adam sarardı ama gülümsemeye devam etti.</p>

  <p class="block3">"Ben de," dedi.</p>

  <p class="block3">Kız engel olana kadar Damaso adamın suratına bir yumruk indirmişti.</p>

  <p class="block3">Adam pistin ortasına oturuverdi. Müşterilerden hiçbiri karışmadı. Üç kadın Damaso'nun beline sarılıp bağrışırken kız da onu salonun gerisine doğru itiyordu. Adam, yüzü yediği darbeden çarpılmış, ayağa kalktı. Bir maymun gibi sıçrayarak pistin ortasına yürüyüp bağırdı:</p>

  <p class="block3">"Müziğe devam!"</p>

  <p class="block3">İkiye doğru salon hemen hemen boşalmış, müşterileri olmayan kadınlar yemek yemeye başlamışlardı. İçerisi sıcaktı. Kız masaya bir tabak fasulyeyle pilav ve kızarmış et getirip hepsini kaşıkla yedi. Damaso sersemlemiş bir halde izliyordu onu. Kız ona bir kaşık pilav uzattı.</p>

  <p class="block3">"Aç ağzını."</p>

  <p class="block3">Damaso çenesini göğsüne indirip başını hayır anlamında salladı.</p>

  <p class="block3">"Bu kadınlar için," dedi'. "Biz erkekler yemeyiz."</p>

  <p class="block3">Ayağa kalkmak için masaya tutunmak zorunda kaldı. Dengesini yeniden bulduğunda barmen kollarını kavuşturmuş karşısında duruyordu.</p>

  <p class="block3">"Dokuz seksen ediyor," dedi. "Bu parti müessese hesabına değil.</p>

  <p class="block3">Damaso onu yana itti.</p>

  <p class="block3">"İbnelerden hoşlanmam," dedi.</p>

  <p class="block3">Barmen onu gömleğinin kolundan yakaladı. Ama sonra, kızın bir işaretiyle, söylenerek bıraktı:</p>

  <p class="block3">"Neler kaçırdığını bilmiyorsun."</p>

  <p class="block3">Damaso tökezleyerek dışarı çıktı. Ay ışığında nehrin gizemli pırıltısıyla beyninde berrak bir yol açıldı. Ama hemen kapandı. Kasabanın öbür tarafındaki odasının kapısını<span class="tab">&nbsp;&nbsp;&nbsp;&nbsp;&nbsp;&nbsp;</span>gördüğünde Damaso uykuda yürümüş olduğundan emindi. Başını salladı. Kafası bulanıktı ama o andan başlayarak her hareketine dikkat etmesi gerektiğini önemle sezinledi. Menteşeleri gıcırdatmamak için kapıyı dikkatle itti.</p>

  <p class="block3">Ana, onun sandığın içinde bir şeyler araştırdığını hissetti. Lambadan gelen ışıktan kaçınmak için duvara doğru döndü ama sonra kocasının soyunmadığını fark etti. Şimşek gibi bir sezgiyle doğrulup oturdu yatakta.</p>

  <p class="block3">Damaso, elinde top paketi ve el feneriyle sandığın yanında duruyordu.</p>

  <p class="block3">Ana'nın doğrulduğunu görünce işaretparmağını dudaklarına koydu.</p>

  <p class="block3">Ana yataktan fırladı. Kapıya doğru koşarken, "Delisin sen," diye mırıldandı. Kapıyı çabucak sürgüledi. Damaso birkaç bilenmiş törpüyü ve küçük bıçağını el feneriyle birlikte pantolon cebine koydu ve kolunun altındaki paketi sımsıkı tutarak ona doğru ilerledi. Ana sırtını kapıya dayamıştı.</p>

  <p class="block3">"Ben sağ oldukça buradan çıkmayacaksın," dedi usulca.</p>

  <p class="block3">Damaso onu kenara itmeye çalışarak, "Çekil Önümden," dedi. Ana kapı pervazını iki eliyle birden kavradı. Gözlerini kırpmadan birbirlerine baktılar.</p>

  <p class="block3">"Sen bir eşeksin," diye fısıldadı Ana. "Tanrı senin görünüşüne verdiklerini beyninden eksiltmiş." Damaso onu saçından yakalayıp bileğini bükerek başını eğdirdi; sıkılmış dişlerinin arasından, "Sana çekil dedim önümden," diye söylendi. Ana boyunduruk altında bir öküz gibi gözünün ucuyla baktı ona. Bir an için kendini acıya duyarsız ve kocasından güçlü hissetti. Ama Damaso, kadın gözyaşlarından tıkanana dek saçını büktü, büktü. "Karnımdaki bebeği öldüreceksin," dedi Ana. Damaso onu sürükleyerek, nerdeyse taşıyarak yatağa götürdü. Ama bırakır bırakmaz kadın onun sırtına sıçrayıp kollarını ve bacaklarını bedenine doladı, ikisi birden yatağa düştüler. Solukları kesilmeye başlamıştı. "Bağırırım," diye fısıldadı Ana kocasının kulağına. "Kımıldarsan bağırırım." Damaso öfkeli öfkeli burnundan soluyor, top paketiyle kadının dizlerine vuruyordu. Ana bir çığlık atarak bacaklarını gevşetti ama Damaso'nun kapıya ulaşmasını engellemek için kendini onun beline kenetledi. Sonra yalvarmaya başladı. "Sana söz veriyorum, yarın onları kendim götüreceğim," diyordu. "Kimse fark etmeden onları yerlerine koyacağım." Giderek kapıya yaklaşırlarken Damaso toplarla onun ellerine vuruyordu. Kadın acısını geçirmek için bir an onu bırakıyor sonra yeniden yakalayıp yalvarmaya devam ediyordu.</p>

  <p class="block3">"Ben yaptım derim," diyordu. "Bu halimle beni hapse atamazlar."</p>

  <p class="block3">Damaso onu silkip attı. "Bütün kasaba görecek seni," dedi Ana. "Öyle aptalsın ki dolunay olduğunun farkında değilsin." Sürgüyü açmadan önce bir kez daha yakaladı Damaso'yu. Sonra, gözleri kapalı, "Hayvan, hayvan!" diye nerdeyse haykırarak yüzüne, boynuna yumruklarıyla vurdu, vurdu. Damaso darbeleri savuşturmaya çalışırken Ana sürgüyü yakalayıp onun elinden aldı ve kafasına doğru savurdu. Genç adam eğilip kaçınınca sürgü omuz kemiğinde, bir cam panoya çarpmış gibi tınladı.</p>

  <p class="block3">"Orospu!" diye haykırdı Damaso.</p>

  <p class="block3">O anda gürültü etmemek gibi bir kaygısı yoktu. Ana'nın kulağına yumruğunun tersiyle vurdu ve onun derin çığlığını, bedeninin duvara şiddetle çarpışını hissetti ama bakmadı. Kapıyı kapamadan çıkıp gitti.</p>

  <p class="block3">Ana, yerde acıdan sersemlemiş bir halde kalakaldı ve karnında bir şeylerin olmasını bekledi. Duvarın öbür yarımdan, mezarın ötesinden gibi gelen bir sesle onu çağırıyorlardı. Ana ağlamamak için dudaklarını ısırdı. Sonra ayağa kalkıp giyindi. Bu kez de ilkinde olduğu gibi Damaso'nun hala odanın dışında olabileceği, kendi kendine planının başarısız olduğunu söyleyip Ana'nın bağırarak dışarı çıkmasını bekleyebileceği hiç aklına gelmedi. İkinci kez aynı yanılgıya düştü; kocasının ardından gideceğine ayakkabılarını giydi, kapıyı kapattı ve yatağın üstüne oturup beklemeye başladı. Damaso ancak kapı kapandığında anladı geri dönemeyeceğini.</p>

  <p class="block3">Köpeklerin şamatası onu sokağın ucuna dek izledi ama sonra bir ölüm sessizliği oldu. Genç adam kaldırımlardan kaçmıyor, uyuyan kasabada kendi adımlarının yabancı sesinden kurtulmaya çalışıyordu. Bilardo salonunun arka kapısının bulunduğu boş arsaya gelinceye kadar hiçbir önlem almadı.</p>

  <p class="block3">Bu kez el fenerini kullanmak gerekmedi. Kapı yalnızca sürgünün kırık köprüsünün bulunduğu yerden tutturulmuştu. Tuğla biçiminde ve büyüklüğünde bir tahta parçasını çıkarıp yerine yeni bir tahta koymuş ve aynı sürgü köprüsünü oraya takmışlardı. Gerisi hiç değişmemişti. Damaso sol eliyle kilide asıldı, törpünün ucunu köprünün pekiştirilmemiş ayakları arasına sokup bir vites kolu gibi, kuvvetle ama usulca, ileri geri oynattı. Sonunda çürümüş parçaların iniltili bir patlamasıyla tahta kendini koyuverdi. Damaso kapıyı itmeden önce onun yerdeki tuğlalara sürtünerek çıkardığı sesi azaltmak için biraz kaldırdı. Kapıyı yalnızca yarıya kadar açtı. En sonunda ayakkabılarını çıkarıp top paketiyle birlikte içeri kaydırdı ve haç çıkararak ay ışığıyla yıkanan odaya girdi.</p>

  <p class="block3">Hemen önünde şişeler ve boş kutularla dolu karanlık bir koridor vardı. Daha ilerde, tavandaki pencerenin camından dökülen ışık selinin altında bilardo masası, sonra dolapların arkası ve nihayet ön kapının arkasına yığılmış küçük masalar ve sandalyeler görünüyordu. Ayın sel gibi ışığı ile sessizliğin gevrekliği dışında her şey ilk kez olduğu gibiydi. O ana dek sinir sistemini baskı altında tutmak zorunda kalmış olan Damaso tuhaf bir büyüye kapıldığını hissetti.</p>

  <p class="block3">Bu kez gevşek tuğlalara dikkat etmedi. Kapının aralığına ayakkabılarını koydu ve ışık selini geçtikten sonra tezgâhın arkasında topların durduğu küçük kutuyu aramak için el fenerini yaktı. Sakınmadan hareket ediyordu. Feneri soldan sağa doğru kaydırarak bir yığın tozlu kavanozu, bir çift mahmuzlu üzengiyi, motor yağıyla lekelenip dertop edilmiş bir gömleği ve sonra kendisinin bırakmış olduğu yerde duran küçük kutuyu gördü. Ama ışığı tezgâhın sonuna dek kesmedi. Kedi oradaydı.</p>

  <p class="block3">Hayvan ışığa karşı durup gizlisi saklısı olmadan baktı ona. Damaso onu gün boyunca orada hiç görmemiş olduğunu hafif bir ürpertiyle anımsayana dek feneri kedinin üstünde tuttu. Bir ara ışığı ileri doğru sürüp, "Pist," dedi ama hayvan kımıldamadı. Sonra kafasında bir çeşit sessiz patlama oldu ve kedi tümüyle belleğinden silindi. Ne olduğunu fark ettiğinde el fenerini çoktan düşürmüş, top paketini sımsıkı göğsüne bastırıyordu. Oda aydınlanmıştı.</p>

  <p class="block3">"Vay vay vay!"</p>

  <p class="block3">Roque'nin sesini tanımıştı. Böbreklerinde müthiş bir bitkinlik hissederek ağır ağır ayağa kalktı. Roque odanın gerisinden, üstünde iç çamaşırları ve elinde demir bir çubukla, ışıktan hala gözleri kamaşarak yaklaşıyordu. Şişelerin ve boş kutuların arkasında, Damaso'nun içeri girdiği zaman geçmiş olduğu yerin çok yakınında asılı bir hamak vardı. Bu da ilk kez olduğundan farklı bir durumdu.</p>

  <p class="block3">Aralarında on metreden az bir uzaklık kalınca Roque hafifçe sıçrayıp tetikte durdu. Damaso paketli elini arkasına sakladı. Roque burnunu kırıştırıp başını öne doğru uzatarak onu gözlüksüz tanımaya çabalıyordu.</p>

  <p class="block3">"Sen ha!" diye haykırdı.</p>

  <p class="block3">Damaso, sanki sonsuz bir şey sonunda bitmiş gibi bir duyguya kapıldı. Roque çubuğu indirdi ve ağa açık, yaklaştı. Gözlükleri ve takma dişleri olmayınca bir kadına benziyordu. "Burada ne yapıyorsun?"</p>

  <p class="block3">"Hiç," dedi Damaso.</p>

  <p class="block3">Bedeninin belli belirsiz bir hareketiyle duruşunu değiştirdi.</p>

  <p class="block3">"Elinde ne var?" diye sordu Roque. Damaso geriledi. "Hiçbir şey," dedi.</p>

  <p class="block3">Roque kıpkırmızı kesildi ve titremeye başladı. "Ne var elinde?" diye bağırdı, çubuğu kaldırıp ilerleyerek. Damaso paketi ona verdi. Roque, hala tetikte, onu sol eliyle aldı ve parmaklarıyla yokladı. Ancak o zaman anlayabildi. "Olamaz," dedi.</p>

  <p class="block3">Öyle şaşırmıştı ki çubuğu tezgâhın üstüne koyup paketi açarken Damaso'yu unutmuş gibiydi. Toplara sessizce baktı. "Onları geri getirmek için geldim," dedi Damaso. "Şüphesiz," dedi Roque.</p>

  <p class="block3">Damaso kendini pelte gibi hissediyordu. Alkol onu tümüyle terk edip gitmiş, yalnızca dilinin üstünde pürüzlü bir tortuyla şaşkın bir yalnızlık duygusu bırakmıştı. "Demek mucize buydu," dedi Roque, paketi yeniden sararak. "Bu kadar aptal olabileceğine inanamıyorum." Kafasını kaldırdığında yüzündeki ifade değişmişti. "Ya o iki yüz peso?"</p>

  <p class="block3">"Çekmecede hiçbir şey yoktu," dedi Damaso. Roque boş boş çiğneyerek düşünceli bir tavırla ona baktı, sonra gülümsedi. "Hiçbir şey yoktu," diye yineledi birkaç kez. "Hiçbir şey yoktu ha?" Çubuğu yeniden kavradı.</p>

  <p class="block3">"Pekala, bu hikâyeyi hemen şimdi belediye başkanına anlatacağız."</p>

  <p class="block3">Damaso avuçlarının terini pantolonuna sildi. "Hiçbir şey olmadığını biliyorsun." Roque gülümseyip duruyordu.</p>

  <p class="block3">"İki yüz peso vardı orada," dedi. "Ve şimdi onu senin postundan çıkaracaklar. Hırsızlığından çok aptallığın için."</p>

  <p class="block2" id="calibre_pb_3">&nbsp;</p>
</body>
</html>
