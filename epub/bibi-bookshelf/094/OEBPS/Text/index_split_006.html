<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ALBAYA MEKTUP YAZAN KİMSE YOK</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="block3" title="Yapma Güller">YAPMA GÜLLER</h1>

  <p class="block3">Ağaran günün alacakaranlığında, Mina bir gece önce yatağın yanına asmış olduğu elbiseyi el yordamıyla bulup üstüne geçirdi ve elbisenin takılıp çıkarılabilen kollarını bulabilmek için sandığı altüst etti. Sonra, aynı odada uyuyan kör ninesini uyandırmamak için sessiz olmaya çalışarak duvarlardaki çivilerde ve kapıların arkalarında aradı onları. Ama gözleri karanlığa alışınca ninenin kalkmış olduğunu fark edip elbisenin kollarını ona sormak için mutfağa girdi.</p>

  <p class="block3">"Banyodalar," dedi kör kadın. "Dün öğleden sonra yıkadım onları."</p>

  <p class="block3">Oradaydılar, iki tahta mandalla tutturulduktan telden sarkıyorlardı.</p>

  <p class="block3">Hala ıslaktılar. Mina mutfağa dönüp onları şöminenin taşları üzerine yaydı.</p>

  <p class="block3">Önünde kör kadın, ölü gözbebeklerini verandanın şifalı otlar ekili saksılarının dizildiği taş kenarına dikmiş, kahveyi karıştırıyordu.</p>

  <p class="block3">"Benim giyeceklerimi bir daha alma," dedi Mina. "Bu günlerde güneşe güven olmuyor."</p>

  <p class="block3">Kör kadın yüzünü sese doğru çevirdi.</p>

  <p class="block3">"Bugünün ilk cuma olduğunu unutmuşum," dedi.</p>

  <p class="block3">Derin bir soluk çekerek kahvenin hazır olup olmadığına baktıktan sonra kabı ateşten aldı.</p>

  <p class="block3">"Altına bir kâğıt koy, bu taşlar kirli," dedi.</p>

  <p class="block3">Mina işaretparmağını şöminenin taşlarına sürdü. Kirliydiler, ama elbisenin kollarını taşlara sürtmedikçe bulaşmayacak olan sertleşmiş bir kurum kabuğuydu bu.</p>

  <p class="block3">"Kirlenirlerse sorumlu sensin," dedi.</p>

  <p class="block3">Kör kadın kendine bir fincan kahve koymuştu. "Öfkelisin," dedi verandaya doğru bir sandalye çekerek. "Öfkeliyken ayine katılmak günahtır."</p>

  <p class="block3">Kahvesini içmek üzere avludaki güllerin karşısına oturdu. Çanlar ayin için üçüncü kez çaldığında Mina kolları şömineden aldı. Hala ıslaktılar. Ama kollarına geçirdi onları. Peder Angel onu omuzları açıkta bırakan bir elbiseyle kabul etmezdi. Yüzünü yıkamadı. Ruj kalıntılarını bir havluyla sildi, odasından dua kitabını ve şalını alıp sokağa çıktı. Bir çeyrek sonra geri geldi.</p>

  <p class="block3">Avludaki güllerin karşısında oturan kör kadın, "Sen oraya varana kadar İncil okunmuş olacak," dedi.</p>

  <p class="block3">Mina doğruca helaya gitti. "Ayine gidemem," dedi. "Kollar ıslak ve elbisem bumburuşuk." Çokbilmiş bir bakışın kendisini izlediğini hissetti.</p>

  <p class="block3">"ilk cuma ve sen ayine gitmiyorsun," diye haykırdı kör kadın. Heladan dönen Mina kendine bir fincan kahve koyup beyaz badanalı kapı ağzına, kör kadının yanına oturdu. Ama kahveyi içemedi.</p>

  <p class="block3">"Kabahat sende," diye mırıldandı donuk bir hınçla. Gözyaşları içinde boğulduğunu hissediyordu.</p>

  <p class="block3">"Ağlıyorsun sen," diye bağırdı kör kadın.</p>

  <p class="block3">Sulama tenekesini mercanköşk saksılarının yanına bırakıp, "Ağlıyorsun sen," diye yineleyerek avluya çıktı. Mina doğrulup oturmadan önce fincanını yere koydu.</p>

  <p class="block3">"Hırsımdan ağlıyorum," dedi. Sonra ninesinin yanından geçerken ekledi, "Bana ilk cuma ayinini kaçırttığın için günah çıkartmaya gitmen gerek."</p>

  <p class="block3">Kör kadın kıpırtısızca durup Mina'nın yatak odasının kapısını kapatmasını bekledi. Sonra verandanın ucuna doğru yürüdü. Yerde tek parça halinde duran dokunulmamış fincanı bulana dek duraksaya duraksaya eğildi.</p>

  <p class="block3">Kahveyi toprak kaba boşaltırken konuşmasını sürdürdü:</p>

  <p class="block3">"Tanrı bilir ya, vicdanım rahat."</p>

  <p class="block3">Mina'nın annesi yatak odasından çıktı.</p>

  <p class="block3">"Kiminle konuşuyorsun?" diye sordu.</p>

  <p class="block3">"Hiç kimseyle," dedi kör kadın. "Sana söylemiştim ya, deliriyorum ben."</p>

  <p class="block3">Odasına sığman Mina korsesini çözüp bir çengelliiğneye takılı üç küçük anahtar çıkardı. Anahtarların biriyle gardırobun alt çekmecesini açtı ve küçücük bir tahta sandık çıkardı. Onu başka bir anahtarla açtı. Sandığın içinde renkli kâğıtlara yazılmış ve bir lastikle tutturulmuş bir deste mektup vardı. Onları korsesinin içine sakladı, küçük sandığı yerine koydu ve çekmeceyi kilitledi. Sonra helaya gidip mektupları deliğe attı.</p>

  <p class="block3">"Kilisede olduğunu sanıyordum," dedi annesi, Mina mutfağa girince.</p>

  <p class="block3">"Gidemedi," diye araya girdi kör kadın. "Bugünün ilk cuma olduğunu unutup dün öğleden sonra elbisesinin kollarını yıkadım."</p>

  <p class="block3">"Hala ıslak," diye mırıldandı Mina.</p>

  <p class="block3">"Bugünlerde çok çalışmam gerekti," dedi kör kadın.</p>

  <p class="block3">"Paskalya için yüz elli düzine gül teslim etmem gerek," dedi Mina.</p>

  <p class="block3">Güneş erken ısındı. Mina yediden önce oturma odasında yapma gül atölyesini kurdu: taçyaprakları ve tellerle dolu bir sepet, bir kutu ipek kâğıdı, iki tane makas, bir makara iplik ve bir kavanoz tutkal. Bir dakika sonra kolunun altında karton bir kutuyla Trinidad geldi ve ona ayine neden gitmediğini sordu.</p>

  <p class="block3">"Elbisemin kolları yoktu," dedi Mina.</p>

  <p class="block3">"Kim olsa ödünç verebilirdi sana," dedi Trinidad.</p>

  <p class="block3">Bir sandalye çekip yaprak sepetinin yanına oturdu.</p>

  <p class="block3">"Çok geç olmuştu," dedi Mina.</p>

  <p class="block3">Bir gülü bitirdi. Sonra sepeti daha yakına çekip taçyapraklarını makasla büzmeye başladı. Trinidad da karton kutuyu yere koyup işe girişti.</p>

  <p class="block3">Mina kutuya baktı.</p>

  <p class="block3">"Ayakkabı mı aldın?" diye sordu.</p>

  <p class="block3">"Fare ölüsü onlar," dedi Trinidad.</p>

  <p class="block3">Trinidad taçyapraklarını büzmekte usta olduğundan Mina zamanını yeşil kâğıtla sarılmış telden saplar yapmakla geçiriyordu. Güneşin, kır manzaraları ve aile fotoğraflarıyla süslenmiş oturma odasında ilerleyişine dikkat etmeden, sessizce çalışıyorlardı. Mina sapları bitirdiği zaman soyut bir şeyin uzantısı gibi görünen bir yüzle Trinidad'a döndü. Trinidad, bacaklarını bitiştirmiş, parmakları arasındaki taç yapraklarını hemen hiç kımıldatmadan, hayranlık uyandıran bir titizlikle çalışıyordu. Mina onun erkeksi ayakkabılarına dikkatle baktı. Trinidad başını kaldırmadan, ayaklarını belli belirsiz geriye çekerek bu bakıştan kaçındı ve çalışmayı bıraktı.</p>

  <p class="block3">"Neyin var senin?"</p>

  <p class="block3">Mina ona doğru eğildi.</p>

  <p class="block3">"Gitti," dedi.</p>

  <p class="block3">Trinidad makası kucağına düşürdü.</p>

  <p class="block3">"Olamaz."</p>

  <p class="block3">"Gitti," diye yineledi Mina.</p>

  <p class="block3">Trinidad gözlerini kırpmadan baktı ona. Dikey bir çizgi çatılmış kaşlarını bölüyordu.</p>

  <p class="block3">"Peki şimdi?" diye sordu.</p>

  <p class="block3">Mina sakin bir sesle yanıtladı.</p>

  <p class="block3">"Şimdi hiçbir şey."</p>

  <p class="block3">Trinidad saat ondan önce gitmeye kalkıştı.</p>

  <p class="block3">İçlidışlılığın yükünden kurtulan Mina onu biraz bekletip fare ölülerini helaya atmaya gitti. Kör kadın gül fidanını buduyordu.</p>

  <p class="block3">"Bu kutuda ne olduğunu bilemeyeceğine bahse girerim," dedi Mina onun yanından geçerken.</p>

  <p class="block3">Kutuyu salladı.</p>

  <p class="block3">Kör kadın dikkat kesildi. "Bir daha salla," dedi. Mina hareketi yineledi, ama kör kadın işaretparmağını kulakmemesine bastırıp üçüncü kez dinledikten sonra da kutudakilerin ne olduğunu çıkaramadı.</p>

  <p class="block3">"Dün gece kilise kapanlarında yakalanan fareler bunlar," dedi Mina.</p>

  <p class="block3">Döndüğünde kör kadının yanından konuşmadan geçti. Ama kadın onun ardından geldi. Oturma odasına vardığında Mina kapalı pencerenin yanında yapma gülleri tek başına tamamlıyordu.</p>

  <p class="block3">"Mina," dedi kör kadın. "Mutlu olmak istiyorsan yabancıların yanında günah çıkartma."</p>

  <p class="block3">Mina konuşmadan baktı ona. Kör kadın onun önündeki sandalyeye oturup işine yardım etmeye çalıştı. Ama Mina onu durdurdu.</p>

  <p class="block3">"Sinirlisin," dedi kör kadın.</p>

  <p class="block3">Sonra, "Neden ayine gitmedin?" diye sordu.</p>

  <p class="block3">"Sen herkesten iyi biliyorsun."</p>

  <p class="block3">"Eğer kollar yüzünden olsaydı evden çıkmaya zahmet etmezdin," dedi kör kadın. "Yolda bekleyen biri vardı ve seni düş kırıklığına uğrattı."</p>

  <p class="block3">Mina görünmez bir camı siler gibi, ellerini ninesinin gözlerinin önünden geçirdi.</p>

  <p class="block3">"Sen bir cadısın," dedi.</p>

  <p class="block3">"Bu sabah iki defa helaya gittin," dedi kör kadın. "Bir defadan fazla gitmezsin hiç."</p>

  <p class="block3">Mina gül yapmayı sürdürüyordu.</p>

  <p class="block3">"Gardrobun çekmecesinde ne sakladığını bana gösterecek cesaretin var mı?" diye sordu kör kadın.</p>

  <p class="block3">Mina acele etmeden gülü pencerenin çerçevesine soktu, korsesinden üç küçük anahtarı çıkardı ve onları kör kadının avucuna koydu. Parmaklarını kendi eliyle kapattı.</p>

  <p class="block3">"Git kendi gözlerinle gör," dedi.</p>

  <p class="block3">Kör kadın küçük anahtarları parmak uçlarıyla inceledi.</p>

  <p class="block3">"Gözlerim hela deliğinin içini göremez."</p>

  <p class="block3">Mina başını kaldırdı ve sonra değişik bir duyguya kapıldı: Kör kadının, Mina'nın kendisine baktığını bildiğini hissediyordu.</p>

  <p class="block3">"Benim ne yaptığım seni o kadar ilgilendiriyorsa kendini helanın deliğine at," dedi.</p>

  <p class="block3">Kör kadın sözünün kesilmesine aldırmadı.</p>

  <p class="block3">"Sabahın erken saatlerine kadar yatakta oturup yazıyorsun hep," dedi.</p>

  <p class="block3">"Işığı kendin kapatıyorsun," dedi Mina.</p>

  <p class="block3">"Sen de hemen el fenerini yakıyorsun," dedi kör kadın. "Soluk alıp verişinden anlıyorum yazdığını."</p>

  <p class="block3">Mina sakin olmaya çalıştı. "Güzel," dedi başını kaldırmadan. "Diyelim ki öyle. Peki ne var bunda?"</p>

  <p class="block5">"Hiçbir şey," diye yanıtladı kör kadın. "Yalnızca sana ilk cuma ayinini kaçırttı."</p>

  <p class="block3">Mina iki eliyle birden makarayı, makası ve bir avuç bitmemiş sapla gülü toparladı. Tümünü sepete koyup kör kadının yüzüne baktı. "Peki öyleyse helaya ne yapmaya gittiğimi söyleyeyim mi sana?" diye sordu. Mina kendi sorusunu yanıtlayana kadar ikisi de gerilip bekledi.</p>

  <p class="block3">"Sıçmaya gittim."</p>

  <p class="block3">Kör kadın üç küçük anahtarı sepetin içine attı. "İyi bir bahane olabilirdi," diye mırıldandı mutfağa girerken. "Ömründe ilk kez ağzını bozduğunu duymasam inandırabilirdin beni." Mina'nın annesi, kolları dikenli çiçek demetleriyle dolu, koridorun öbür ucundan geliyordu.</p>

  <p class="block3">"Neler oluyor?" diye sordu.</p>

  <p class="block3">"Ben deliyim," dedi kör kadın. "Ama sağa sola taş atmaya başlamadığım sürece belli ki beni tımarhaneye göndermeyi düşünmüyorsun."</p>

  <p class="block2" id="calibre_pb_6">&nbsp;</p>
</body>
</html>
