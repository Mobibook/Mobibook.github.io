<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>ALBAYA MEKTUP YAZAN KİMSE YOK</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre">
  <h1 class="block3" title="Albaya Mektup Yazan Kimse Yok ">ALBAYA MEKTUP YAZAN KİMSE YOK</h1>

  <p class="block3">Albay kahve tenekesinin tepesini kaldırdı ve yalnızca bir küçük kaşık kahve kalmış olduğunu gördü. Kabı ateşten indirip suyun yarısını toprak zemine döktü ve çekilmiş kahvenin son zerreleri de pas kırıntılarıyla karışıp kaba dökülene kadar tenekenin içini bir bıçakla kazıdı.</p>

  <p class="block3">Masum ve inançlı bir tavırla taş ocağın yanında oturup kahvenin kaynamasını beklerken, bağırsaklarında mantar ve zehirli zambakların kök saldığı duygusuna kapıldı. Aylardan ekimdi. Kendisi gibi buna benzer pek çok sabahı atlatabilmiş biri için bile geçirmesi zor bir sabahtı. Nerdeyse altmış yıldır son iç savaş bittiğinden beri beklemekten başka hiçbir şey yapmamıştı albay.</p>

  <p class="block3">Gelen birkaç şeyden biri de ekimdi.</p>

  <p class="block3">Kahveyle yatak odasına girdiğini gören karısı cibinliği kaldırdı. Bir gece önce bir astım nöbetine tutulmuştu ve şimdi uykulu bir hali vardı. Ama fincanı almak için doğruldu.</p>

  <p class="block3">"Ya sen?"</p>

  <p class="block3">"Ben içtim," diye yalan söyledi albay. "Koca bir kaşık daha vardı."</p>

  <p class="block3">O sırada çanlar çalmaya başladı. Albay cenazeyi unutmuştu. Karısı kahvesini içerken o da hamağın bir ucunu kancadan çıkarıp kapının arkasındaki öbür uca doğru sardı. Kadın ölen adamı düşündü.</p>

  <p class="block3">"1922'de doğmuştu," dedi. "Oğlumuzdan tam bir ay sonra. 7 Nisan'da."</p>

  <p class="block3">Hışırtılı soluklar arasında kahvesini yudumlamayı sürdürüyordu.</p>

  <p class="block3">Kavisli, katı belkemiğinin üstünde bir tutam beyazlıktan ibaretti. Sıkıntılı soluması sorularını kesin cümlelere dönüştürmesine neden oluyordu.</p>

  <p class="block3">Kahvesini bitirdiğinde hala ölen adamı düşünüyordu.</p>

  <p class="block3">"Ekimde gömülmek korkunç olmalı," dedi, Ama kocası ilgilenmedi.</p>

  <p class="block3">Pencereyi açtı. Ekim avluya girmişti. Yeşilin keskin tonlarıyla fışkıran bitkilere, solucanların çamurda yaptığı tepeciklere dikkatle bakarken, albay uğursuz ayı yine hissetti bağırsaklarında.</p>

  <p class="block3">"Rutubet iliklerime işledi," dedi.</p>

  <p class="block3">"Kış geldi," diye yanıtladı kadın. "Yağmurlar başladığından beri çorapla yatmanı söylüyorum sana."</p>

  <p class="block3">"Bir haftadır öyle yatıyorum zaten."</p>

  <p class="block3">Yağmur hafif hafif ama hiç durmaksızın yağıyordu. Albay yün bir battaniyeye sarınıp hamağa dönmeyi tercih ederdi. Ama çatlak çanların ısrarı ona cenazeyi anımsatıyordu. "Ekim geldi," diye fısıldadı ve odanın ortasına doğru yürüdü. Karyolanın ayağına bağlanmış horozu ancak o zaman anımsadı.</p>

  <p class="block3">Bir dövüş horozuydu bu.</p>

  <p class="block3">Fincanı mutfağa götürdükten sonra oturma odasındaki tahta oymalı sarkaç saati kurdu. Astımlı birinin soluması için fazlaca dar olan yatak odasının aksine oturma odası genişti. Burada ufak, örtülü bir masanın çevresinde dört sağlam salıncaklı sandalye ve alçıdan bir kedi vardı. Saatin karşısındaki duvarda güllerle yüklü bir sandalda tüllere bürünmüş ve aşk melekleriyle çevrelenmiş bir kadının resmi vardı.</p>

  <p class="block3">Saati kurmayı bitirdiğinde yediyi yirmi geçiyordu. Sonra horozu mutfağa götürüp ocağın ayaklarından birine bağladı, tenekedeki suyu değiştirdi ve yanına bir avuç mısır koydu. Tahta perdedeki bir delikten içeri bir grup çocuk girdi. Horozu sessizce seyretmek için çevresini alıp oturdular.</p>

  <p class="block3">"Kesin şu hayvana bakmayı," dedi albay. "Bu kadar çok bakarsanız eskir horozlar."</p>

  <p class="block3">Çocuklar kımıldamadı. İçlerinden biri popüler bir şarkının notalarını armonikasıyla çalmaya başladı. "Bugün çalma şunu," dedi albay çocuğa.</p>

  <p class="block3"><span class="calibre1">"Kasabada cenaze var." Çocuk aleti pantolonunun cebine koydu. Albay da cenaze için giyinmek üzere yatak odasına girdi.</span></p>

  <p class="block3">Karısının astımı nedeniyle beyaz takımı ütülenmemişti. Bu durumda, evlendiğinden beri yalnızca özel olaylarda kullandığı eski siyah takımı giymek zorundaydı. Takımı sandığın dibinde, gazetelere sarılmış ve ufak naftalin topaklarıyla güvelerden korunmuş olarak bulabilmek için biraz çaba harcadı.</p>

  <p class="block3">Kadın yatağa uzanmış, hala ölen adamı düşünüyordu.</p>

  <p class="block3">"Agustin'le buluşmuştur bile," dedi. "Belki ona ölümünden sonra içine düştüğümüz durumdan söz etmez."</p>

  <p class="block3">"Şu anda belki de horozlardan konuşuyorlardır," dedi albay.</p>

  <p class="block3">Sandıkta kocaman, eski bir şemsiye buldu. Karısı onu albayın partisi için para toplamak amacıyla düzenlenen bir eşya piyangosunda kazanmıştı.</p>

  <p class="block3">Aynı gece, yağmura karşın sürdürülen bir açık hava gösterisine gitmişlerdi. Albay, karısı ve o zaman sekiz yaşında olan oğulları Agustin, şemsiyenin altında oturup gösteriyi sonuna kadar izlemişlerdi. Şimdi ise Agustin ölmüş, parlak saten kumaşı ise güveler yemişti.</p>

  <p class="block3">"Sirk palyaçolarına yakışır şemsiyemizden artakalana bak," dedi albay, eski deyimlerinden birini kullanarak. Başının üzerinde küçük metal çubuklardan oluşan gizemli bir çatı açıldı. "Şimdi yalnızca yıldızları saymaya yarıyor."</p>

  <p class="block3">Gülümsedi. Ama kadın şemsiyeye bakmak zahmetine katlanmadı. "Her şey öyle," diye fısıldadı. "Canlı canlı çürüyoruz." Sonra dikkatini ölen adam üzerinde yoğunlaştırabilmek için gözlerini kapadı.</p>

  <p class="block3">Albay el yordamıyla tıraş olduktan sonra uzun zamandır aynası yoktu sessizce giyindi. Bacaklarını nerdeyse bir uzun don kadar sıkı saran pantolonu, bileklerinde iplerle büzülüp bağlanıyor, böbrek hizasına dikilmiş iki yaldızlı tokadan geçen, pantolonla aynı kumaştan iki askı yardımıyla belinde duruyordu. Kemer kullanmıyordu. Eski ambalaj kâğıdı renginde ve bir o kadar da sert olan gömleği, takılıp çıkartabilen yakayı da tutmaya yarayan bakır bir düğmeyle iliklenmişti. Ama yaka yırtılmış olduğundan albay kravat takma fikrinden vazgeçti.</p>

  <p class="block3">Her şeyi olağanüstü bir işmiş gibi yapıyordu. Ellerinin kemikleri, gergin, saydam, boynunun derisi gibi hafif lekeli bir deriyle kaplanmıştı. Rugan ayakkabılarını giymeden önce dikişlerindeki kurumuş çamuru kazıdı. Karısı onu o anda, evlendikleri günkü gibi giyinmiş olarak gördü. Ancak o zaman kocasının ne kadar yaşlanmış olduğunu fark etti.</p>

  <p class="block3">"Özel bir olay için giyinmiş gibi görünüyorsun," dedi.</p>

  <p class="block3">"Bu cenaze özel bir olay," dedi albay. "Yıllardır gördüğümüz ölümler arasında doğal nedenlere dayanan ilk ölüm bu."</p>

  <p class="block3">Hava dokuzdan sonra açtı. Albay çıkmaya hazırlanırken, karısı ceketinin kolundan yakaladı.</p>

  <p class="block3">"Saçını tara," dedi.</p>

  <p class="block3">Albay çelik rengi, diken diken kabaran saçlarını1kemik bir tarakla yatıştırmaya çalıştı. Ama boş bir çabaydı bu.</p>

  <p class="block3">"Bir papağana benziyorum herhalde," dedi.</p>

  <p class="block3">Kadın onu inceledi. Papağana benzemediğini düşündü. Somun ve cıvatalarla eklemlenmiş gibi görünen sağlam kemikleriyle kupkuru bir adamdı.</p>

  <p class="block3">Gözlerindeki canlılık nedeniyle formanın içinde saklanmış gibi görünmüyordu.</p>

  <p class="block3">"Böyle iyisin," diye itiraf etti kadın, sonra kocası odadan çıkarken ekledi: "Sor bakalım doktora, bu evde üstüne kaynar su mu dökmüşüz."</p>

  <p class="block3">Kasabanın kıyısında, çatısı palmiye yapraklarıyla örtülü, badanası pul pul dökülen bir evde yaşıyorlardı. Hava hala rutubetliydi ama yağmur durmuştu. Albay evlerin üst üste yığıldığı dar bir sokaktan geçerek meydana doğru yürüdü. Ana caddeye çıkınca ürperdi. Kasaba göz alabildiğine çiçeklerden bir halıyla kaplanmıştı. Kapı eşiklerinde oturan siyahlar içindeki kadınlar cenazeyi bekliyorlardı.</p>

  <p class="block3">Meydanda yağmur yine çiselemeye başladı. Bilardo salonunun sahibi albayı kapısından gördü ve kollarını açıp seslendi:</p>

  <p class="block3">"Albay, bekleyin de size bir şemsiye vereyim."</p>

  <p class="block3">Albay başını çevirmeden yanıtladı.</p>

  <p class="block3">"Teşekkür ederim. Böyle iyiyim."</p>

  <p class="block3">Cenaze alayı henüz kiliseden çıkmamıştı. Beyazlar giymiş siyah kravatlı adamlar basık kapı ağzında, şemsiyelerinin altında konuşuyorlardı. İçlerinden biri meydandaki su birikintilerinin üstünden atlayan albayı gördü.</p>

  <p class="block3">"Buraya sığının dostum," diye seslendi.</p>

  <p class="block3">Şemsiyenin altında yer açtı.</p>

  <p class="block3">"Teşekkürler dostum," dedi albay.</p>

  <p class="block3">Ama daveti kabul etmedi. Ölen adamın annesine başsağlığı dilemek için doğruca eve girdi. İlk algıladığı şey bir sürü farklı çiçeğin kokuşuydu. Sonra sıcaklık arttı. Albay yatak odasına yığılmış kalabalığın arasından kendine yol açmaya çalıştı. Ama biri suratına elini koydu ve onu şaşkın yüzler arasından iterek odanın arkalarına, ölünün derin ve kocaman açılmış burun deliklerinin olduğu yere doğru götürdü.</p>

  <p class="block3">Orada ölünün annesi, palmiye yapraklarından örülmüş bir yelpazeyle tabutun çevresindeki sinekleri kovuyordu. Siyahlar içindeki öbür kadınlar, yüzlerinde bir nehrin akıntısına bakar gibi bir ifadeyle ölüyü seyrediyorlardı.</p>

  <p class="block3">Birden odanın arkalarından bir ses yükseldi. Albay bir kadını yana çekti, ölünün annesine profilden bakarak elini omzuna koydu.</p>

  <p class="block3">"Çok üzüldüm," dedi.</p>

  <p class="block3">Kadın başını çevirmedi. Ağzını açıp ulur gibi bir ses koyuverdi. Albay irkildi. Titrek bir haykırışla sarsılan şekilsiz bir kalabalık tarafından cesede doğru itildiğini hissetti. Elleri için sağlam bir dayanak aradı ama duvarı bulamadı. Duvarın yerinde başka gövdeler vardı. Biri kulağına yavaşça, çok yumuşak bir sesle, "Dikkat edin albay," dedi. Başını hızla döndürdü ve ölüyle yüz yüze geldi. Ama onu tanımadı çünkü katı ve dinamik bir görünümü vardı ve elinde trompeti, beyaz örtülere sarınmış haliyle kendisi kadar tedirgin gibiydi. Albay soluk alabilmek için başını çığlıkların yukarısına kaldırdığı zaman, kapalı kutunun duvarlara doğru dağılıp giden çiçekli bir yamaçtan aşağıya, kapıya doğru ine çıka ilerlediğini gördü. Terliyordu. Eklemleri ağrıyordu. Bir an sonra caddede olduğunu anladı, çünkü çiseleyen yağmur gözkapaklarını acıtıyordu. Biri kolundan yakalayıp, "Çabuk olun dostum, sizi bekliyordum," dedi.</p>

  <p class="block3">Sabas'tı bu, albayın ölen oğlunun vaftiz babası ve partisinin siyasi zulümden kurtulup kasabada yaşamayı sürdürmüş olan tek lideri. "Sağ olun dostum," dedi albay ve şemsiyenin altına girerek sessizce yürüdü. Bando, cenaze marşını çalmaya başladı. Albay trompetin eksikliğini fark etti ve ilk kez ölünün gerçekten ölmüş olduğuna inandı.</p>

  <p class="block3">"Zavallı adam," diye mırıldandı.</p>

  <p class="block3">Sabas boğazını temizledi. Boyu albaydan kısa olduğu için sol elindeki şemsiyenin sapını nerdeyse başıyla aynı hizada tutuyordu. Cenaze alayı meydandan ayrılınca konuşmaya başladılar. O zaman Sabas kederli bir yüzle albaya döndü:</p>

  <p class="block3">"Horozdan ne haber, dostum?"</p>

  <p class="block3">"Hala duruyor," diye yanıtladı albay.</p>

  <p class="block3">O anda birinin bağırdığını duydular:</p>

  <p class="block3">"O ölüyle nereye gidiyorlar?"</p>

  <p class="block3">Albay gözlerini kaldırdı. Kışların balkonunda taşkın bir tavırla duran belediye başkanını gördü. Üstünde flanel iç çamaşırları vardı, tıraşsız yanağı şişmişti. Çalgıcılar marşı kestiler. Bir an sonra albay belediye başkanına bağıran Peder Angel'in sesini tanıdı. Şemsiyenin üstünde tıpırdayan yağmurun arasında, karşılıklı konuştuklarını duydu.</p>

  <p class="block3">"Neymiş?" dedi Sabas.</p>

  <p class="block3">"Bir şey değil," diye yanıtladı albay. "Cenaze polis kışlasının önünden geçemezmiş."</p>

  <p class="block3">"Unutmuştum," diye haykırdı Sabas. "Sıkıyönetim altında olduğumuzu hep unutuyorum."</p>

  <p class="block3">"Ama bu bir ayaklanma değil ki," dedi albay. "Yoksul bir müzisyenin cenazesi."</p>

  <p class="block3">Cenaze alayı yolunu değiştirdi. Yoksul mahallelerde kadınlar sessizce tırnaklarını kemirerek alayın geçişini izliyorlardı. Ama sonra, caddenin ortasına çıkarak ölünün tabutun içinde kendilerini dinlediğine inanıyormuşçasına övgü, şükran ve veda çığlıkları attılar. Albay mezarlıkta kendini hasta hissetti. Sabas, ölüyü taşıyan adamlara yol açmak için onu duvara doğru iterken gülümseyen yüzünü ona çevirdiğinde sert bir çehreyle karşılaştı.</p>

  <p class="block3">"Neyiniz var dostum?" diye sordu Sabas.</p>

  <p class="block3">Albay içini çekti.</p>

  <p class="block3">"Ekim geldi."</p>

  <p class="block3">Aynı caddeden döndüler. Hava açmıştı. Gök derin, keskin bir maviydi.</p>

  <p class="block3">Artık yağmayacak, diye düşündü albay ve kendini daha iyi hissetti, ama hala keyifsizdi. Sabas onun düşüncelerini böldü.</p>

  <p class="block3">"Bir doktora görünün."</p>

  <p class="block3">"Hasta değilim," dedi albay. "Yalnızca ekim ayında bağırsaklarımda hayvanlar varmış gibi hissediyorum."</p>

  <p class="block3">"Ya," dedi Sabas. Evinin kapısında albaya veda etti. Evi, dövme demirden pencere parmaklıkları olan iki katlı yeni bir yapıydı. Albay, takım elbisesini bir an önce çıkarmak için sabırsızlanarak evine doğru yöneldi. Az sonra yine dışarı çıkıp bir teneke kahveyle horoz için bir miktar mısır almak üzere köşedeki dükkâna gitti.</p>

  <p class="block3">Albay perşembe günü hamağında uzanmayı yeğlediği halde horozla ilgilendi. Hava birkaç gün kapalı kaldı. Hafta boyunca albayın karnındaki bitkiler çiçeklendi. Astımlı kadının ciğerlerinin ıslığını dinleyip üzülerek gecelerce uykusuz kaldı. Ama cuma günü öğleden sonra, bir ateşkes bağışladı ekim. Agustin'in arkadaşları kendisi gibi terzi dükkânında çalışan horoz dövüşü tutkunu işçiler bunu fırsat bilerek horozu yoklamaya geldiler. İyi durumdaydı.</p>

  <p class="block3">Albay evde karısıyla yalnız kalınca yatak odasına döndü. Kadın toparlanmıştı.</p>

  <p class="block3">"Ne diyorlar?" diye sordu.</p>

  <p class="block3">"Çok hevesliler," diye bilgi verdi albay. "Herkes horoza oynamak için para biriktiriyor."</p>

  <p class="block3">"Bu kadar çirkin bir horozda ne buluyorlar bilmem," dedi kadın. "Bana bir hilkat garibesi gibi görünüyor, kafası ayaklarına göre fazla ufak."</p>

  <p class="block3">"Yörenin en iyisi olduğunu söylüyorlar," diye yanıtladı albay. "Aşağı yukarı elli peso değerinde."</p>

  <p class="block3">Söylediklerinin horozu alıkoyma kararını mazur gösterdiğinden emindi.</p>

  <p class="block3">Dokuz ay önce horoz dövüşlerinde el altından bildiri dağıttığı için vurularak öldürülen oğullarından bir hatıraydı o. "Pahalı bir hayal," dedi kadın. "Mısır bitince onu kendi ciğerimizle beslemek zorunda kalacağız."</p>

  <p class="block4">Albay dolapta yelken bezinden beyaz pantolonunu ararken uzunca bir süre düşündü. "Yalnızca birkaç ay," dedi. "Ocakta dövüşlerin olacağını şimdiden biliyoruz. O zaman onu daha fazlasına satabiliriz."</p>

  <p class="block3">Pantolonun ütülenmesi gerekiyordu. Kadın onu kömürlerin üstünde ısıtılmış iki demirle ocağın üstüne gerdi.</p>

  <p class="block3">"Dışarı çıkmakta acelen ne?" diye sordu.</p>

  <p class="block3">"Posta."</p>

  <p class="block3">"Bugünün cuma olduğunu unutmuştum," dedi kadın, yatak odasına dönerken. Albay giyinmişti ama pantolonsuzdu. Kadın kocasının ayakkabılarına dikkatle baktı.</p>

  <p class="block3">"Bu ayakkabılar atılacak durumda," dedi. "Sen ruganlarını giy yine."</p>

  <p class="block3">Albay kendini meyus hissetti.</p>

  <p class="block3">"Bir yetimin ayakkabılarına benziyorlar," diye itiraz etti. "Ne zaman onları giysem kendimi yetimhane kaçağı gibi hissediyorum."</p>

  <p class="block3">"Biz de oğlumuzun yetimleriyiz," dedi kadın.</p>

  <p class="block3">Bu kez de kocasını ikna etti. Albay, daha teknelerin düdükleri çalmadan limana doğru yürüdü. Rugan ayakkabılar, kemersiz beyaz pantolon ve takılıp çıkarılan yakası olmayan, boynunda bakır düğmeyle iliklenen gömlek.</p>

  <p class="block3">Suriyeli Musa'nın dükkânından teknelerin rıhtıma yanaşmasını seyretti.</p>

  <p class="block3">Yolcular sekiz saat hareketsiz kalmaktan uyuşmuş bir halde indiler. Her zamankiler: gezgin satıcılar ve her zamanki gibi bir hafta önce gitmiş olup da şimdi dönen kasabalılar.</p>

  <p class="block3">Sonuncusu posta teknesiydi. Albay onun yanaşmasını acılı bir tedirginlikle izledi. Tepede, teknenin bacasına bağlanmış ve bir muşambayla korunmuş olan posta çantasını gördü. On beş yıllık bekleyiş, sezgisini bilemişti.</p>

  <p class="block3">Horoz, kaygısını bilemişti. Posta şefinin tekneye girip çantayı çözerek omzuna vurduğu andan başlayarak albay onu gözünden ayırmadı.</p>

  <p class="block3">Onu limana paralel cadde boyunca, sergilenen rengârenk mallarıyla dükkânların ve işporta tezgâhlarının oluşturduğu labirent içinde izledi. Bunu her yapışında, korkudan çok farklı ama onun kadar ezici bir kaygı yaşıyordu albay. Doktor postanede gazeteleri bekliyordu.</p>

  <p class="block3">"Karım evimizde üstünüze kaynar su mu döktüğümüzü soruyor," dedi albay.</p>

  <p class="block3">Kafatası düz ve parlak siyah saçlarla kaplı genç bir adamdı doktor. Diş yapısının kusursuzluğunda inanılmaz bir şey vardı. Astımlının sağlığını sordu.</p>

  <p class="block3">Albay, mektupları küçük bölmelere dağıtan posta şefinden gözlerini ayırmadan, ayrıntılı bir rapor verdi. Şefin hareketlerindeki ağırlık onu çileden çıkarıyordu.</p>

  <p class="block3">Doktor mektuplarını gazete tomarıyla birlikte aldı. Tıbbi reklam broşürlerini bir yana ayırdı. Sonra kişisel mektuplarına göz gezdirdi. Bu arada posta şefi de orada bulunanlara mektuplarını dağıtıyordu. Albay alfabede kendi harfine ayrılmış olan bölmeyi gözlüyordu. Mavi kenarlı bir uçak zarfı sinir gerginliğini artırdı.</p>

  <p class="block3">Doktor gazetelerin bandını açtı. Başlıkları okurken albay da gözleri küçük bölmeye dikili posta şefinin onun önünde durmasını bekledi. Ama şef durmadı. Doktor gazeteleri okumayı bıraktı. Albaya baktı. Sonra telgraf anahtarının önünde oturan posta şefine, sonra yine albaya baktı.</p>

  <p class="block3">"Biz gidiyoruz," dedi.</p>

  <p class="block3">Posta şefi başını kaldırmadı.</p>

  <p class="block3">"Albaya bir şey yok," dedi.</p>

  <p class="block3">Albay mahcup olmuştu.</p>

  <p class="block3">"Bir şey beklemiyordum," diye yalan söyledi. Tümüyle çocuksu bir bakışla doktora döndü. "Bana mektup yazan yok."</p>

  <p class="block3">Sessizlik içinde geri döndüler. Doktor yoğun bir dikkatle gazeteleri okuyordu. Albay her zamanki gibi, kayıp bir parayı aramak için kendi ayak izlerine basarak geri dönen bir adamınkilere benzeyen adımlarla yürüyordu.</p>

  <p class="block3">Parlak bir öğle sonrasıydı. Meydandaki badem ağaçları çürüyen son yapraklarını döküyorlardı. Muayenehanenin kapısına vardıklarında hava kararmaya başlamıştı.</p>

  <p class="block3">"Haberlerde ne var?" diye sordu albay.</p>

  <p class="block3">Doktor ona birkaç gazete verdi.</p>

  <p class="block3">"Hiç kimse bilmiyor," dedi. "Sansürcülerin basılmasına izin verdiği satırların aralarını okumak zor."</p>

  <p class="block3">Albay önemli başlıkları okudu. Uluslararası haberler. En tepede, Süveyş Kanalı hakkında dört sütunu kaplayan bir rapor. Ön sayfanın hemen hemen tümü ücretli ölüm ilanlarıyla kaplıydı.</p>

  <p class="block3">"Seçim umudu yok," dedi albay.</p>

  <p class="block3">"O kadar saf olmayın albay," dedi doktor. "Mesih'i beklemek için fazla yaşlandık artık."</p>

  <p class="block3">Albay gazeteleri geri vermeye yeltendi, ama doktor kabul etmedi.</p>

  <p class="block3">"Eve götürün onları," dedi. "Bu gece okuyup yarın geri verebilirsiniz."</p>

  <p class="block3">Yediyi biraz geçe kuledeki çanlar filmlerin sansüre göre sınıflandırılmasını bildirmek için çaldı. Peder Angel her ay postayla gelen sıralamalara uygun olarak filmin ahlaki sınıflandırmasını yapmak için bu yolu kullanıyordu. Albayın karısı on iki vuruş saydı.</p>

  <p class="block3">"Kimse için uygun değil," dedi. "Hemen hemen bir yıldır filmler herkes için kötü."</p>

  <p class="block3">Cibinliği indirirken mırıldandı, "Dünya bozuldu." Ama albay yorum yapmadı. Yatmadan önce horozu karyolanın ayağına bağladı. Evi kilitleyip yatak odasına biraz böcek ilacı sıktı. Sonra lambayı yere koydu, hamağını kurdu ve gazeteleri okumak üzere uzandı.</p>

  <p class="block3">Onları ilk sayfadan son sayfaya kadar, reklamları bile atlamadan, tarih sırasına göre okudu. Saat on birde sokağa çıkma yasağını bildiren boru çaldı.</p>

  <p class="block3">Albay okumasını yarım saat sonra bitirdi, avlunun kapısını gecenin kopkoyu karanlığına açtı ve sivrisineklerle kuşatılmış bir halde duvar direklerine doğru işedi. Yatak odasına döndüğünde karısı uyanıktı.</p>

  <p class="block3">"Emekli askerler hakkında hiçbir şey yok mu?" diye sordu albaya.</p>

  <p class="block3">"Yok," dedi albay. Hamağa yatmadan lambayı söndürdü. "Başlangıçta hiç değilse emeklilerin listesini yayınlamışlardı. Ama aşağı yukarı beş yıldır bir şey söyledikleri yok."</p>

  <p class="block3">Gece yarısından sonra yağmur yağdı. Albay uyumayı başardı ama biraz sonra bağırsaklarımdan gelen alarmla uyandı. Damın bir yerinde bir akıntı fark etti. Yün bir battaniyeye kulaklarına kadar bürünüp karanlıkta deliği bulmaya çalıştı. Belkemiğinden aşağı soğuk bir ter boşandı. Ateşi vardı. Bir pelte havuzunda iç içe daireler çizerek yüzüyormuş gibi hissediyordu kendini. Biri konuştu. Albay portatif devrimci yatağından yanıtladı.</p>

  <p class="block3">"Kiminle konuşuyorsun?" diye sordu karısı.</p>

  <p class="block3">"Albay Aureliano Buendia'nın kampına kaplan kılığında gelen İngiliz'le," diye yanıtladı albay. Ateşler içinde yanarak hamağında döndü. "Marlborough Düküydü."</p>

  <p class="block3">Gün ağarırken bulutlar açılmıştı. Albay, ayin için ikinci çağrıda hamaktan atladı ve kendini horozun ötüşüyle çalkalanan şaşkın bir gerçeğe yerleştirdi. Başı hala iç içe daireler izleyerek dönüyor, midesi bulanıyordu.</p>

  <p class="block3">Avluya çıktı ve kışın duyulur duyulmaz fısıltılarıyla karanlık kokuları arasından helaya doğru yürüdü. Çinko damlı küçük tahta bölmenin havası heladan gelen amonyak kokusuyla ağırlaşmıştı. Albay kapağı kaldırdığında üçgen şeklinde bir sinek bulutu çukurdan dışarı uğradı.</p>

  <p class="block3">Asılsız bir alarmdı. Albay zımparalanmamış tahtalardan yapılma setin üstünde çömelirken, engellenen bir dürtünün rahatsızlığını hissetti. Ezici baskının yerini sindirim yolunda donuk bir ağrı almıştı. "Hiç kuşku yok," diye mırıldandı. "Her ekimde aynı şey." Ve bağırsaklarındaki mantar yatışana kadar yine o masum ve inançlı bekleyiş tavrını takındı. Sonra horoza bakmak için yatak odasına döndü.</p>

  <p class="block3">"Dün gece ateşten sayıklıyordun," dedi karısı.</p>

  <p class="block3">Bir haftalık bir nöbetten sonra toparlanmış, odaya çekidüzen vermeye başlamıştı. Albay anımsamaya çalıştı.</p>

  <p class="block3">"Ateşten değildi," diye yalan söyledi. "Yine o örümcek ağları rüyasıydı."</p>

  <p class="block3">Her zaman olduğu gibi, kadın nöbetten sinirsel bir enerjiyle dolu çıkmıştı. Bütün sabah evin altını üstüne getirdi. Saat ve genç kızın resmi dışında her şeyin yerini değiştirdi. O kadar zayıf ve esnek görünüyordu ki, aşağıya kadar düğmelenmiş siyah giysisi ve bez terlikleriyle ortalıkta dolaşırken duvarlardan yürüyüp geçecek güce sahipmiş duygusunu veriyordu. Ama on ikiden önce hacmini, insan ağırlığını yeniden bulmuştu. Yatakta, bir boşluktan farksızdı. Şimdi ise eğreltiotu ve begonya saksıları arasında dolaşırken, ev onun varlığıyla dolup taşıyordu. Tropikal toprağın üretebildiği tüm yenilen şeylerin doğranıp kaynatıldığı tencereyi karıştırırken, "Agustin'in senesi dolsaydı şarkı söylemeye başlardım," dedi.</p>

  <p class="block3">"Canın şarkı söylemek istiyorsa söyle," dedi albay. "Dalağına iyi gelir."</p>

  <p class="block3">Öğle yemeğinden sonra doktor geldi. Albayla karısı mutfakta kahve içerken sokak kapısını iterek açıp bağırdı:</p>

  <p class="block3">"Herkes öldü mü?"</p>

  <p class="block3">Albay onu içeri buyur etmek için kalktı.</p>

  <p class="block3">"Öyle görünüyor doktor," dedi, oturma odasına girerken. "Saatinin akbabalara ayarlı olduğunu hep söylerdim zaten."</p>

  <p class="block3">Kadın muayene için hazırlanmak üzere yatak odasına girdi. Doktor albayla birlikte oturma odasında kaldı. Sıcağa karşın, doktorun tertemiz keten takımından bir tazelik kokusu yayılıyordu. Kadın hazır olduğunu bildirdiği sırada, doktor albaya bir zarf içinde üç yaprak kâğıt verdi. Yatak odasına girerken, "Dün gazetelerin basmadıkları bunlar," dedi.</p>

  <p class="block3">Albay da öyle tahmin etmişti. Ülkedeki olayların, el altından dağıtılmak üzere teksirle çoğaltılmış bir özetiydi bu. Ülkenin iç kesimlerindeki silahlı direnişin durumuna ilişkin açıklamalar. Albay kendini bozguna uğramış hissetti. Gizli raporlarla dolu on yıl, hiçbir haberin bir sonraki ayın haberlerinden daha şaşırtıcı olmadığını öğretmemişti ona. Doktor oturma odasına döndüğünde okumayı bitirmişti.</p>

  <p class="block3">"Hasta benden sağlıklı," dedi doktor. "Böyle bir astımla yüz yaşına kadar yaşayabilirdim."</p>

  <p class="block3">Albay ona dik dik gibi baktı. Tek kelime söylemeden zarfı geri verdi, ama doktor almadı.</p>

  <p class="block3">"Başkalarına geçirin," dedi alçak sesle.</p>

  <p class="block3">Albay zarfı pantolonunun cebine koydu. Kadın yatak odasından çıkarken, "Şu aralar bir gün ölüp gideceğim ve sizi de yanımda cehenneme götüreceğim doktor," diyordu. Doktor, dişlerinin beylik pırıltısıyla sessizce karşılık verdi. Küçük masaya bir sandalye çekip çantasından birkaç bedava numune kavanozu çıkardı. Kadın mutfağa doğru yürüdü.</p>

  <p class="block3">"Bekleyin de kahveyi ısıtayım."</p>

  <p class="block3">"Çok teşekkür ederim, içmeyeyim," dedi doktor. "Size beni zehirleme şansını vermeyi kesinlikle reddederim."</p>

  <p class="block3">Kadın mutfakta güldü. Doktor yazmayı bitirince reçeteyi yüksek sesle okudu, çünkü el yazısını kimsenin sökemeyeceğini biliyordu. Albay dikkatini toplamaya çalışıyordu. Kadın mutfaktan döndüğünde, kocasının yüzünde bir önceki gecenin sarsıntısını gördü.</p>

  <p class="block3">"Bu sabah ateşi vardı," dedi, kocasını göstererek. "Nerdeyse iki saat iç savaş hakkında saçma sapan konuştu durdu."</p>

  <p class="block3">Albay irkilmişti.</p>

  <p class="block3">"Ateşten değildi," dedi ısrarla, kendini toplayarak. "Zaten kendimi hasta hissettiğim gün çöp tenekesine kendim fırlatıp atacağım."</p>

  <p class="block3">Gazeteleri bulmak için yatak odasına girdi.</p>

  <p class="block3">"İltifatınıza teşekkür ederim," dedi doktor.</p>

  <p class="block3">Birlikte meydana doğru yürüdüler. Hava kuruydu. Asfalt sıcaktan erimeye başlamıştı. Doktor veda ederken albay kenetlenmiş dişlerinin arasından alçak sesle sordu:</p>

  <p class="block3">"Borcumuz nedir doktor?"</p>

  <p class="block3">"Şimdilik yok," dedi doktor, albayın omzuna hafifçe vurarak. "Horoz kazandığında dolgun bir fatura gönderirim size."</p>

  <p class="block3">Albay gizli mektubu Agustin'in arkadaşlarına vermek için terzi dükkânına gitti. Partili arkadaşları öldürüldüğünden ya da kasabadan sürüldüğünden ve albay her cuma postayı beklemekten başka uğraşı olmayan bir adama dönüştüğünden beri tek sığmağı orasıydı.</p>

  <p class="block3">Öğle sonrasının sıcağı kadının enerjisini kamçılamıştı. Verandada begonyaların arasında, eski giysilerin durduğu bir kutunun yanına oturmuş, hiç yoktan yeni bir giysi var etme mucizesini yaratıyordu yine. Kollardan yakalar, sırtlardan ve kare yamalardan manşetler yapıyordu. Değişik renklerde parçalardan oluşmakla birlikte kusursuzdu bunlar. Bir ağustosböceği avluda vızıldadı. Güneş soldu. Ama onun begonyaların üzerine inişini görmedi kadın.</p>

  <p class="block3">Başını ancak akşam karanlığında albay eve döndüğü zaman kaldırdı. Sonra boynunu iki eliyle kavradı, parmaklarını çıtırdattı.</p>

  <p class="block3">"Kafam tahta gibi, kaskatı," dedi.</p>

  <p class="block3">"Hep öyleydi zaten," dedi albay. Ama sonra karısının bedeninin rengârenk kırpıntılarla örtülü olduğunu gördü.</p>

  <p class="block3">"Saksağana benziyorsun."</p>

  <p class="block3">"Seni giydirebilmek için yarı saksağan olmak zorunda insan," dedi kadın. Aynı renkten olan yaka ve manşetler dışında üç ayrı renk kumaştan yapılmış bir gömleği kaldırıp gösterdi. "Karnavalda tek yapacağın şey ceketini çıkarmak."</p>

  <p class="block3">Altıda çalan çanlar sözünü kesti. Kadın yatak odasına yönelirken,</p>

  <p class="block3">"Tanrının Meleği Mary’e bildirdi," diye yüksek sesle dua etti. Albay okuldan sonra horoza bakmaya gelen çocuklarla konuşuyordu. Sonra ertesi gün için mısır kalmadığını anımsayarak karısından para istemek için yatak odasına girdi.</p>

  <p class="block3">"Sanırım yalnız elli sent kaldı," dedi kadın.</p>

  <p class="block3">Parayı, bir mendilin köşesine düğümlenmiş olarak yatağın altında saklıyordu. Agustin'in dikiş makinesinden gelen paraydı bu. Dokuz ay boyunca onu kendi gereksinimleri ile horozunkiler arasında bölerek, kuruş kuruş harcamışlardı. Şimdi yalnızca iki tane yirmi sentlikle bir on sentlik kalmıştı.</p>

  <p class="block3">"Yarım kilo mısır al," dedi kadın. "Üstüyle de yarın için kahveyle yüz gram peynir alırsın."</p>

  <p class="block3">"Ve kapı aralığına asmak için altın bir fil," diye devam etti albay. "Yalnız mısır kırk iki tutuyor."</p>

  <p class="block3">Bir an düşündüler. Kadın önce, "Horoz bir hayvan olduğuna göre bekleyebilir," dedi. Ama kocasının yüzündeki ifadeyi görünce düşünceye daldı.</p>

  <p class="block3">Albay yatağın üstünde, dirseklerini dizlerine dayamış, elindeki paraları şıngırdatarak oturuyordu. "Benim hatırım için değil," dedi bir an sonra. "Bana kalsa hemen bu akşam bir horoz yahnisi yapardım. Elli pesoluk bir hazımsızlık çok iyi olurdu." Boynundaki bir sivrisineği ezmek için durakladı. Sonra odada dolaşan karısını gözleriyle izledi.</p>

  <p class="block3">"Beni üzen şu yoksul oğlanların para biriktiriyor olması."</p>

  <p class="block3">Sonra kadın düşünmeye başladı. Elindeki böcek öldürücüyle tam bir dönüş yaptı. Albay onun tavrında gerçekdışı bir şeyler gördü; sanki danışmak için evin ruhlarını çağırıyor gibiydi. Sonunda elindekini üstünde basmaların durduğu küçük rafa bıraktı ve şurup rengi gözlerini albayın şurup rengi gözlerine dikti.</p>

  <p class="block3">"Mısırı al," dedi. "Nasıl geçineceğimizi Tanrı bilir."</p>

  <p class="block3">Ertesi hafta boyunca her sofraya oturuşlarında, "Çoğalan somunlar mucizesi bu," diye yineledi albay. Örme, dikme ve onarma konusundaki şaşırtıcı yeteneğiyle kadın, evi hiç parasız çevirmenin anahtarını bulmuş gibiydi. Ekim, ateşkesini uzatmıştı. Rutubet, yerini uykuya bırakmıştı. Bakır rengi güneşin rahatlattığı kadın üç öğle sonrasını karmaşık saç tuvaletine verdi.</p>

  <p class="block3">Bir öğle sonrası uzun mavi örgülerini birkaç dişi eksik bir tarakla açmaya çalışırken, "Ayin başladı," dedi albay. İkinci öğle sonrası, kadın kucağında beyaz bir çarşafla avluda oturup daha sık dişli bir tarakla nöbeti sırasında çoğalmış olan bitleri temizledi. Sonunda saçlarını lavanta suyuyla yıkadı, kurumasını bekledi ve ense kökünde iki kez kıvırıp bir tokayla tutturdu. Albay bekliyordu. Gece, hamağında uykusuz yatarken, saatlerce horozun yazgısı için kaygılanıyordu. Ama çarşamba günü onu tarttıklarında iyi durumda olduğunu gördüler.</p>

  <p class="block3">Aynı öğle sonrası, Agustin'in arkadaşları horozun zaferinden elde edecekleri hayali kazançlarını hesap ederek evden ayrılırken, albay da kendini iyi hissetti. Karısı onun saçını kesti. Albay, başını elleriyle yoklayarak, "Beni yirmi yaş gençleştirdin," dedi. Kadın kocasına hak verdi.</p>

  <p class="block3">"İyi olduğum zaman ölüleri diriltebilirim," dedi.</p>

  <p class="block3">Ama inana pek az saat sürdü. Evde artık saat ve resimden başka satacak şey kalmamıştı. Perşembe gecesi, olanaklarının sınırında, kadın duruma ilişkin kaygılarını açığa vurdu.</p>

  <p class="block3">"Kaygılanma," diye avuttu albay. "Posta yarın geliyor."</p>

  <p class="block3">Ertesi gün doktorun muayenehanesinin önünde tekneleri bekledi.</p>

  <p class="block3">"Uçak harika bir şey," dedi albay. Gözleri posta çantasının üstündeydi.</p>

  <p class="block3">"Bir gecede Avrupa'ya gidebileceğinizi söylüyorlar."</p>

  <p class="block3">"Doğru," dedi doktor, resimli bir dergiyle yelpazelenerek. Albay posta şefini, tekneye atlayabilmek için yanaşmanın tamamlanmasını bekleyen bir grubun içinde gördü. Önce posta şefi atladı. Kaptandan balmumuyla mühürlenmiş bir zarf aldı. Sonra teknenin tepesine tırmandı. Posta çantası iki petrol bidonunun arasına bağlanmıştı.</p>

  <p class="block3">"Ama yine de tehlikesi var," dedi albay. Posta şefini gözden kaybetmişti ama sonra meşrubat arabasındaki renkli şişelerin arasında yine gördü.</p>

  <p class="block3">"İnsanlık bir bedel ödemeden ilerlemiyor."</p>

  <p class="block3">"Bu safhada bile tekneden daha emniyetli," dedi doktor. "Altı bin metrede uçarken hava koşullarının üstüne çıkarsınız."</p>

  <p class="block3">"Altı bin metre," diye şaşkın şaşkın yineledi albay. Sayının anlamını hayal edemiyordu.</p>

  <p class="block3">Doktor kendini kaptırmıştı. Dergiyi iki eliyle, tamamen kıpırtısız kalana kadar açtı.</p>

  <p class="block3">"Kusursuz bir denge var," dedi.</p>

  <p class="block3">Ama albay posta şefinin hareketlerine takılmıştı yine. Şefin sol elinde tuttuğu bardaktan köpüklü pembe bir şey içtiğini gördü. Sağ elinde posta çantası vardı.</p>

  <p class="block3">"Üstelik okyanusta demirleyip gece uçuşlarıyla sürekli bağlantı kuran gemiler vardır," diye sürdürdü doktor. "Bu kadar çok önlemle tekneden emniyetli."</p>

  <p class="block3">Albay ona baktı. "Tabii," dedi. "Halı gibidir herhalde."</p>

  <p class="block3">Posta şefi doğruca onların yanına geldi. Albay dayanılmaz bir kaygının itişiyle geri çekilerek mühürlü zarfın üstündeki adı okumaya çalıştı. Posta şefi çantayı açtı. Doktora gazete tomarını verdi. Sonra kişisel mektupların bulunduğu zarfı yırtıp açtı, alındı kâğıdını kontrol etti ve mektup sahiplerinin adlarını zarflardan okudu. Doktor gazeteleri açtı.</p>

  <p class="block3">"Yine Süveyş sorunu," dedi manşetleri okuyarak. "Batı durumunu koruyamıyor."</p>

  <p class="block3">Albay manşetleri okumadı. Midesini denetim altına almak için çaba harcıyordu. "Sansür konduğundan beri gazeteler yalnız Avrupa'dan söz eder oldu," dedi. "En iyisi Avrupalıların buraya gelmesi, bizimse Avrupa'ya gitmemiz.</p>

  <p class="block3">Böylelikle herkes kendi ülkesinde neler olup bittiğini bilebilirdi."</p>

  <p class="block3">"Avrupalılar için Güney Amerika bıyıklı, gitarlı ve tüfekli bir adam," dedi doktor, gazetesinin tepesinden gülerek.</p>

  <p class="block3">"Problemi anlamıyorlar."</p>

  <p class="block3">Posta şefi postayı dağıttı. Kalanı çantaya koyup yine kapattı onu.</p>

  <p class="block3">Doktor iki kişisel mektubunu okumaya hazırlanıyordu ama zarfları yırtıp açmadan önce albaya baktı. Sonra posta şefine baktı.</p>

  <p class="block3">"Albaya bir şey yok mu?"</p>

  <p class="block3">Albay dehşete kapıldı. Posta şefi çantayı omzuna vurdu, setten indi ve başını çevirmeden yanıtladı:</p>

  <p class="block3">"Albaya mektup yazan yok."</p>

  <p class="block3">Alışkanlığının tersine, doğrudan eve gitmedi. Terziye uğrayıp, Agustin'in arkadaşları gazeteleri karıştırırken bir fincan kahve içti. Kendini aldatılmış hissediyordu. O gece karısının karşısına eli boş çıkmaktansa, gelecek cumaya kadar orada kalmayı yeğlerdi. Ama terzi dükkânı kapandığında gerçekle yüzleşmek zorunda kaldı. Karısı onu bekliyordu.</p>

  <p class="block3">"Hiçbir şey yok mu?" diye sordu.</p>

  <p class="block3">"Yok," diye yanıtladı albay.</p>

  <p class="block3">Ertesi cuma yine teknelere indi. Ve her cuma olduğu gibi beklenen mektubu alamadan döndü. "Yeterince bekledik," dedi karısı o gece. "Bir mektubu on beş yıl bekleyebilmek için insanda bir öküzün sabrı olmalı, sende olduğu gibi." Albay gazeteleri okumak için hamağına uzandı.</p>

  <p class="block3">"Sıramızı beklememiz gerek," dedi. "Numaramız 1823."</p>

  <p class="block3">"Biz bekleyip dururken o numara piyangoda iki kez çıktı," diye yanıtladı karısı. Albay her zamanki gibi ilk sayfadan son sayfaya, ilanlara varıncaya dek okudu. Ama bu kez dikkatini veremedi. Okurken emeldi aylığı hakkında düşündü. On dokuz yıl önce Meclis yasayı çıkardığı zaman, hakkını kanıtlaması sekiz yılını almıştı. Sonra, listelere alınabilmek için bir altı yıl daha harcamıştı. Albayın eline geçen son mektup oydu.</p>

  <p class="block3">Sokağa çıkma yasağı borusundan sonra bitirdi gazeteleri. Lambayı söndürmeye gittiğinde karısının uyanık olduğunu fark etti.</p>

  <p class="block3">"O gazete kesiği hala sende mi?"</p>

  <p class="block3">Kadın düşündü.</p>

  <p class="block3">"Evet. Öbür kâğıtların arasında olmalı."</p>

  <p class="block3">Cibinliğinden çıkıp, içinde tarih sırasına göre dizilmiş ve bir lastik bantla tutturulmuş bir tomar mektubun bulunduğu tahta bir kutu çıkardı dolaptan. Savaş emeklileri konusunda çabuk girişim vaadinde bulunan bir hukuk firmasının ilanını buldu.</p>

  <p class="block3">"Seni avukat değiştirmeye ikna etmek için harcadığım sürede parayı harcıyor olabilirdik," dedi kadın. Gazete kesiğini kocasına uzattı. "Kızılderililere yaptıkları gibi bizi de kaldırıp bir rafa koymalarından hiçbir şey geçmiyor elimize."</p>

  <p class="block3">Albay iki yıl öncesinin tarihini taşıyan ilanı okudu. Sonra onu kapının arkasında asılı duran ceketinin cebine koydu.</p>

  <p class="block3">"Sorun şu ki avukat değiştirmek için para gerekli."</p>

  <p class="block3">"Hiç de değil," dedi kadın kesin bir tavırla. "Onlara aylığı bağlattıklarında istedikleri kesintiyi yapmalarını yazarsın. Davayı almaları için tek yol bu."</p>

  <p class="block3">Böylece cumartesi günü öğleden sonra, albay avukatını görmeye gitti.</p>

  <p class="block3">Onu bir hamakta tembelce uzanmış buldu. Üst çenesinde iki köpekdişinden başka bir şey olmayan heybetli bir zenciydi. Ayaklarına bir çift tahta tabanlı terlik geçirip yazıhanenin, tozlu piyanoların üstündeki penceresini açtı.</p>

  <p class="block3">Piyanolarını bir zamanlar notaların konulduğu bölmelerine kâğıtlar tıkıştırılmıştı: eski muhasebe defterlerine yapıştırılmış Resmi Gazete kesikleri ve karmakarışık bir muhasebe bültenleri koleksiyonu. Tuşsuz piyanolar bir çalışma masası olarak da kullanılıyordu. Avukat bir döner sandalyeye oturdu. Albay ziyaretinin amacını açıklamadan önce tedirginliğini belirten bir şeyler söyledi.</p>

  <p class="block3">"Sizi uyarmıştım, bu işler birkaç günde hallolmaz," dedi avukat, albay duraklayınca. Sıcaktan durmadan terliyordu. Sandalyeyi arkaya yatırıp bir reklam broşürüyle yelpazelendi.</p>

  <p class="block3">"Vekillerim sık sık yazıp sabırlı olmamızı söylüyorlar."</p>

  <p class="block3">"On beş yıldır aynı şey," diye yanıtladı albay. "Şu kısır horozun hikâyesine dönmeye başladı."</p>

  <p class="block3">Avukat işin idari girdi çıktısını çok canlı bir biçimde anlattı. Sandalye sarkık kaba etlerine dar geliyordu. "On beş yıl önce daha kolaydı," dedi. "O zaman her iki partiden de üyeleri bulunan bir emekli askerler örgütü vardı şehirde." Ciğerlerini boğucu havayla doldurdu ve cümleyi sanki hemen o anda icat etmiş gibi söyledi:</p>

  <p class="block3">"Birlikten kuvvet doğar."</p>

  <p class="block3">"Bu durumda doğmadı," dedi albay. İlk kez yalnızlığının farkına varıyordu. "Bütün arkadaşlarım postayı beklerken ölüp gittiler."</p>

  <p class="block3">Avukatın yüzü değişmedi.</p>

  <p class="block3">"Yasa çok geç çıkarıldı," dedi. "Herkes sizin gibi yirmi yaşında albay olacak kadar şanslı değildi. Üstelik özel bir ödenek ayrılmamıştı, bu durumda hükümet bütçede ayarlamalar yapmak zorunda kaldı."</p>

  <p class="block3">Hep aynı hikâye. Albay onu her dinleyişinde sessizce içerliyordu. "Bu bir sadaka değil," dedi. "Bize bir lütufta bulunmuyorlar. Cumhuriyeti korumak için belimizi kırdık." Avukat ellerini havaya kaldırdı.</p>

  <p class="block3">"Böyledir işte," dedi. "İnsanın nankörlüğü sınır tanımaz."</p>

  <p class="block3">Albay o hikâyeyi de biliyordu. Onu Neerlandia Antlaşmasından bir gün sonra, hükümet iki yüz devrim subayına yolluk ve tazminat vaadinde bulunduğu zaman duymaya başlamıştı. Neerlandia'daki o dev ağacının altında üslenmiş, çoğunlukla okulu terk etmiş gençlerden oluşan bir devrim taburu üç ay beklemişti. Sonra kendi olanaklarıyla evlerine dönmüş ve orada beklemeye devam etmişlerdi. Nerdeyse altmış yıl sonra, albay hala bekliyordu.</p>

  <p class="block3">Bu anılarla heyecanlanıp üstün bir tavır takındı. Sağ elini yalnızca sinir dokusuyla bir araya dikilmiş kemiklerden oluşan uyluğuna dayayıp mırıldandı.</p>

  <p class="block3">"Harekete geçmeye karar verdim."</p>

  <p class="block3">Avukat bekledi.</p>

  <p class="block3">"Yani?"</p>

  <p class="block3">"Avukatımı değiştireceğim."</p>

  <p class="block3">Bir ana ördek, ardında birkaç yavru ördekle yazıhaneye girdi. Avukat onları dışarı kovmak için doğruldu. "Nasıl isterseniz albay," dedi hayvanları kovalayarak. "Nasıl isterseniz öyle olsun. Mucize yaratabilseydim bu kümeste yaşıyor olmazdım." Avlu kapısına tahta bir parmaklık koyup sandalyesine döndü.</p>

  <p class="block3">"Oğlum hayatı boyunca çalıştı," dedi albay. "Evim ipotekli. Bu emeklilik yasası avukatlar için ömür boyu aylık gelir oldu."</p>

  <p class="block3">"Benim için değil," diye itiraz etti avukat. "Hepsi son kuruşuna kadar masraflara gitti."</p>

  <p class="block3">Albay haksızlık ettiğini düşünerek acı çekiyordu.</p>

  <p class="block3">"Ben de onu demek istiyordum," diye düzeltti. Gömleğinin koluyla alnını kuruladı. "Bu sıcak insanın kafasındaki vidaları paslandırıyor."</p>

  <p class="block3">Biraz sonra avukat yazıhaneyi altüst ederek vekâletnameyi arıyordu.</p>

  <p class="block3">Güneş zımparalanmamış tahtalardan yapılma ufacık odanın ortasına doğru ilerliyordu. Her yeri boşuna aradıktan sonra avukat oflaya poflaya emekleyerek piyanoların altından bir tomar kâğıt çıkardı.</p>

  <p class="block3">"İşte burada."</p>

  <p class="block3">Albaya mühürlü bir kâğıt verdi. "Kopyaları iptal etmeleri için vekillerime yazmam gerek," diye bitirdi sözünü. Albay kâğıdın üstündeki tozu silkeledi ve onu gömlek cebine koydu.</p>

  <p class="block3">"Onu kendiniz yırtın," dedi avukat.</p>

  <p class="block3">"Hayır," diye yanıtladı albay. "Yirmi yıllık anılar bunlar." Avukatın aramayı sürdürmesini bekledi. Ama avukat sürdürmedi. Terini silmek için hamağa gitti. Oradan, titreşen havanın ardından albaya baktı.</p>

  <p class="block3">"Belgeler de gerekli," dedi albay.</p>

  <p class="block3">"Hangileri?"</p>

  <p class="block3">"Hakların ispatı."</p>

  <p class="block3">Avukat ellerini havaya kaldırdı.</p>

  <p class="block3">"Ama bu mümkün değil albay."</p>

  <p class="block3">Albay telaşlanmıştı. Macondo bölgesinde devrimin hazinedarı olarak, bir katırın sırtına iplerle bağlanmış ve içinde iç savaşa ait paranın bulunduğu iki sandıkla, altı gün süren zor bir yolculuk yapmıştı. Neerlandia kampına açlıktan ölmüş olan katırı sürükleyerek, antlaşma imzalanmadan yarım saat önce varmıştı. Albay Aureliano Buendia Atlantik kıyısındaki devrim güçlerinin levazım başkanı makbuzu uzatmış ve iki sandığı da teslim envanterine işlemişti.</p>

  <p class="block3">"Paha biçilmez belgeler onlar," dedi albay. "Albay Aureliano Buendia'nın kendi eliyle yazılmış bir makbuz var."</p>

  <p class="block3">"Aynı fikirdeyim," dedi avukat. "Ama o belgeler binlerce daireden, binlerce elden geçip Harp Bakanlığı'nın kim bilir hangi bölümüne gittiler."</p>

  <p class="block3">"Öyle belgeler hiçbir memurun dikkatinden kaçamaz," dedi albay.</p>

  <p class="block3">"Ama son on beş yıl içinde memurlar defalarca değişti," dedi avukat.</p>

  <p class="block3">"Bir düşünün, yedi başkan gelip geçti, her başkan kabinesini en az on kez ve her bakan kadrosunu en az yüz kez değiştirdi."</p>

  <p class="block3">"Ama kimse belgeleri evine götüremez," dedi albay. "Her yeni memurun onları ilgili dosyada bulmuş olması gerekirdi."</p>

  <p class="block3">Avukatın sabrı taştı.</p>

  <p class="block3">"Üstelik o kâğıtlar bakanlıktan şimdi alınırsa listelerde yeni bir yer için beklemeleri gerekecek."</p>

  <p class="block3">"Önemi yok," dedi albay.</p>

  <p class="block3">"Yüzyıllar sürer."</p>

  <p class="block3">"Önemi yok. Büyük şeyler için bekleyen, küçük şeyler için de bekleyebilir."</p>

  <p class="block3">Albay çizgili bir bloknotu, dolmakalemi, mürekkep hokkasını ve kurutma kâğıdını oturma odasındaki küçük masaya götürdü. Karısına bir şeyler sorması gerekebileceğini düşünerek yatak odasının kapısını açık bıraktı.</p>

  <p class="block3">Karısı tespih çekiyordu.</p>

  <p class="block3">"Bugünün tarihi ne?"</p>

  <p class="block3">"27 Ekim." . Albay, okulda öğrenmiş olduğu gibi, solumasını rahatlatmak için belkemiğini dikleştirip dolmakalemi tutan elini kurutma kâğıdına dayayarak özenle yazıyordu. Kapalı oturma odasındaki sıcak dayanılmaz olmuştu. Bir ter damlası mektubun üstüne düştü. Albay onu kurutma kâğıdına emdirdi. Sonra dağılan harfleri silmeye çalıştı ama büsbütün bulaştırdı. Sabrını yitirmedi. Kâğıdın kenarına bir yıldız işareti koyup</p>

  <p class="block3">"müktesep haklar" diye yazdı. Sonra bütün paragrafı okudu.</p>

  <p class="block3">"Listelere ne zaman alınmıştım?"</p>

  <p class="block3">Kadın düşünmek için duasını kesmedi.</p>

  <p class="block3">"12 Ağustos, 1949."</p>

  <p class="block3">Az sonra yağmur başladı. Albay, tıpkı Manaure'deki devlet okulunda öğrendiklerine benzer kocaman, çocuksu karalamalarla bir sayfa doldurdu.</p>

  <p class="block3">Sonra ikinci bir sayfanın ortasına kadar yazdı ve imzaladı.</p>

  <p class="block3">Mektubu karısına okudu. Kadın her cümleyi başıyla onaylıyordu.</p>

  <p class="block3">Okumayı bitirdiğinde albay zarfı kapattı ve lambayı söndürdü.</p>

  <p class="block3">"Birinden onu senin için daktilo etmesini isteyebilirdin."</p>

  <p class="block5">"Hayır," diye yanıtladı albay. "Ortalıkta dolanıp insanlardan lütuf istemekten bıktım artık."</p>

  <p class="block3">Yarım saat boyunca palmiye dama çarpan yağmuru dinledi. Kasabayı seller götürüyordu. Sokağa çıkma yasağını bildiren boru duyulduktan sonra evin içinde bir yer akmaya başladı.</p>

  <p class="block3">"Çoktan yapılmış olmalıydı bu," dedi kadın. "Kendi başının çaresine bakmak her zaman daha iyidir."</p>

  <p class="block3">"Hiçbir zaman çok geç sayılmaz," dedi albay, dikkatini akıntıya vererek.</p>

  <p class="block3">"Belki de bunların tümü evin üstündeki ipoteğin vadesi geldiğinde hallolacak."</p>

  <p class="block3">"İki yıl sonra," dedi kadın.</p>

  <p class="block3">Albay oturma odasında akan yeri görebilmek için lambayı yaktı.</p>

  <p class="block3">Horozun tenekesini akıntının altına koyup yatak odasına döndü. Ardından, boş tenekeye damlayan suyun madeni sesi geliyordu.</p>

  <p class="block3">"Paranın faizini kurtarmak için bu işi ocaktan önce hallederler belki," dedi albay ve kendini inandırdı buna. "O zamana kadar Agustin'in senesi olur, biz de sinemaya gidebiliriz."</p>

  <p class="block3">Kadın alçak sesle güldü. "Çizgi filmleri anımsamıyorum bile artık," dedi.</p>

  <p class="block3">Albay cibinliğin gerisinden onu görmeye çalıştı.</p>

  <p class="block3">"Sinemaya en son ne zaman gittin?"</p>

  <p class="block3">"1931'de," dedi kadın. "Ölü Adamın Vasiyeti oynuyordu."</p>

  <p class="block3">"Kavga var mıydı?"</p>

  <p class="block3">"Onu hiç öğrenemedik. Hayalet tam kızın kolyesini çalmaya çalışırken fırtına koptu."</p>

  <p class="block3">Yağmurun sesiyle uyudular. Albay bağırsaklarında hafif bir huzursuzluk hissetti. Ama korkmadı. Bir ekimi daha atlatmak üzereydi. Yün bir battaniyeye sarındı ve bir an, çok uzaklarda, bir başka rüyada sürüklenen karısının hışırtılı solumasını duydu. Sonra iyice uyanarak konuşmaya başladı.</p>

  <p class="block3">Kadın uyandı.</p>

  <p class="block3">"Kiminle konuşuyorsun?"</p>

  <p class="block3">"Hiç kimseyle," dedi albay. "Düşünüyordum da, Macondo toplantısında Albay Aureliano Buendia'ya teslim olmamasını söylediğimizde haklıydık biz. Bu oldu tüm yıkımı başlatan."</p>

  <p class="block3">Bütün hafta yağmur yağdı. Kasımın ikinci günü, kadın albayı dinlemeyerek Agustin'in mezarına çiçek götürdü. Mezarlıktan dönünce yine bir nöbete yakalandı. Zor bir haftaydı. Ekimin, albayın atlatabileceğini ummadığı dört haftasından daha zordu. Doktor hasta kadını görmeye geldi. Odadan çıkarken bağırıyordu: "Böyle bir astımla bütün kasabayı gömebilirdim!" Ama albayla yalnız konuşup özel bir perhiz önerdi.</p>

  <p class="block3">Albayın hastalığı da nüksetmişti. Helada buz gibi bir ter dökerek ve bağırsaklarındaki bitki örtüsünün parçalandığını hissederek saatlerce zorlanıyordu. "Kış bu," diye sabırla yineliyordu kendi kendine. "Yağmur dindiği zaman farklı olacak her şey." Buna gerçekten de inanıyordu, mektubun geldiği anda hayatta olacağından emindi.</p>

  <p class="block3">Bu kez evi çekip çevirmek ona düşmüştü. Mahallenin dükkânlarından veresiye alışveriş etmeden önce dişlerini defalarca gıcırdatmak zorunda kalıyordu.</p>

  <p class="block3">"Yalnızca gelecek haftaya kadar," diyordu, söylediğinin doğruluğundan kendisi de emin olmadan. "Geçen cuma gelmiş olması gereken küçük bir para var." Kadın, nöbeti atlattığında onu dehşet içinde inceledi.</p>

  <p class="block3">"Bir deri bir kemik kalmışsın," dedi.</p>

  <p class="block3">"Kendimi satabilmek için dikkat ediyorum kendime," dedi albay. "Bir klarnet fabrikasında iş buldum bile."</p>

  <p class="block3">Oysa gerçekte mektuba bağladığı umut onu ancak ayakta tutuyordu.</p>

  <p class="block3">Bitkindi, uykusuzluktan kemikleri sızlıyordu. Aynı anda hem kendisinin, hem de horozun gereksinimleriyle ilgilenemiyordu. Kasımın ikinci haftasında horozun iki gün daha mısırsız kalırsa öleceğini sandı. Sonra temmuzda bacanın içine asmış olduğu bir avuç fasulyeyi anımsadı. Fasulyelerin kabuklarını açıp bir konserve kutusuna doldurduğu kuru taneleri horozun önüne koydu.</p>

  <p class="block3">"Buraya gel," dedi kadın.</p>

  <p class="block3">"Bir dakika," diye yanıtladı albay, horozun tepkisini gözleyerek.</p>

  <p class="block3">"Dilencilerin seçme hakkı yoktur."</p>

  <p class="block3">Karısını yatakta doğrulup oturmaya çalışır buldu. Hırpalanmış bedeninden şifalı otların kokusu yayılıyordu. Kelimeleri birer birer, hesaplanmış bir kesinlikle söyledi:</p>

  <p class="block3">"O horozu derhal at başından."</p>

  <p class="block3">Albay bu anın geleceğini önceden sezmişti. Oğlunun vurulup öldürüldüğü ve kendisinin horozu alıkoymaya karar verdiği o öğle sonrasından beri bekliyordu onu. Düşünmeye zamanı olmuştu.</p>

  <p class="block3">"Şimdi değmez," dedi. "Dövüş iki ay sonra, o zaman onu daha iyi bir fiyata satabiliriz."</p>

  <p class="block3">"Para değil söz konusu olan," dedi kadın. "Oğlanlar geldiğinde onu götürmelerini ve onunla ne isterlerse yapmalarını söyleyeceksin onlara."</p>

  <p class="block3">"Agustin için," dedi albay, hazırladığı savunmayı ileri sürerek. "Bize horozun kazandığını söylemeye geldiği zamanki yüzünü anımsa."</p>

  <p class="block3">Kadın gerçekten de oğlunu düşündü.</p>

  <p class="block3">"O uğursuz horozlar felaketi oldu onun!" diye haykırdı. "Ocağın üçünde evinde otursaydı, eceli gelmeyecekti." Sıska parmağını kapıya doğru uzatıp bağırdı:</p>

  <p class="block3">"Onu kolunun altında horozla çıkıp giderken görür gibiyim. Horoz dövüşlerinde bela aramaması için uyarmıştım onu. Gülümsemiş ve şöyle demişti: "Sus bakayım, bugün öğleden sonra para içinde yüzüyor olacağız."</p>

  <p class="block3">Bitkin bir halde geriye düştü. Albay onu usulca yastığa doğru itti.</p>

  <p class="block3">Gözleri, tıpkı kendininkilere benzeyen bir çift gözle karşılaştı. "Kıpırdamamaya çalış," dedi, kadının ıslıklı soluğunu kendi ciğerlerinde hissederek. Kadın bir an uyuşup kaldı. Gözlerini kapadı. Tekrar açtığında, soluması daha düzenli gibiydi.</p>

  <p class="block3">"İçinde bulunduğumuz durumda," dedi, "lokmamızı kendimizden esirgeyip bir horoza vermemiz günah."</p>

  <p class="block3">Albay karısının alnını çarşafla sildi.</p>

  <p class="block3">"Kimse üç ayda ölmez."</p>

  <p class="block3">"Peki ama o arada ne yiyeceğiz?" diye sordu kadın.</p>

  <p class="block3">"Bilmiyorum," dedi albay. "Ama açlıktan ölecek olsaydık şimdiye çoktan ölürdük."</p>

  <p class="block3">Horoz boş konserve kutusunun yanında çok canlı görünüyordu. Albayı görünce kafasını geriye atıp gırtlağından nerdeyse insan gibi sesler çıkardı.</p>

  <p class="block3">Albay ona bir suç ortağı tavrıyla gülümsedi:</p>

  <p class="block3">"Hayat zor dostum."</p>

  <p class="block3">Sonra sokağa çıktı. Öğle uykusu saatlerinde, hiçbir şey düşünmeden, probleminin çözümü olmadığına kendini inandırmaya bile çalışmadan, kasabada dolaştı. Kendini bitkin hissedene kadar unutulmuş sokaklarda yürüdü. Sonra eve döndü. Kadın onun geldiğini duyup yatak odasına çağırdı.</p>

  <p class="block3">"Ne var?"</p>

  <p class="block3">Kadın ona bakmadan yanıtladı.</p>

  <p class="block3">"Saati satabiliriz."</p>

  <p class="block3">Bunu albay da düşünmüştü. "Alvaro'nun sana hemen oracıkta kırk peso vereceğinden eminim," dedi kadın. "Dikiş makinesini ne kadar çabuk aldığını düşün."</p>

  <p class="block3">Agustin'in yanında çalıştığı terziden söz ediyordu.</p>

  <p class="block3">"Sabah onunla konuşurum," dedi albay.</p>

  <p class="block3">"Bırak şu 'sabah konuşurum’ları " diye diretti kadın. "Saati hemen şu dakika götür ona. Tezgâhın üstüne koy ve şöyle de: 'Alvaro, bu saati benden satın alman için getirdim.' Hemen anlar o."</p>

  <p class="block3">Albay utandığını hissetti.</p>

  <p class="block3">"Ortalıkta Kutsal Türbe'yle dolaşmak gibi bir şey bu," diye itiraz etti albay. "Öyle göstermelik bir parçayla sokakta görülürsem Rafael Escalona beni şarkılarından birine koyar."</p>

  <p class="block3">Ama karısı onu bu kez de ikna etti. Saati kendi eliyle indirdi, bir gazete kâğıdına sardı ve albayın kucağına koydu. "Kırk pesoyu almadan dönme buraya," dedi. Albay kolunun altında paketle terzi dükkânına gitti. Agustin'in arkadaşlarını holde oturur buldu.</p>

  <p class="block3">İçlerinden biri ona oturması için yer gösterdi. "Sağ olun," dedi albay.</p>

  <p class="block3">"Kalamayacağım." Alvaro atölyeden çıktı. Holdeki iki kancanın arasına gerilmiş telde bir parça ıslak kumaş asılıydı. Alvaro sert, köşeli bir bedeni, yabani gözleri olan bir delikanlıydı. O da albaya oturmasını söyledi. Albay kendini rahatlamış hissediyordu. Tabureyi kapımın pervazına dayadı ve teklifini yapmak için Alvaro'yla yalnız kalana kadar beklemek üzere oturdu. Birden ifadesiz yüzlerle çevrelendiğini hissetti.</p>

  <p class="block3">"Engel olmuyorum ya?" dedi.</p>

  <p class="block3">Olmadığını söylediler. İçlerinden biri ona doğru eğildi. Duyulur duyulmaz bir sesle konuştu:</p>

  <p class="block3">"Agustin'den mektup var."</p>

  <p class="block3">Albay ıssız caddeye baktı.</p>

  <p class="block3">"Ne söylüyor?"</p>

  <p class="block3">"Her zamanki şeyleri."</p>

  <p class="block3">Albaya gizli kâğıdı verdiler. Onu pantolonunun cebine koydu. Sonra, paketin üstünde parmaklarıyla tempo tutarak suskun kaldı. Birinin dikkatini çektiğini fark edince umutla korku arasında bocalayarak duraladı.</p>

  <p class="block3">"Orada ne var albay?"</p>

  <p class="block3">Albay gözlerini Hernan'ın içe işleyen yeşil gözlerinden kaçırdı.</p>

  <p class="block3">"Hiç," diye yalan söyledi. "Saatimi onarması için Alman'a götürüyorum."</p>

  <p class="block3">"Budalalık etmeyin albay," dedi Hernan, paketi almaya çalışarak.</p>

  <p class="block3">"Bekleyin de ben bir bakayım."</p>

  <p class="block3">Albay duraladı. Bir şey söylemedi ama gözkapakları morardı. Öbürleri üsteledi.</p>

  <p class="block3">"Bırak baksın albay, mekanik şeylerden anlar o."</p>

  <p class="block3">"Sadece ona zahmet vermek istemiyorum."</p>

  <p class="block3">"Zahmet mi, ne zahmeti?" dedi Hernan. Saati çekip aldı. "Alman senin on pesonu alır, saat de şimdikinden farklı olmaz."</p>

  <p class="block3">Hernan saatle birlikte atölyeye girdi. Alvaro bir makinede dikiş dikiyordu. Arka tarafta, bir çiviye asılı duran gitarın altında bir kız düğme dikiyordu. Gitarın yukarısında raptiyeyle tutturulmuş bir yazı vardı: "SİYASET KONUŞMAK YASAKTIR." Dışarıda, albay gövdesini gereksiz bir fazlalıkmış gibi hissediyordu. Ayaklarını taburenin çubuğuna dayadı.</p>

  <p class="block3">"Allah kahretsin albay."</p>

  <p class="block3">Albay irkilmişti. "Sövmeye gerek yok," dedi.</p>

  <p class="block3">Alfonso albayın ayakkabılarını incelemek için burnunun üstündeki gözlüklerini düzeltti.</p>

  <p class="block3">"Ayakkabılarınız içindi," dedi. "Kahrolası yeni ayakkabılar bunlar."</p>

  <p class="block3">"Ama bunu sövmeden de söyleyebilirsin," dedi albay. Sonra ayakkabılarının tabanlarını gösterdi. "Bu ucubeler tam kırk yıllık ve ilk kez birinin sövdüğünü duyuyorlar."</p>

  <p class="block3">"Tamam," diye bağırdı Hernan içerden, tam saatin, zili çalarken.</p>

  <p class="block3">Yandaki evde bir kadın bölmeye vurarak seslendi:</p>

  <p class="block3">"Bırak şu gitarı! Agustin'in senesi olmadı daha."</p>

  <p class="block3">Biri kabaca güldü.</p>

  <p class="block3">"Bir saat bu."</p>

  <p class="block3">Hernan paketle dışarı çıktı.</p>

  <p class="block3">"Bir şey değilmiş," dedi. "İstersen seninle birlikte eve gidip yerleştiririm."</p>

  <p class="block3">Albay Hernan'ın önerisini reddetti.</p>

  <p class="block3">"Borcum ne kadar?"</p>

  <p class="block3">"Onu dert etme albay," diye yanıtladı Hernan, grubun içindeki yerini alarak. "Ocakta horoz ödeyecek onu."</p>

  <p class="block3">Albay aradığı fırsatı yakalamıştı.</p>

  <p class="block3">"Seninle bir anlaşma yapalım," dedi.</p>

  <p class="block3">"Ne gibi?</p>

  <p class="block3">"Horozu sana vereyim." Kendisini çevreleyen yüzleri inceledi. "Horozu hepinize vereyim."</p>

  <p class="block3">Hernan ona şaşkın şaşkın baktı.</p>

  <p class="block3">"Artık bu iş için yok yaşlıyım," diye sürdürdü albay. Sesine inandırıcı bir sertlik verdi. "Bana çok fazla sorumluluk yüklüyor. Günlerdir hayvan ölüyormuş gibi bir duygu içindeyim."</p>

  <p class="block3">"Kaygılanma albay," dedi Alfonso. "Horoz tüy döküyor şimdi. Tüylerinde ateş var onun."</p>

  <p class="block3">"Gelecek ay daha iyi olur," dedi Hernan.</p>

  <p class="block3">"Yine de istemiyorum onu," dedi albay.</p>

  <p class="block3">Hernan'ın gözbebekleri albayınkileri deldi.</p>

  <p class="block3">"Durumu anlaşana albay," diye ısrar etti. "Önemli olan Agustin'in horozunu ringe senin koyman."</p>

  <p class="block3">Albay düşündü. "Anlıyorum," dedi. "Zaten onu bu yüzden alıkoydum şimdiye kadar." Dişlerini sıktı ve devam edebileceğini hissetti:</p>

  <p class="block3">"Sorun şu ki daha iki ay var." Anlayan Hernan oldu.</p>

  <p class="block3">"Eğer neden yalnızca buysa, sorun yok," dedi.</p>

  <p class="block3">Sonra formülünü önerdi. Öbürü onayladı. Alacakaranlıkta kolunun altındaki paketle eve girdiğinde karısının canı sıkıldı.</p>

  <p class="block3">"Olmadı mı?" diye sordu.</p>

  <p class="block3">"Olmadı," diye yanıtladı albay. "Ama artık önemi yok. Horozun beslenmesini oğlanlar üstlenecek."</p>

  <p class="block3">"Bekleyin de size bir şemsiye vereyim dostum."</p>

  <p class="block3">Sabas yazıhanenin duvarındaki bir dolabı açtı. İçerisi karmakarışıktı: üst üste yığılmış binici çizmeleri, üzengiler, dizginler ve binici mahmuzlarıyla dolu alüminyum bir kova. Üst bölümden yarım düzine şemsiye sallanıyordu.</p>

  <p class="block3">Albay bir yıkımdan artakalan döküntüleri düşündü.</p>

  <p class="block3">"Sağ olun dostum," dedi sonra, pencereye dayanarak. "Havanın açmasını beklesem daha iyi olacak." Sabas dolabı kapatmadı. Yazı masasına, vantilatörün etki alanı içine yerleşti. Sonra çekmeceden pamuklara sarılmış küçük bir derialtı şırıngası çıkardı. Albay yağmurun arasından grimsi badem ağaçlarına dikkatle baktı. Bomboş bir öğle sonrasıydı.</p>

  <p class="block3">"Yağmur bu pencereden farklı görünüyor," dedi. "Sanki başka bir kasabada yağıyormuş gibi."</p>

  <p class="block3">"Nereden bakarsan bak, yağmur yağmurdur," diye yanıtladı Sabas.</p>

  <p class="block3">Şırıngayı kaynatmak için masanın camına koydu. " Kokuşmuş bu kasaba."</p>

  <p class="block3">Albay omuzlarını silkti. Yazıhanenin ortasına doğru yürüdü. Parlak renkli kumaşlarla kaplı mobilyalarla döşenmiş, yeşil çinili bir odaydı bu. Arka tarafta karmakarışık bir yığın halinde, tuz çuvalları, bal petekleri ve eyerler vardı. Sabas bomboş bir bakışla albayı izliyordu.</p>

  <p class="block3">"Sizin yerinizde olsam öyle düşünmezdim," dedi albay.</p>

  <p class="block3">Oturup bacak bacak üstüne attı. Sakin bakışı, masasının üzerine doğru eğilen adama takılıp kalmıştı. Ufak tefek, şişman ama etleri gevşemiş bir adamdı bu. Gözlerinde bir kurbağanın hüznü vardı.</p>

  <p class="block3">"Bir doktora görünün dostum," dedi Sabas. "Cenazeden beri biraz mahzun görünüyorsunuz."</p>

  <p class="block3">Albay başını kaldırdı.</p>

  <p class="block3">"Gayet iyiyim," dedi.</p>

  <p class="block3">Sabas şırınganın kaynamasını bekliyordu. "Keşke ben de aynı şeyi söyleyebilsem," diye sızlandı. "Siz şanslısınız çünkü dökme demirden bir mideniz var." Koyu lekelerle beneklenmiş kıllı ellerine baktı. Nikâh yüzüğünün yanına siyah taşlı bir yüzük takmıştı.</p>

  <p class="block3">"Öyle," dedi albay.</p>

  <p class="block3">Sabas, yazıhaneyle evin geri kalanı arasındaki kapıdan karısına seslendi. Sonra perhizinin iç karartıcı bir açıklamasına girişti. Gömlek cebinden ufak bir şişe çıkardı ve bezelye büyüklüğünde beyaz bir hapı masanın üstüne koydu.</p>

  <p class="block3">"Her yere bununla gitmek işkenceden farksız," dedi. "Cebinde ölümü taşımak gibi bir şey."</p>

  <p class="block3">Albay masaya yaklaştı. Sabas tadına bakmasını söyleyene kadar hapı avucunda inceledi.</p>

  <p class="block3">"Kahveyi tatlandırmak için," diye açıkladı Sabas. "Şeker ama şekersiz."</p>

  <p class="block3">"Anlıyorum," dedi albay, tükürüğü hüzünlü bir tatlılıkla dolarak.</p>

  <p class="block3">"Çanlar olmadan çan sesi gibi bir şey."</p>

  <p class="block3">Karısı iğnesini yaptıktan sonra Sabas yüzünü elleri arasına alıp dirseklerini masaya dayadı. Albay gövdesini ne yapacağını bilemiyordu. Kadın vantilatörün fişini çekti, onu kasanın üstüne koydu, sonra dolaba doğru yürüdü.</p>

  <p class="block3">"Şemsiyelerin ölümle bir ilgisi var," dedi.</p>

  <p class="block3">Albay kadınla ilgilenmedi. Postayı beklemek için dörtte evden çıkmıştı ama yağmur onu Sabas'ın yazıhanesine sığınmak zorunda bırakmıştı.</p>

  <p class="block3">Teknelerin düdükleri duyulduğunda yağmur hala yağıyordu.</p>

  <p class="block3">"Herkes ölümün bir kadın olduğunu söyler," diye sürdürdü kadın.</p>

  <p class="block3">Şişmandı, kocasından uzundu ve üstdudağında tüylü bir et beni vardı.</p>

  <p class="block3">Konuşması vantilatörün uğultusunu anımsatıyordu. "Ama ben bir kadın olduğunu sanmıyorum," dedi. Dolabı kapadı ve yine albayın gözlerinin içine baktı.</p>

  <p class="block3">"Bence o pençeli bir hayvan."</p>

  <p class="block3">"Mümkündür," dedi albay. "Bazen çok tuhaf şeyler oluyor."</p>

  <p class="block3">Posta şefinin muşamba bir yağmurlukla tekneye atlayışını düşündü.</p>

  <p class="block3">Avukatını değiştirmesinin üstünden bir ay geçmişti. Bir yanıt beklemeye hakkı vardı. Sabas'ın karısı ölüm hakkında konuşup duruyordu. Sonunda albayın yüzündeki dalgın ifadeyi fark etti.</p>

  <p class="block3">"Dostum," dedi. "Kaygılı görünüyorsunuz."</p>

  <p class="block3">Albay yerinde doğruldu.</p>

  <p class="block3">"Öyle dostum," diye yalan söyledi. "Saat beş olduğu halde daha horoza iğne yapılmadığını düşünüyordum."</p>

  <p class="block3">Kadın şaşırmıştı.</p>

  <p class="block3">"Bir horoza iğne yapmak ha, sanki bir insanmış gibi!" diye bağırdı.</p>

  <p class="block3">"Günah bu."</p>

  <p class="block3">Sabas artık dayanamadı. Kızarmış yüzünü kaldırdı.</p>

  <p class="block3">"Şu ağzını bir dakika kapasana," diye buyurdu karısına. Kadın gerçekten de ellerini ağzına götürdü. "Yarım saattir dostumu budalalıklarınla rahatsız ediyorsun."</p>

  <p class="block3">"Hiç de değil," diye itiraz etti albay.</p>

  <p class="block3">Kadın kapıyı çarptı. Sabas lavantayla ıslatılmış bir mendille boynunu sildi Albay pencereye yaklaştı. Yağmur durmadan yağıyordu. Issız meydandan uzun bacaklı bir tavuk geçiyordu.</p>

  <p class="block3">"Horoza iğne yapıldığı doğru mu?"</p>

  <p class="block3">"Doğru," dedi albay. "Eğitimi haftaya başlıyor."</p>

  <p class="block3">"Delilik bu," dedi Sabas. "Bu işler size göre değil."</p>

  <p class="block3">"Aynı fikirdeyim," dedi albay. "Ama boynunu burup koparma nedeni de değil."</p>

  <p class="block3">"Bu yalnızca budalaca bir inat," dedi Sabas, pencereye doğru dönerek.</p>

  <p class="block3">Albay onun körük gibi soluduğunu duydu. Arkadaşının gözleri onda acıma uyandırıyordu.</p>

  <p class="block3">"Hiçbir şey için çok geç sayılmaz," dedi albay.</p>

  <p class="block3">"Makul olsanıza," dedi Sabas ısrarla. "İki taraflı bir pazarlık bu. Bir taraftan şu dertten kurtulursunuz, öbür taraftan cebinize dokuz yüz peso girer.</p>

  <p class="block3">"Dokuz yüz peso!" diye haykırdı albay.</p>

  <p class="block3">"Dokuz yüz peso."</p>

  <p class="block3">Albay rakamı gözünde canlandırdı.</p>

  <p class="block3">"Horoz için böyle bir servet vereceklerini mi sanıyorsunuz?"</p>

  <p class="block3">"Sanmıyorum," diye yanıtladı Sabas. "Kesinlikle eminim."</p>

  <p class="block3">Devrimin paralarını geri verdiğinden beri albayın kafasında hiç bu kadar büyük bir miktar olmamıştı. Sabas'ın yazıhanesinden ayrıldığında bağırsaklarında şiddetli bir burulma hissetti ama bu kez bunun hava yüzünden olmadığının farkındaydı. Postanede doğruca posta şefine gitti:</p>

  <p class="block3">"Acil bir mektup bekliyorum," dedi. "Uçakla."</p>

  <p class="block3">Posta şefi küçük bölmelere baktı. Okumayı bitirince mektupları ait oldukları kutuya koydu ama bir şey söylemedi. Elindeki tozu silkti ve albaya anlamlı bir bakış fırlattı.</p>

  <p class="block3">"Bugün kesinlikle gelmesi gerekiyordu," dedi albay.</p>

  <p class="block3">Posta şefi omuzlarını silkti.</p>

  <p class="block3">"Kesinlikle gelen tek şey ölümdür albay."</p>

  <p class="block3">Karısı onu bir tabak mısır lapasıyla karşıladı. Albay lapasını sessizce, lokmalar arasında uzun uzun durup düşünerek yedi. Karşısında oturan kadın onun yüzünde bir şeylerin değişmiş olduğunu fark etti.</p>

  <p class="block3">"Neyin var?" diye sordu.</p>

  <p class="block3">"Şu emeldi aylığı işini bekleten memuru düşünüyorum," diye yalan attı albay. "Elli yıl sonra biz yerin iki metre altında huzur içinde yatarken o zavallı her cuma emekli aylığının bağlanmasını bekleyerek ölüp ölüp dirilecek."</p>

  <p class="block3">"Bu kötüye işaret," dedi kadın. "Demek ki durumu kabullenmeye başladın bile." Lapasını yemeye devam etti. Ama biraz sonra kocasının hala uzaklarda olduğunu fark etti.</p>

  <p class="block3">"Ama şimdi lapanın tadını çıkarmalısın."</p>

  <p class="block3">"Çok güzel," dedi albay. "Nereden çıktı bu?"</p>

  <p class="block3">"Horozdan," diye yanıtladı kadın. "Oğlanlar ona o kadar çok mısır getirdiler ki o da bizimle paylaşmaya karar verdi. Hayat böyle işte."</p>

  <p class="block3">"Doğru," diye içini çekti albay. "Hayat şimdiye dek icat edilen en güzel şey."</p>

  <p class="block3">Ocağın ayağına bağlı duran horoza baktı. Bu kez farklı bir hayvan gibi görünüyordu. Kadın da baktı ona.</p>

  <p class="block3">"Öğleden sonra çocukları sopayla kovalamak zorunda kaldım," dedi.</p>

  <p class="block3">"Horozla çiftleştirmek için yaşlı bir tavuk getirmişlerdi."</p>

  <p class="block3">"İlk kez değil bu," dedi albay. "O kasabalarda Albay Aureliano Buendia'ya da aynı şeyi yapıyorlardı. Onunla çiftleştirmek için küçük kızlar getiriyorlardı."</p>

  <p class="block3">Espri kadının hoşuna gitti. Horoz, holde insanların sakin sakin konuşmasına benzer bir ses çıkardı gırtlağından. "Bazen şu hayvanın konuşuvereceğini sanıyorum," dedi kadın. Albay yine horoza baktı.</p>

  <p class="block3">"Ağırlığınca altın eder," dedi. Bir kaşık lapayı yerken bazı hesaplar yaptı. "Bizi üç yıl besleyecek."</p>

  <p class="block3">"Umut karın doyurmaz," dedi kadın.</p>

  <p class="block3">"Karın doyurmaz ama insanı ayakta tutar," diye yanıtladı albay.</p>

  <p class="block3">"Dostum Sabas'ın mucizevi hapları gibi bir şey;"</p>

  <p class="block3">Albay o gece kafasındaki rakamları silmeye çalışarak huzursuz bir uyku uyudu. Ertesi gün öğle yemeğinde kadın iki tabak lapa çıkardı ve kendininkini, başı önüne eğik, tek kelime söylemeden yedi. Albay onun karamsarlığının kendisine de bulaştığını hissetti.</p>

  <p class="block3">"Neyin var?"</p>

  <p class="block3">"Hiç," dedi kadın.</p>

  <p class="block3">Albay bu kez yalan söyleme sırasının ona gelmiş olduğu duygusuna kapıldı. Onu rahatlatmaya çalıştı. Ama kadın inat etti.</p>

  <p class="block3">"Olağandışı bir şey yok," dedi. "Düşünüyordum da, adam öleli iki ay oldu ve ben ailesini yoklamaya gitmedim daha."</p>

  <p class="block3">O gece onları yoklamaya gitti. Albay ölen adamın evine kadar ona eşlik etti, sonra hoparlörlerden taşan müziğe kapılarak sinemaya doğru yöneldi.</p>

  <p class="block3">Peder Angel odasının kapısında oturmuş, kendisinin on iki uyarı vuruşuna karşın kimlerin filme gittiğini görmek için sinemanın girişini gözlüyordu. Bir ışık seli, tiz bir müzik ve çocukların çığlıkları, çevrede somut bir direniş havası yaratıyordu. Çocuklardan biri albayı tahta bir tüfekle tehdit etti.</p>

  <p class="block3">"Horozdan ne haber albay?" dedi amirane bir sesle.</p>

  <p class="block3">Albay ellerini yukarı kaldırdı.</p>

  <p class="block3">"Hala yaşıyor."</p>

  <p class="block3">Dört renkli bir afiş sinemanın önünü tamamen örtüyordu: Gece Yarısı Bakiresi. Bir bacağı uyluğuna kadar açılmış, tuvaletli bir kadındı. Albay uzaklarda şimşek ve gök gürültüleri başlayana kadar mahallede dolaştı durdu.</p>

  <p class="block3">Sonra karısını almaya gitti.</p>

  <p class="block3">Ölen adamın evinde değildi karısı. Evde de değildi. Albay sokağa çıkma yasağına az kaldığını tahmin ediyordu, ama saat durmuştu. Fırtınanın kasabanın üzerinde ilerlediğini hissederek bekledi. Tekrar dışarı çıkmaya hazırlanıyordu ki karısı geldi.</p>

  <p class="block3">Albay horozu yatak odasına götürdü. Kadın üstünü değiştirip bir bardak su içmek için oturma odasına gittiğinde saati kurmayı bitirmiş, ayarlamak için sokağa çıkma yasağı borusunu bekliyordu.</p>

  <p class="block3">"Neredeydin?" diye sordu albay.</p>

  <p class="block3">"Şurada burada," diye yanıtladı kadın. Kocasına bakmadan bardağı musluk taşına koyup yatak odasına döndü. "Yağmurun bu kadar çabuk başlayacağı kimin aklına gelirdi?" Albay bir yorumda bulunmadı. Yasağı bildiren boru duyulduğunda saati on bire ayarladı, kapağı kapadı ve sandalyeyi yerine koydu. Karısını tespih çekerken buldu.</p>

  <p class="block3">"Sorumu yanıtlamadın,' dedi albay.</p>

  <p class="block3">"Ne sorusu?"</p>

  <p class="block3">"Neredeydin?"</p>

  <p class="block3">"Orada oturup konuştum," dedi kadın. "Evden çıkmayalı öyle çok olmuştu ki."</p>

  <p class="block3">"Albay hamağını kurdu. Evi kilitleyip odayı ilaçladı. Sonra lambayı yere koyup hamağa uzandı.</p>

  <p class="block3">"Anlıyorum," dedi hüzünle. "Kötü bir durumun en kötü yanı bize yalan söyletmesidir."</p>

  <p class="block3">Kadın uzun uzun içini çekti.</p>

  <p class="block3">"Peder Angel ile birlikteydim," dedi. "Nikâh yüzüklerimiz karşılığında borç istemeye gittim."</p>

  <p class="block3">"Peki ne söyledi sana?"</p>

  <p class="block3">"Kutsal şeyleri takas etmenin günah olduğunu."</p>

  <p class="block3">Kadın cibinliğinin altında konuşmasını sürdürdü. "İki gün önce saati satmaya çalıştım," dedi. "Kimse ilgilenmiyor, çünkü ışıklı rakamları olan modern saatler satıyorlar taksitle. Zamanı karanlıkta da görebiliyorsun." Albay kırk yıldır paylaşılan yaşamın, paylaşılan açlığın ve acının karısını tanımasına yetmemiş olduğunu teslim etti. Sevgilerinde de bir şeylerin eskidiğini hissetti.</p>

  <p class="block3">"Resmi de istemiyorlar," dedi kadın. "Hemen herkeste aynısından var.</p>

  <p class="block3">Türk'ün dükkânına bile gittim."</p>

  <p class="block3">Albay acılaştığını hissetti.</p>

  <p class="block3">"Demek şimdi herkes açlıktan ölecek halde olduğumuzu biliyor.</p>

  <p class="block3">"Yoruldum artık," dedi kadın. "Erkekler evin sorunlarını bilmez. Kaç kez, bazen günlerce yemek pişirmediğimizi komşular anlamasın diye, tencereye taş koyup kaynatmak zorunda kaldım."</p>

  <p class="block3">Albay incinmişti.</p>

  <p class="block3">"Bu gerçekten alçaltıcı," dedi.</p>

  <p class="block3">Kadın cibinliğin altından çıkıp hamağa gitti. "Ben bu evde gösteriş ve yapmacıktan vazgeçmeye hazırım," dedi. Sesi öfkeden kararmaya başlamıştı.</p>

  <p class="block3">"Her şeye boyun eğip soylu davranmaktan bıktım."</p>

  <p class="block3">Albay kılını kıpırdatmadı.</p>

  <p class="block3">"Yirmi yıldır her seçimden sonra sana vaat ettikleri renkli küçük kuşları bekliyoruz ve tek elimize geçen ölü bir oğul," diye sürdürdü kadın. "Ölü bir oğul dışında hiçbir şey."</p>

  <p class="block3">Albay bu tür suçlamalara alışıktı.</p>

  <p class="block3">"Biz görevimizi yaptık," dedi.</p>

  <p class="block3">"Onlar da yirmi yıldır senatoda ayda bin peso kazanarak kendi görevlerini yaptılar," diye yanıtladı kadın. "İşte dostum Sabas, bu kasabaya boynuna doladığı bir yılanla ilaç satmaya gelen bir adam, parasını iki katlı evine sığdıramıyor."</p>

  <p class="block3">"Ama şekerden ölüyor," dedi albay.</p>

  <p class="block3">"Sen de açlıktan ölüyorsun," dedi kadın. "Gururun karın doyurmadığını biliyorsun herhalde."</p>

  <p class="block3">Şimşek kadının sözünü kesti. Gök gürültüsü sokakta patladı, yatak odasına girdi ve bir taş yığını gibi yatağın altına yuvarlandı. Kadın tespihini almak için cibinliğe doğru atıldı.</p>

  <p class="block3">Albay gülümsedi.</p>

  <p class="block3">"Dilini tutmayanın başına bu gelir işte," dedi. "Tanrının benden yana olduğunu söylerdim hep."</p>

  <p class="block3">Ama gerçekte acılaştığını hissediyordu. Biraz sonra ışığı söndürdü ve şimşekle yırtılan karanlıkta düşünceye daldı. Macondo'yu anımsadı. Albay Neerlandia'da verilen sözlerin yerine getirilmesini beklemişti. Uyku sersemliği içinde, sıcaktan bunalan erkeklerin, kadınların ve hayvanların, vagonların tepelerine kadar yığıldığı sarı, tozlu bir trenin geldiğini görür gibi oldu. Muz telaşıydı bu.</p>

  <p class="block3">Yirmi dört saat içinde kasabanın çehresini değiştirmişlerdi. "Ben gidiyorum," demişti albay o zaman. "Muz kokusu içimi kemiriyor." Ve 27 Haziran 1906 Çarşamba günü saat 14.18'de, dönüş treniyle Macondo'dan ayrılmıştı. Neerlandia'da teslim olduktan sonra bir an bile huzur bulamadığını anlaması nerdeyse yarım yüzyılını almıştı.</p>

  <p class="block3">Gözlerini açtı.</p>

  <p class="block3">"Öyleyse onu düşünmeye gerek yok artık," dedi.</p>

  <p class="block3">"Neyi?"</p>

  <p class="block3">"Horoz sorununu," dedi albay. "Yarın onu dokuz yüz pesoya dostum Sabas'a satacağım."</p>

  <p class="block3">İğdiş edilmiş hayvanların ulumaları Sabas'ın bağırışlarına karışıp yazıhanenin penceresinden içeri doluyordu. On dakika içinde gelmezse çekip giderim diye kendi kendine söz verdi albay, iki saatlik bir bekleyişten sonra.</p>

  <p class="block3">Ama yirmi dakika daha bekledi. Tam gitmeye hazırlanıyordu ki, ardında bir grup işçi ile Sabas yazıhaneye girdi. Albaya hiç bakmadan bir aşağı bir yukarı yürüyüp geçti önünden.</p>

  <p class="block3">"Beni mi bekliyorsunuz dostum?"</p>

  <p class="block3">"Evet dostum," dedi albay. "Ama eğer çok meşgulseniz daha sonra gelebilirim."</p>

  <p class="block3">Sabas kapının öbür yanından duymadı onu.</p>

  <p class="block3">"Hemen geliyorum," dedi.</p>

  <p class="block3">Öğle sıcağı boğucuydu. Yazıhane caddeden yarısı yanan titrek ışıkla parlıyordu. Albay sıcağın verdiği uyuşuklukla elinde olmadan gözlerini kapadı ve rüyasında hemen karısını görmeye başladı. Sabas'ın karısı ayaklarının ucuna basarak içeri girdi.</p>

  <p class="block3">"Uyumanıza bakın dostum," dedi. "Ben panjurları indireceğim, çünkü bu yazıhane bir cehennem."</p>

  <p class="block3">Albay onu boş bakışlarla izledi. Kadın pencereyi kapatmış, gölgede konuşuyordu.</p>

  <p class="block3">"Sık sık rüya görür müsünüz?"</p>

  <p class="block3">"Ara sıra," diye yanıtladı albay. Uyuyakaldığı için utanmıştı. "Hemen her zaman örümcek ağlarına dolandığımı görürüm rüyamda."'</p>

  <p class="block3">"Ben her gece kâbus görürüm," dedi kadın. "Şimdi de, şu rüyalarda karşılaştığımız meçhul insanların kimler olduğunu bulmayı koydum kafama."</p>

  <p class="block3">Vantilatörü prize taktı. "Geçen hafta yatağımın başucunda bir kadın belirdi," dedi. "Ona kim olduğunu sormayı becerebildiğimde, "Ben on iki yıl önce bu odada ölen kadınım," diye yanıtladı.</p>

  <p class="block3">"Ama bu ev daha iki yıl önce inşa edildi."</p>

  <p class="block3">"Doğru," dedi kadın. "Demek ki ölüler bile yanılabiliyor."</p>

  <p class="block3">Vantilatörün uğultusu gölgeyi pekiştirmişti. Albay hem uykusuzluktan, hem de rüyalardan doğruca yeniden doğuşun gizlerine giden kadının gevezeliklerinden bunalarak sabrının tükendiğini hissetti. Veda etmek için kadının sözüne ara vermesine beklerken Sabas ustabaşıyla yazıhaneye girdi.</p>

  <p class="block3">"Çorbanı dört kez ısıttım," dedi kadın.</p>

  <p class="block3">"İstersen on kez ısıt," dedi Sabas. "Ama başımın etini yeme şimdi."</p>

  <p class="block3">Kasayı açtı ve ustabaşına bir tomar parayla bir talimat listesi verdi.</p>

  <p class="block3">Ustabaşı parayı saymak için panjurları açtı. Sabas yazıhanenin gerisinde albayı gördü ama hiçbir tepki göstermedi. Ustabaşıyla konuşmasını sürdürdü. İki adam yazıhaneden yeniden çıkmaya hazırlanırken albay yerinden doğruldu.</p>

  <p class="block3">Sabas kapıyı açmadan önce durakladı.</p>

  <p class="block3">"Sizin için ne yapabilirim dostum?"</p>

  <p class="block3">Albay ustabaşının kendisine baktığını gördü.</p>

  <p class="block3">"Hiçbir şey dostum," dedi. "Yalnızca konuşmak istemiştim sizinle."</p>

  <p class="block3">"Ne söyleyecekseniz çabuk söyleyin," dedi Sabas. "Ayıracak tek dakikam yok."</p>

  <p class="block3">Eli kapının tokmağında, bir an duraksadı. Albay yaşamının en uzun beş saniyesinin geçmekte olduğunu hissetti. Dişlerini sıktı.</p>

  <p class="block3">"Şu horoz hakkında," diye mırıldandı.</p>

  <p class="block3">O zaman Sabas kapıyı açma işini tamamladı. "Şu horoz meselesi," diye yineledi gülümseyerek ve ustabaşını hole doğru itti. "Dünya tepemize yıkılıyor ve benim dostum hala şu horozu düşünüyor." Sonra albaya döndü:</p>

  <p class="block3">"Pekala dostum. Şimdi geliyorum."</p>

  <p class="block3">Albay iki adamın ayak sesleri holün ucunda duyulmaz olana kadar odanın ortasında kımıldamadan durdu. Sonra bir pazar öğle uykusuyla uyuşmuş kasabada dolaşmak üzere dışarı çıktı. Terzi dükkânında kimse yoktu.</p>

  <p class="block3">Doktorun muayenehanesi kapalıydı. Suriyelinin tezgâhındaki mallara kimse bakmıyordu. Nehir çelikten bir levhaydı. Kıyıda bir adam dört petrol bidonunun üstünde, yüzü bir şapka ile güneşten korunmuş, uyuyordu. Albay kasabada kımıldayan tek şeyin kendisi olduğundan emin, evine gitti.</p>

  <p class="block3">Karısı eksiksiz bir öğle yemeği ile onu bekliyordu.</p>

  <p class="block3">"Veresiye aldım; yarın ilk iş ödeyeceğime söz verdim," diye açıkladı.</p>

  <p class="block3">Yemek sırasında albay son üç saatin olaylarını anlattı. Kadın onu sabırsızlanarak dinledi.</p>

  <p class="block3">"Bütün sorun zayıf karakterli oluşun," dedi sonunda. "Oraya başın dimdik gidip arkadaşını bir yana çekmen ve 'Arkadaş, horozu sana satmaya karar verdim,' demen gerekirken sen sadaka istiyormuş gibi davranıyorsun."</p>

  <p class="block3">"Senin anlatmana bakılırsa hayat kolay," dedi albay.</p>

  <p class="block3">Kadının enerjik bir hali vardı. O sabah eve çekidüzen vermişti.</p>

  <p class="block3">Kocasının eski ayakkabıları, muşamba bir önlük ve kulak hizasında iki düğüm atarak başına bağladığı bez parçasıyla garip bir kılığı vardı. "Sende eh ufak bir ticaret kavramı yok," dedi. "Bir şey satmaya giderken de, bir şey almaya giderken takındığın yüzü takınman gerek."</p>

  <p class="block3">Albay onun görünüşünde eğlenceli bir şeyler bulmuştu.</p>

  <p class="block3">"Tam olduğun gibi kal," diye gülümseyerek sözünü kesti karısının.</p>

  <p class="block3">"Tıpkı o yulaf ezmesi kutularındaki küçük adama benziyorsun."</p>

  <p class="block3">Kadın paçavrayı başından çekip çıkardı.</p>

  <p class="block3">"Ciddi söylüyorum," dedi sonra. "Horozu hemen şimdi dostumuza götüreceğim ve yarım saat içinde dokuz yüz pesoyla döneceğime nesine istersen bahse girerim."</p>

  <p class="block3">"Kafan sıfırlarla dolu," dedi albay. "Daha şimdiden horozdan kazanacağın parayla bahse tutuşuyorsun."</p>

  <p class="block3">Karısını caydırması kolay olmadı. Kadın bütün sabahı, her cuma çektikleri işkenceden uzak, gelecek üç yılın bütçesini kafasında düzenleyerek geçirmişti. En temel gereksinimlerinin listesini yapmış, albay için bir çift yeni ayakkabıyı da unutmamıştı. Yatak odalarında ayna için bir yer ayırmıştı.</p>

  <p class="block3">Planlarının bir anda altüst olması onu utanç ve küskünlük karışımı bir duygu içinde bırakmıştı.</p>

  <p class="block3">Kısa bir şekerleme yaptı. Kalktığında albay iç avluda oturuyordu.</p>

  <p class="block3">"Şimdi ne yapıyorsun?" diye sordu kadın.</p>

  <p class="block3">"Düşünüyorum," dedi albay.</p>

  <p class="block3">"Öyleyse sorun çözülmüş sayılır. O parayı elli yıl sonra alabileceğiz demektir."</p>

  <p class="block3">Ama gerçekte albay horozu hemen o gün öğleden sonra satmaya karar vermişti. Sabas'ı yazıhanesinde yalnız başına, vantilatörün önünde enjeksiyonu için hazırlanırken düşündü. Yanıtı hazırdı.</p>

  <p class="block3">"Horozu da al," diye öğütledi karısı, albay dışarı çıkarken. "Onu etten kemikten karşısında görmesi bir mucize yaratabilir."</p>

  <p class="block3">Albay karşı çıktı. Kadın onu ön kapıya kadar çaresiz bir kaygı ile izledi.</p>

  <p class="block3">"Bütün ordu yazıhanesinde de olsa önemi yok," dedi. "Onu kolundan tut ve dokuz yüz pesoyu sana verene kadar bırakma."</p>

  <p class="block3">"Bir soygun planladığımızı sanacaklar."</p>

  <p class="block3">Kadın dinlemedi.</p>

  <p class="block3">"Unutma ki horozun sahibi sensin," diye üsteledi. "Unutma ki ona lütufta bulunacak olan sensin."</p>

  <p class="block3">"Pekala."</p>

  <p class="block3">Sabas doktorla birlikte yatak odasındaydı. Karısı albaya, "Şansınızı şimdi deneyin dostum," dedi. "Doktor onu çiftliğe gitmesi için hazırlıyor, perşembeye kadar da dönmeyecek." Albay iki zıt güçle çarpışıyordu: Horozu satma konusundaki kararlılığına karşın bir saat geç gelip Sabas'ı kaçırmış olmayı isterdi.</p>

  <p class="block3">"Bekleyebilirim," dedi.</p>

  <p class="block3">Ama kadın üsteledi. Albayı, kocasının bir tahtı anımsatan yatağının üzerinde, renksiz gözleri doktora dikili, iç çamaşırlarıyla oturduğu yatak odasına götürdü. Doktor, hastanın idrarının bulunduğu cam tüpü ısıtıp Sabas'a olumlu bir işaret verene kadar bekledi albay.</p>

  <p class="block3">"Onu vurmamız gerekecek," dedi doktor, albaya dönerek. "Şeker hastalığı zenginlerin işini bitirmek için fazla yavaş."</p>

  <p class="block3">"Şu kahrolası ensülin iğnelerinizle elinizden geleni yaptınız zaten," dedi Sabas ve gevşek kaba etlerinin üstünde sıçradı. "Ama ben çetin cevizim." Sonra albaya döndü.</p>

  <p class="block3">"İçeri gelin dostum. Bugün öğleden sonra çıkıp size baktığımda şapkanızı bile göremedim."</p>

  <p class="block3">"Şapka giymiyorum ki onu kimse için çıkarmam gerekmesin."</p>

  <p class="block3">Sabas giyinmeye başlamıştı. Doktor cam bir tüp içindeki kan numunesini ceket cebine koydu. Albay onun gitmeye hazırlandığını düşündü.</p>

  <p class="block3">"Sizin yerinizde olsam dostuma yüz bin pesoluk bir fatura gönderirdim doktor," dedi albay. "O zaman bu kadar kaygılanmazdı."</p>

  <p class="block3">"Ben bunu çoktan söyledim ona, ama bir milyon için," dedi doktor.</p>

  <p class="block3">"Yoksulluk şekerin en iyi ilacıdır."</p>

  <p class="block3">"Reçete için teşekkürler," dedi Sabas, kocaman göbeğini binici pantolonuna sokuşturmaya çalışırken. "Ama seni zenginlik felaketinden korumak için kabul etmeyeceğim." Doktor kendi dişlerinin, çantasının küçük, nikelajlı kilidinde yansıdığını gördü. Sabırsızlık göstermeden saate baktı. Sabas, çizmelerini giyerken birden albaya döndü:</p>

  <p class="block3">"Ee dostum, horozdan ne haber?"</p>

  <p class="block3">Albay yanıtını doktorun da beklediğini sezdi. Dişlerini sıktı.</p>

  <p class="block3">"Hiç dostum," diye mırıldandı. "Onu size satmaya geldim."</p>

  <p class="block3">Sabas çizmelerini giymişti.</p>

  <p class="block3">"Güzel, dostum," dedi heyecansızca. "Aklınıza gelebilecek en makul şeydi bu."</p>

  <p class="block3">"Artık çapraşık işlerle uğraşamayacak kadar yaşlandım," dedi albay.</p>

  <p class="block3">Doktorun yüzündeki geçit vermez ifade karşısında kendini haklı çıkarmaya çalışır gibiydi. "Yirmi yaş daha genç olsaydım farklı olurdu."</p>

  <p class="block3">"Her zaman yirmi yaş daha genç olacaksınız," dedi doktor.</p>

  <p class="block3">Albayın soluması normale dönmüştü. Sabas'ın bir şey daha söylemesini bekledi ama Sabas hiçbir şey söylemedi. Fermuarlı bir deri ceket giyip yatak odasından çıkmaya hazırlandı.</p>

  <p class="block3">"İsterseniz bu konuyu gelecek hafta konuşalım dostum," dedi albay.</p>

  <p class="block3">"Ben de onu diyecektim," dedi Sabas. "Size belki dört yüz peso verebilecek bir müşterim var. Ama perşembeye kadar beklememiz gerek."</p>

  <p class="block3">"Ne kadar?" diye sordu doktor.</p>

  <p class="block3">"Dört yüz peso."</p>

  <p class="block3">"Onun çok daha fazla edeceğini duymuştum birinden," dedi doktor.</p>

  <p class="block3">"Dokuz yüz pesodan söz ediyordunuz," dedi albay, doktorun şaşkınlığından destek alarak. "Tüm yörenin en iyi horozu o."</p>

  <p class="block3">Sabas doktoru yanıtladı.</p>

  <p class="block3">"Başka zaman olsa bin peso da verirlerdi," diye açıkladı. "Ama şimdi kimse iyi bir horozu dövüştürmeye cesaret edemiyor. Her an için dövüş meydanından vurulup öldürülmüş olarak çıkma tehlikesi var." Yapmacık bir düş kırıklığıyla albaya döndü:</p>

  <p class="block3">"Size söylemek istediğim buydu dostum," dedi.</p>

  <p class="block3">Albay başıyla onayladı.</p>

  <p class="block3">"Pekala," dedi.</p>

  <p class="block3">Hol boyunca Sabas'ı izledi. Doktor, Sabas'ın karısı tarafından oturma odasında alıkonulmuştu. Kadın ona "insana birdenbire gelen ve insanın ne olduklarını bilmediği şeyler" için bir ilaç soruyordu. Albay yazıhanede bekledi.</p>

  <p class="block3">Sabas kasayı açtı, bütün ceplerine para tıkıştırdı ve albaya dört banknot uzattı.</p>

  <p class="block3">"Burada altmış peso var dostum," dedi. "Horoz satılınca üstünü hallederiz."</p>

  <p class="block3">Albay, doktorla birlikte nehir kıyısında akşam serinliğiyle canlanmaya başlayan sergilerin önünden yürüyüp geçti. Şekerkamışı yüklü bir mavna akıntı boyunca ilerliyordu. Albay doktoru tuhaf bir biçimde anlaşılmaz buluyordu.</p>

  <p class="block3">"Ya siz? Siz nasılsınız doktor?"</p>

  <p class="block3">Doktor omuzlarını silkti.</p>

  <p class="block3">"Her zamanki gibi," dedi. "Sanırım bir doktor gerek bana."</p>

  <p class="block3">"Kış yüzünden," dedi albay. "İçimi kemirip bitiriyor bu mevsim."</p>

  <p class="block3">Doktor onu mesleki ilgiden kesinlikle yoksun bir bakışla inceledi.</p>

  <p class="block3">Dükkânlarının önünde oturan Suriyelileri sırayla selamladı. Doktorun muayenehanesinin kapısına geldiklerinde, albay horozun satışına ilişkin görüşünü belirtti.</p>

  <p class="block3">"Başka bir şey yapamazdım," diye açıkladı. "O hayvan insan etiyle besleniyor."</p>

  <p class="block3">"İnsan etiyle beslenen tek hayvan Sabas," dedi doktor. "Horozu dokuz yüz pesoya yeniden satacağından eminim."</p>

  <p class="block3">"Öyle mi düşünüyorsunuz?"</p>

  <p class="block3">"Öyle olduğundan eminim," dedi doktor. "Belediye başkanıyla yaptığı şu ünlü, yurtseverce antlaşma kadar tatlı bir pazarlık bu."</p>

  <p class="block3">Albay buna inanmak istemedi. "Dostum o antlaşmayı postunu kurtarmak için yaptı," dedi. "Ancak öylelikle kalabildi kasabada."</p>

  <p class="block3">"Ve belediye başkanının sepetlediği partizan yoldaşlarının mülklerini de öylelikle alabildi yarı fiyata," diye yanıtladı doktor. Anahtarlarını ceplerinde bulamadığı için kapıya vurdu. Sonra, kendisine inanmazlıkla bakan albaya döndü.</p>

  <p class="block3">"Bu kadar saf olmayın," dedi. "Sabas paraya kendi postundan çok daha fazla önem verir."</p>

  <p class="block3">O gece albayın karısı alışverişe çıktı. Albay ona Suriyelilerin dükkânlarına kadar eşlik ederken bir yandan da doktorun açıklamalarını düşünüyordu.</p>

  <p class="block3">"Hemen oğlanları bul ve horozun satıldığını söyle," dedi kadın. "Boşuna umut bağlamasınlar ona."</p>

  <p class="block3">"Dostum Sabas dönene kadar satılmayacak horoz," diye yanıtladı albay.</p>

  <p class="block3">Alvaro'yu bilardo salonunda rulet oynarken buldu. Pazar gecesi boğucu bir sıcak vardı burada. Sonuna kadar açılmış radyonun titreşimleri ısıyı daha da yoğunlaştırıyordu sanki. Albay, kocaman siyah bir muşamba üzerine yazılmış ve masanın ortasındaki bir kutunun üstünde duran gaz lambasıyla aydınlatılmış olan parlak renkli sayılara bakarak oyalanıyordu. Alvaro ısrarla yirmi üçe oynayıp sürekli kaybediyordu. Oyunu onun omzunun üstünden izleyen albay dokuz dönüşte dört kez on birin çıktığını gözledi.</p>

  <p class="block3">"On bire oyna," diye fısıldadı Alvaro'nun kulağına. "En çok o geliyor."</p>

  <p class="block3">Alvaro masayı inceledi. Bir sonraki döndürüşte oynamadı. Pantolon cebinden biraz parayla bir de kâğıt çıkardı. Kâğıdı masanın altından albaya verdi.</p>

  <p class="block3">"Agustin'den," dedi.</p>

  <p class="block3">Albay gizli notu cebine koydu. Alvaro epey bir miktarı on bire oynadı.</p>

  <p class="block3">"Ufak bir miktarla başla," dedi albay.</p>

  <p class="block3">"İyi bir tahmin olabilir," diye yanıtladı Alvaro. Yakındaki oyunculardan bir bölümü, kocaman renkli tekerlek dönmeye başladıktan sonra öbür sayılardan vazgeçip on bire oynadılar. Albay kendini ezici bir baskı altında hissetti. İlk kez kumarın büyüsünü, heyecanını ve acılığını yaşıyordu.</p>

  <p class="block3">Beş kazandı.</p>

  <p class="block3">"Affedersiniz," dedi albay utanarak. Sonra, dayanılmaz bir suçluluk duygusuyla, Alvaro'nun parasını çekip götüren küçük tahta tırmığı izledi. "Beni ilgilendirmeyen şeylere burnumu sokarsam böyle olur işte."</p>

  <p class="block3">Alvaro ona bakmadan gülümsedi.</p>

  <p class="block3">"Aldırma albay. Sevgiye güven."</p>

  <p class="block3">Bir mambo çalan trompetler birden sustu. Kumarcılar ellerini havaya kaldırıp kaçıştılar. Albay, arkasında bir tüfeğin, horozu tetiğe alınırken çıkardığı soğuk, kuru, kısacık çatırtıyı hissetti. Bir polis baskınında cebindeki gizli bildiriyle kaçınılmaz bir biçimde yakalanmış olduğunu kavradı. Ellerini kaldırmadan yarım bir dönüş yaptı. O zaman, hayatında ilk kez, oğlunu vuran adamı yakından gördü. Adam tüfeğinin namlusunu albayın karnına doğrultmuş, tam önünde duruyordu. Ufak tefek, Hintliye benzer, yanık yüzlü bir adamdı ve soluğu bir çocuğunki gibi kokuyordu. Albay dişlerini gıcırdattı ve tüfeğin namlusunu parmaklarının ucuyla hafifçe itti.</p>

  <p class="block3">"İzninizle," dedi.</p>

  <p class="block3">Bir çift küçük, yuvarlak yarasa gözüyle karşılaştı. Bir anda bu gözler tarafından yutulduğunu, ezilip ufalandığını, sindirilip hemen dışarı atıldığını hissetti.</p>

  <p class="block3">"Gidebilirsiniz albay."</p>

  <p class="block3">Albay aralığın geldiğini anlamak için pencereyi açmaya gerek duymadı.</p>

  <p class="block3">Mutfakta horozun kahvaltısı için meyveleri doğrarken kemiklerinde hissediyordu bunu. Sonra kapıyı açtı ve avlunun görünümü bu duygusunu doğruladı. Çimenleri ve ağaçlarıyla, helanın bulunduğu kabinin yerden bir milimetre yukarıda, berrak havada durduğu, olağanüstü bir avluydu bu.</p>

  <p class="block3">Karısı dokuza kadar yataktan çıkmadı. Mutfağa geldiğinde albay eve çoktan çekidüzen vermiş, horozun çevresini saran çocuklarla konuşuyordu.</p>

  <p class="block3">Kadın ocağa ulaşmak için çevrelerinden dolaşmak zorunda kaldı.</p>

  <p class="block3">"Çekilin yolumdan!" diye bağırdı. Hayvana doğru öfkeyle baktı. "Şu uğursuz kuştan ne zaman kurtulacağım bilmem!"</p>

  <p class="block3">Albay karısının horoza öfkelenişini gözledi. Horozun gücenilmeyi hak eder bir hali yoktu. Eğitime hazırdı. Boynu ve tüylü mor bacakları, testere dişli ibiğiyle ince, savunmasız bir havaya bürünmüştü.</p>

  <p class="block3">"Pencereden dışarı eğil ve horozu unut," dedi albay, çocuklar gidince.</p>

  <p class="block3">"Böyle sabahlarda insanın canı resim çektirmek istiyor."</p>

  <p class="block3">Kadın pencereden dışarı eğildi ama yüzü hiçbir duyguyu ele vermiyordu. "Gülleri dikmek isterdim," dedi yine ocağa dönerek. Albay tıraş olmak için aynayı çengele astı.</p>

  <p class="block3">"Gülleri dikmek istiyorsan ne duruyorsun, diksene," dedi.</p>

  <p class="block3">Hareketlerini aynadakilere uydurmaya çalışır gibiydi.</p>

  <p class="block3">"Domuzlar yiyip bitiriyor," dedi kadın.</p>

  <p class="block3">"Daha iyi ya," dedi albay. "Gülle semirmiş domuzlar çok lezzetli olur herhalde."</p>

  <p class="block3">Aynada karısını aradı ve yüzünde hala aynı ifadenin olduğunu gördü.</p>

  <p class="block3">Ateşin aydınlığında yüzü ocakla aynı maddeden yapılmış gibi duruyordu.</p>

  <p class="block3">Farkına bile varmadan, gözleri karısına dikili, yıllardır yaptığı gibi el yordamıyla tıraş olmayı sürdürdü albay. Kadın uzun bir sessizlik içinde düşündü.</p>

  <p class="block3">"Ama onları dikmek istemiyorum," dedi sonra.</p>

  <p class="block3">"Güzel," dedi albay. "Öyleyse dikme."</p>

  <p class="block3">Kendini iyi hissediyordu. Aralık bağırsaklarındaki bitki örtüsünü büzüştürmüştü. O saban yeni ayakkabılarını giymeye çalıştığında düş kırıklığına uğradı. Birkaç kez denedikten sonra çabasının boşa gittiğini fark edip rugan ayakkabılarını giydi. Bu değişiklik karısının gözünden kaçmadı.</p>

  <p class="block3">"Eğer yenilerini giymezsen hiç açılmazlar," dedi.</p>

  <p class="block3">"Bir sakata göre o ayakkabılar," diye karşı çıktı albay. "Bir ay giyilmiş ayakkabılar satmalılar."</p>

  <p class="block3">Mektubun o gün öğleden sonra geleceğine ilişkin bir önsezinin uyarmasıyla sokağa çıktı. Teknelerin saati henüz gelmediğinden Sabas'ın yazıhanesine gidip onu bekledi. Ama Sabas'ın pazartesiye kadar dönmeyeceğini söylediler. Bu aksiliği önceden sezmemiş olduğu halde sabırsızlanmadı. "Er geç dönmek zorunda," dedi kendi kendine ve limana doğru yöneldi. Olağanüstü bir andı bu, henüz lekelenmemiş bir berraklık anı.</p>

  <p class="block3">Suriyeli Musa'nın dükkânında otururken, "Bütün yıl aralık olmalı," diye mırıldandı. "İnsan kendini camdan yapılmış gibi hissediyor."</p>

  <p class="block3">Suriyeli Musa, bu fikri hemen hemen unutulmuş Arapçasına çevirmek için çaba harcamak zorunda kaldı. Gergin, düzgün bir deriyle kulaklarına dek kaplanmış halim selim bir Asyalıydı. Hareketleri, boğulan bir adamın beceriksiz hareketlerine benziyordu. Hatta boğulmaktan henüz kurtarılmış gibi bir hali vardı.</p>

  <p class="block3">"Eskiden böyle olurdu," dedi, "Şimdi de öyle olsa ben sekiz yüz doksan yedi yaşında olurdum. Ya sen?"</p>

  <p class="block3">"Yetmiş beş," dedi albay, gözleriyle posta şefini izleyerek. Ancak o zaman fark etti sirki. Posta teknesinin üstünde, bir yığın renkli nesnenin ortasında duran yamalı çadırı tanıdı. Öbür teknelerin üstüne yığılı sandıkların arasında yabani hayvanları ararken bir an posta şefini gözden yitirdi. Ama yabani hayvanları bulamadı.</p>

  <p class="block3">"Bir sirk bu," dedi. "On yıldır ilk kez geliyor." Suriyeli Musa albayın haberini doğruladı. Karısına Arapça ve İspanyolca karışımı bir dille seslendi.</p>

  <p class="block3">Kadın dükkânın arkalarından yanıtladı onu. Musa kendi kendine bir şey söyleyip sonra kaygısını albayın diline çevirdi.</p>

  <p class="block3">"Kedini sakla albay. Oğlanlar onu çalıp sirke satarlar." Albay posta şefinin ardından gitmeye hazırlanıyordu. "Yabani hayvan gösterisi değil ki bu," dedi.</p>

  <p class="block3">"Fark etmez," diye yanıtladı Suriyeli. "İp cambazları kemiklerini kırmamak için kedi yerler."</p>

  <p class="block3">Albay posta şefini nehir kıyısındaki sergiler arasından meydana kadar izledi. Orada horoz dövüşünden yükselen yaygara şaşırttı onu. Geçenlerden biri ona horozu hakkında bir şeyler söyledi. Albay, ancak o zaman, o günün denemeler için belirlenen gün olduğunu anımsadı.</p>

  <p class="block3">Postaneyi geçip yürüdü. Bir an sonra dövüşün çalkantılı atmosferine gömülmüştü. Dövüş alanının ortasında, ayaklarının titreyişinde korkuya benzer bir şeyle, yalnız ve savunmasız duran horozunu gördü. Mahmuzları paçavralarla sarılmıştı. Rakibi mahzun, külrengi bir horozdu.</p>

  <p class="block3">Albay hiç heyecan duymadı. Bir dizi birbirinden farksız hamle oldu.</p>

  <p class="block3">Coşkulu bir alkışın ortasında tüyler, ayaklar ve boyunlar bir anlığına birbirine girip sonra çözülüyordu. Çitin tahtalarına çarpan rakip, bir takla atıp yeniden saldırdı. Albayın horozu saldırmıyordu. Tüm saldırıları geri püskürtüyor ve tam tamına aynı noktaya dönüyordu yine. Ama artık ayakları titremiyordu.</p>

  <p class="block3">Hernan çitin üstünden atladı, horozu iki eliyle kavrayıp kaldırarak tribünlerdeki halka gösterdi. Çılgınca bir alkış ve çığlık patlaması oldu. Albay alkışların coşkusuyla dövüşün şiddeti arasındaki uyumsuzluğu gözledi.</p>

  <p class="block3">Horozların da bilerek ve isteyerek kendilerini kaptırdıkları gülünç bir oyun gibi görünüyordu her şey.</p>

  <p class="block3">Biraz küçümseyen bir merakın kişiyle yuvarlak dövüş alanını inceledi.</p>

  <p class="block3">Heyecanlı bir kalabalık, sıralardan aşağıya, dövüş alanına doğru itiş kakış ilerliyordu. Albay, hararetli, hevesli, alabildiğine canlı yüzlerin şaşkın karışımını gözledi. Yeni insanlardı bunlar. Kasabadaki tüm yeni insanlar. Belleğinin kenarından silinip gitmiş olan bir anı bir felaket önsezisiyle yeniden yaşadı.</p>

  <p class="block3">Sonra çitin üstünden atladı, dövüş alanındaki yoğun kalabalığı yarıp Hernan'ın sakin gözleriyle karşı karşıya geldi. Gözlerini kırpmadan baktılar birbirlerine.</p>

  <p class="block3">"İyi günler albay."</p>

  <p class="block3">Albay horozu ondan aldı. "İyi günler," diye mırıldandı. Daha fazla bir şey söylemedi, çünkü hayvanın sıcak, derin zonklaması ürpertmişti onu. Bu kadar canlı bir şeyi daha önce hiç eline almamış olduğunu düşündü.</p>

  <p class="block3">"Evde yoktunuz," dedi Hernan, şaşkın şaşkın.</p>

  <p class="block3">Yeni bir alkış dalgası sözünü kesti. Albay ürkmüştü. Kimseye bakmadan, alkış ve çığlıklardan sersemlemiş durumda yine yol açtı kendine ve kolunun altında horozuyla sokağa çıktı.</p>

  <p class="block3">Bütün kasaba alt tabakadan halk onun, ardında okul çocuklarıyla gidişini seyretmek için dışarı uğramıştı. Boynuna bir yılan dolamış dev bir zenci, meydanın bir köşesindeki masanın üstüne çıkmış, ruhsatsız ilaç satıyordu. Limandan dönmekte olan büyük bir grup, adamın palavralarını dinlemek için durmuştu. Ama albay horozla geçerken dikkatleri ona kaydı. Eve giden yol hiç bu kadar uzamamıştı.</p>

  <p class="block3">Pişman değildi. Uzun bir süre kasaba, on yıllık tarihle harap olmuş durumda, bir çeşit sersemlik içinde uyuşup kalmıştı. O öğle sonrası yine mektupsuz bir cuma insanlar uyanmıştı. Albay başka bir dönemi anımsadı.</p>

  <p class="block3">Kendini, karısı ve oğluyla birlikte bir şemsiyenin altında, yağmura karşın kesilmeyen bir gösteriyi izlerken görür gibi oldu. Evinin avlusunda, partinin titizlikle giyinip kuşanmış liderlerinin müziğin ritmine uyararak yelpazelenişlerini anımsadı. Davulun acı veren titreşimlerini nerdeyse yeniden hissetti bağırsaklarında.</p>

  <p class="block3">Limana paralel cadde boyunca yürüdü ve orada da çok öncesinin gürültülü seçim pazarı kalabalığını buldu. Sirkin boşaltılmasını izliyorlardı. Bir çadırın içinden bir kadın bağırarak horozla ilgili bir şeyler söyledi. Albay, içine kapanmış, dövüş alanındaki alkışların kalıntıları onu hala izliyormuşçasına dağınık sesler duyarak eve doğru yürümeye devam etti.</p>

  <p class="block3">Kapıda çocuklara dönüp konuştu.</p>

  <p class="block3">"Herkes evine," dedi. "İçeri giren iyi bir sopa yer."</p>

  <p class="block3">Kapıyı sürgüleyip doğruca mutfağa gitti. Karısı boğulur gibi yatak odasından çıktı.</p>

  <p class="block3">"Onu zorla aldılar," dedi hıçkırarak. "Ben sağ olduğum sürece horozun bu evden çıkmayacağını söyledim onlara." Albay horozu ocağın ayağına bağladı.</p>

  <p class="block3">Tenekedeki suyu değiştirirken sarısının çileden çıkmış sesi geliyordu ardından.</p>

  <p class="block3">"Ölümüzü çiğneyip yine de onu alacaklarını söylediler," diyordu.</p>

  <p class="block3">"Horozun bize değil bütün kasabaya ait olduğunu söylediler."</p>

  <p class="block3">Albay ancak horozla işini bitirdikten sonra dönüp karısının kasılmış yüzüne baktı. Bu yüzün, içinde ne acuna, ne de pişmanlık uyandırdığını hiç şaşırmadan fark etti.</p>

  <p class="block3">"Doğru olanı yaptılar," dedi usulca. Sonra ceplerini karıştırarak bir tür uçsuz bucaksız tatlılıkla ekledi:</p>

  <p class="block3">"Bu horoz satılık değil."</p>

  <p class="block3">Kadın onu yatak odasına kadar izledi. Onun tam anlamıyla bir insan olduğunu ama bir sinema perdesindeymiş gibi dokunulmaz olduğunu hissetti.</p>

  <p class="block3">Albay dolaptan bir tomar kâğıt para aldı, ceplerindekini de ekleyip tümünü saydı ve yine dolaba koydu.</p>

  <p class="block3">"Dostum Sabas'a geri verilecek yirmi dokuz peso var," dedi. "Kalanını emekli aylığım geldiğinde alır."</p>

  <p class="block3">"Ya gelmezse?" diye sordu kadın.</p>

  <p class="block3">"Gelecek."</p>

  <p class="block3">"Ama ya gelmezse?"</p>

  <p class="block3">"O zaman parasını alamaz."</p>

  <p class="block3">Yeni ayakkabılarını yatağın altında buldu. Kutuyu almak için dolaba döndü, tabanları bir bez parçasıyla temizleyip ayakkabıları tıpkı karısının pazar gecesi getirdiği gibi kutuya koydu. Kadın kıpırdamadı.</p>

  <p class="block3">"Ayakkabılar geri gidecek," dedi albay. "Dostum için on üç peso daha."</p>

  <p class="block3">"Geri almazlar," dedi kadın.</p>

  <p class="block3">"Geri almak zorundalar, diye yanıtladı albay. "Yalnızca iki kez giydim onları."</p>

  <p class="block3">"Türkler böyle şeyleri anlamaz," dedi kadın.</p>

  <p class="block3">"Anlamak zorundalar."</p>

  <p class="block3">"Ya anlamazlarsa?"</p>

  <p class="block3">"Arılamazlarsa anlamazlar."</p>

  <p class="block3">Yemek yemeden yattılar. Albay lambayı söndürmek için karısının tespih çekmeyi bitirmesini bekledi. Ama uyuyamadı. Filmleri sınıflandırmak için çalan çanları ve hemen ardından üç saat sonra sokağa çıkma yasağı borusunu duydu. Karısının hışırtılı soluğu gecenin soğuk havasında acılı bir hal almıştı.</p>

  <p class="block3">Kadın, sakin, uzlaştırıcı bir sesle konuştuğunda albayın gözleri hala açıktı:</p>

  <p class="block3">"Uyanıksın sen."</p>

  <p class="block3">"Evet."</p>

  <p class="block3">"Mantıklı olmaya çalış," dedi kadın. "Yarın dostun Sabas'la konuş."</p>

  <p class="block3">"Pazartesiye kadar dönmeyecek."</p>

  <p class="block3">"Daha iyi ya," dedi kadın. "Senin de ne söyleyeceğini düşünmek için üç günün olur."</p>

  <p class="block3">"Düşünecek hiçbir şey yok," dedi albay.</p>

  <p class="block3">Ekimin yapışkan havası yerini hoş bir serinliğe bırakmıştı. Albay yağmurkuşlarının tarifesinde bir kez daha tanıdı aralık ayını. Saat ikiyi vurduğunda hala uyuyamamıştı. Ama karısının da uyanık olduğunu biliyordu.</p>

  <p class="block3">Hamakta yatış şeklini değiştirmeye çalıştı.</p>

  <p class="block3">"Uyuyamıyorsun," dedi kadın.</p>

  <p class="block3">"Evet."</p>

  <p class="block3">Kadın bir an düşündü.</p>

  <p class="block3">"Bunu yapacak durumda değiliz," dedi. "Toptan ödenen dört yüz pesonun ne kadar olduğunu bir düşün."</p>

  <p class="block3">"Emekli aylığımın gelmesine pek bir şey kalmadı artık."</p>

  <p class="block3">"On beş yıldır aynı şeyi söylüyorsun."</p>

  <p class="block3">"İşte onun için," dedi albay. "Artık daha fazla gecikemez."</p>

  <p class="block3">Kadın sustu. Ama yeniden konuştuğunda albaya aradan zaman geçmiş gibi gelmedi hiç.</p>

  <p class="block3">"Bana öyle geliyor ki bu para hiç gelmeyecek," dedi kadın.</p>

  <p class="block3">"Gelecek."</p>

  <p class="block3">"Ya gelmezse?"</p>

  <p class="block3">Albay yanıt vermek için sesini bulamadı. Horozun ilk ötüşünde gerçek kafasına dank etti ama sonra bir kez daha deliksiz, rahat, amansız bir uykuya daldı. Uyandığında güneş gökte çoktan yükselmişti. Karısı uyuyordu. Albay her zamankinden iki saat geç de olsa sabah işlerini düzenli bir biçimde yineledi ve kahvaltı etmek için karısını bekledi.</p>

  <p class="block3">Kadın uyandığında pek konuşmadı. Birbirlerine günaydın deyip sessizlik içinde kahvaltıya oturdular. Albay bir fincan sade kahveyle bir parça peynir ve tatlı çörek yedi. Bütün sabahı terzi dükkânında geçirdi. Saat birde eve döndüğünde karısını begonyaların arasında oturmuş giyecekleri onarırken buldu.</p>

  <p class="block3">"Yemek zamanı," dedi albay.</p>

  <p class="block3">"Yemek yok."</p>

  <p class="block3">Albay omuzlarını silkti. Çocukların mutfağa girmesini önlemek için avlunun duvarındaki delikleri tıkamaya çalıştı. Hole döndüğünde yemek masanın üstündeydi.</p>

  <p class="block3">Yemek sırasında albay karısının ağlamamak için çaba harcadığını fark etti. Bu kesinlik onu telaşlandırdı. Karısını tanıyordu. Doğuştan sert ve kırk yılın acılığıyla daha da sertleşmiş bir karakteri vardı. Oğlu öldüğünde tek damla gözyaşı dökmemişti.</p>

  <p class="block3">Albay sitemli bakışlarını kadının gözlerine dikti. Kadın dudaklarını ısırdı, bluzunun koluyla gözlerini sildi ve yemeğini yemeye devam etti.</p>

  <p class="block3">"Hiç düşünceli değilsin," dedi birden.</p>

  <p class="block3">Albay konuşmadı.</p>

  <p class="block3">"Söz dinlemez, inatçı ve düşüncesizsin," diye yineledi kadın. Bıçağıyla çatalını tabağının üstüne çaprazlama bıraktı, ama sonra boş inançlarının dürtmesiyle hemen düzeltti duruşlarını. "Bir ömür boyu pislik yedikten sonra şimdi bir horoza gösterilenden daha az ilgiyi hak ediyorum ha?"</p>

  <p class="block3">"O başka," dedi albay.</p>

  <p class="block3">"Aynı şey," dedi kadın. "Ölmekte olduğumu görmüyor musun, bendeki bu şey bir hastalık değil yavaş bir ölüm."</p>

  <p class="block3">Albay yemeğini bitirene kadar konuşmadı.</p>

  <p class="block3">"Eğer doktor horozu satmakla senin astımından kurtulacağını garanti ederse onu derhal satarım," dedi sonra. "Ama etmezse satmam."</p>

  <p class="block3">O gün öğleden sonra horozu dövüş yerine götürdü. Döndüğünde karısını bir nöbetin eşiğinde buldu. Sırtına dökülen saçlarıyla, kollarını iki yana açmış, holde bir aşağı bir yukarı yürüyor, ciğerlerindeki ıslığı aşıp soluk almaya çabalıyordu. Akşamın erken saatlerine kadar orada kaldı. Sonra kocasıyla konuşmadan yatmaya gitti.</p>

  <p class="block3">Yasak borusundan az sonraya kadar ağzında dualar geveledi. Sonra albay lambayı söndürmeye hazırlandı. Ama kadın karşı çıktı.</p>

  <p class="block3">"Karanlıkta ölmek istemiyorum," dedi.</p>

  <p class="block3">Albay lambayı yerde bıraktı. Gücünün tükenmeye başladığını hissediyordu. Her şeyi unutabilmek, aralıksız kırk dört gün uyuyabilmek ve Ocağın 20'sinde, öğleden sonra saat üçte, tam horozun serbest bırakılacağı anda dövüş yerinde uyanmak istiyordu. Ama karısının uykusuzluğunun onu tehdit ettiğini hissediyordu.</p>

  <p class="block3">"Hep aynı hikâye," diye başladı kadın bir an sonra. "Biz açlığa katlanıyoruz ki başkaları yiyebilsin. Kırk yıldır hep aynı hikâye."</p>

  <p class="block3">Karısı uyanık olup olmadığını sormak için duralayana kadar sustu albay. Uyanık olduğunu söyledi. Kadın düzgün, akıcı, amansız bir tonda sürdürdü konuşmasını.</p>

  <p class="block3">"Bizim dışımızda herkes kazanacak o horozdan. Bahse girecek tek kuruşu olmayan yalnız biziz."</p>

  <p class="block3">"Horozun sahibinin yüzde yirmi hakkı var."</p>

  <p class="block3">"Seçimlerde onlar için kendini helak ettiğinde de sana verilecek bir göreve hakkın vardı," dedi kadın. "İç savaşta canını tehlikeye attıktan sonra da emekli asker aylığına hakkın vardı. Şimdi herkes geleceğini güvence altına almış ve sen yapayalnız, açlıktan ölüyorsun."</p>

  <p class="block3">"Yalnız değilim," dedi albay.</p>

  <p class="block3">Açıklamaya çalışırken uykuya yenik düştü. Kadın kocasının uyuduğunu fark edene kadar sıkıcı bir tonda konuştu durdu. Sonra cibinlikten çıkıp oturma odasının karanlığında bir aşağı bir yukarı çıkıp yürümeye başladı.</p>

  <p class="block3">Orada konuşmayı sürdürdü. Gün ağarırken albay ona seslendi.</p>

  <p class="block3">Kadın, hemen hemen sönmüş olan lambayla aşağıdan aydınlanarak, hayalet gibi belirdi kapıda. Cibinliğe girmeden lambayı söndürdü. Ama hala konuşuyordu.</p>

  <p class="block3">"Bir tek şey yapacağız," diyerek onun sözünü kesti albay.</p>

  <p class="block3">"Yapabileceğimiz tek şey horozu satmak," dedi kadın.</p>

  <p class="block3">"Saati de satabiliriz."</p>

  <p class="block3">"Onu almıyorlar."</p>

  <p class="block3">"Yarın Alvaro'nun bana kırk pesoyu verip vermeyeceğini öğrenmeye çalışırım."</p>

  <p class="block3">"Sana vermez onu."</p>

  <p class="block3">"Öyleyse resmi satarız."</p>

  <p class="block3">Kadın yeniden konuştuğunda cibinliğin dışındaydı yine. Albay onun soluğuna sinmiş şifalı otların kokusunu duydu.</p>

  <p class="block3">"Onu da almıyorlar."</p>

  <p class="block3">Albay, sesinde en ufak bir değişme olmadan, "Bakarız," dedi usulca.</p>

  <p class="block3">"Uyu artık. Yarın hiçbir şey satamazsak başka bir şey düşünürüz."</p>

  <p class="block3">Gözlerini açık tutmaya çalıştı ama uyku, kararını bozdu. Zamanın ve mekânın olmadığı, karısının sözlerinin farklı bir anlama büründüğü bir maddenin dibine doğru düşüyordu. Ama bir an sonra birinin omzundan tutup sarstığını hissetti.</p>

  <p class="block3">"Cevap ver bana."</p>

  <p class="block3">Albay bu kelimeleri uyuduktan önce mi, yoksa sonra mı duymuş olduğunu bilemedi. Gün ağarıyordu. Pencere, Pazar gününün yeşil duruluğunda belirginleşiyordu. Albay ateşinin yükseldiğini sandı. Gözleri yanıyordu ve kafasını toplamak için büyük bir çaba harcaması gerekti.</p>

  <p class="block3">"Hiçbir şey satamazsak ne yapacağız?" diye yineledi kadın.</p>

  <p class="block3">"O zamana kadar Ocağın 20'si olur," dedi albay iyice uyanarak. "Yüzde yirmiyi o gün öğleden sonra öderler."</p>

  <p class="block3">"Horoz kazanırsa," dedi kadın.</p>

  <p class="block3">"Ya kaybederse? Horozun kaybedebileceği hiç aklına gelmiyor."</p>

  <p class="block3">"O horoz kaybedemez."</p>

  <p class="block3">"Ama diyelim ki kaybetti."</p>

  <p class="block3">"Bunu düşünmeye başlamamıza daha kırk dört gün var," dedi albay.</p>

  <p class="block3">Kadının sabrı taşmıştı.</p>

  <p class="block3">"Peki o zamana kadar ne yiyeceğiz?" diye sordu. Albayı flanel gecelik entarisinin yakasından kavramış şiddetle sarsıyordu.</p>

  <p class="block3">Albayın bu ana ulaşması yetmiş beş yılını dakika dakika, yaşamının yetmiş beş yılını almıştı. Yanıtlarken yalın, açık ve yenilmez hissetti kendini:</p>

  <p class="block3">"Elinin körünü."</p>

  <p class="block3">SALI UYKUSU</p>

  <p class="block3">Tren kumlu kayaların titrek tünelinden çıkıp uçsuz bucaksız, bakışımlı muz çiftliklerinden geçmeye başlayınca hava nemle ağırlaştı ve denizden gelen esinti hissedilmez oldu. Boğucu bir duman vagonun penceresinden içeri savruldu. Tren yoluna paralel dar yolda yeşil muz hevenkleriyle yüklü kağnılar vardı. Yolun ötesinde tek tük göze çarpan ekilmemiş alanlarda vantilatörlü bürolar, kırmızı tuğladan yapılar ve tozlu palmiyelerle gül fidanları arasındaki teraslarında küçük beyaz masalar ve sandalyeler olan evler vardı. Saat sabahın on biriydi ve sıcak henüz bastırmamıştı.</p>

  <p class="block3">"Pencereyi kapatsan iyi olur," dedi kadın. "Saçına kurum dolacak."</p>

  <p class="block3">Kız uğraştı ama paslı çerçeveyi yerinden oynatamadı.</p>

  <p class="block3">Tenha üçüncü mevki vagonunda ikisinden başka yolcu yoktu.</p>

  <p class="block3">Lokomotifin dumanı pencereden girip durduğu için kız yerinden kalktı ve yanlarında ne var ne yoksa yere bıraktı: İçinde yiyecek bir şeyler bulunan bir naylon torba ve gazeteye sarılmış bir demet çiçek. Pencereden uzağa, annesinin karşısındaki sıraya oturdu. İkisi de kasvetli ve yoksul yas giysileri içindeydiler.</p>

  <p class="block3">Kız on iki yaşındaydı ve ömründe ilk kez trene biniyordu. Kadın, gözkapaklarındaki mavi damarlar, küçük, yumuşak ve biçimsiz bedeni ve bir papaz cüppesi gibi biçilmiş giysisi nedeniyle kızın annesi olmak için fazlaca yaşlı görünüyordu.</p>

  <p class="block3">Belkemiğini oturduğu sıranın arkasına sımsıkı yapıştırmıştı. Kucağındaki yer yer sıyrılmış rugan çantayı iki eliyle birden tutuyordu. Yoksulluğa alışkın bir insanın dürüst ve huzurlu hali vardı üzerinde.</p>

  <p class="block3">Saat on ikiye geldiğinde sıcak bastırmaya başlamıştı.</p>

  <p class="block3">Tren su almak için bir istasyonda on dakikalığına durmuştu. Kasaba yoktu burada. Dışarıda geniş çiftliklerin gizemli sessizliğinde gölgeler temiz görünüyordu. Ama vagonun içindeki durgun hava tabaklanmamış deri gibi kokuyordu. Tren hızlanmadı. Parlak renklere boyanmış tahta evleri olan, birbirinden farksız iki kasabada durdu. Kadının başı önüne düştü ve uyuyakaldı. Kız ayakkabılarını çıkardı. Sonra çiçek demetini biraz suya koymak için helaya gitti.</p>

  <p class="block3">Yerine döndüğünde annesi yemek için onu bekliyordu. Kıza bir parça peynir, mısır unundan yapılma yarım gözleme ve bir kurabiye verdi. Naylon torbadan kendisi için de aynı miktarı aldı. Yemeklerini yerken tren demir bir köprüden ağır ağır geçip tıpkı daha öncekilere benzeyen ama farklı olarak meydanında bir kalabalık bulunan bir kasabaya ulaştı. Bir bando bunaltıcı güneşin altında canlı bir müzik çalıyordu. Kasabanın öbür ucunda, ekili topraklar kuraklıktan çatlamış bir ovada son buluyordu.</p>

  <p class="block3">Kadın yemek yemeyi kesti.</p>

  <p class="block3">"Ayakkabılarını giy," dedi.</p>

  <p class="block3">Kız dışarı baktı. Trenin yeniden hızlanmaya başladığı ıssız ovadan başka bir şey göremedi ama kurabiyesinin son parçasını torbaya koydu ve ayakkabılarını giydi. Kadın ona bir tarak verdi.</p>

  <p class="block3">"Saçını tara," dedi.</p>

  <p class="block3">Kız saçını tararken trenin düdüğü çalmaya başladı. Kadın boynundaki teri ve yüzündeki yağı parmaklarıyla sildi. Kız saçını taramayı bıraktığında tren öncekilerden daha büyük ama daha hüzünlü bir kasabanın kıyısındaki evlerin önünden geçiyordu.</p>

  <p class="block3">"Yapmak istediğin bir şey varsa şimdi yap," dedi kadın. "Daha sonra susuzluktan ölsen bile hiçbir yerde bir şey içme. Hepsinden önemlisi, ağlamak yok."</p>

  <p class="block3">Kız başını salladı. Pencereden içeri lokomotifin düdüğü ve eski vagonların takırtısıyla birlikte kuru, yakıcı bir rüzgâr girdi. Kadın kalan yiyeceklerin bulunduğu naylon torbayı katlayıp çantaya koydu. Bir an için, ağustosun o parlak salı gününde, kasabanın eksiksiz bir görüntüsü pencerede ışıldadı. Kız çiçekleri sırılsıklam gazetelere sardı, pencereden biraz uzaklaştı ve annesine baktı. Karşılığında tatlı bir bakış aldı. Tren düdük çalmaya başladı ve yavaşladı. Bir an sonra da durdu.</p>

  <p class="block3">İstasyonda hiç kimse yoktu. Caddenin öbür yanında, badem ağaçlarıyla gölgelenmiş kaldırımda yalnızca bilardo salonu açıktı. Kasaba sıcakta dalgalanır gibiydi. Kadınla kız trenden inip terk edilmiş istasyon boyunca, aralarından fışkıran otlarla birbirlerinden ayrılmış karolardan yürüyüp caddenin gölgeli tarafına geçtiler.</p>

  <p class="block3">Saat ikiye geliyordu. O saatte uyuşup ağırlaşan kasaba öğle uykusuna yatmıştı. Dükkânlar, kasaba büroları ve okul on birde kapanmıştı. Dörtten biraz önceye, trenin geri döndüğü saate kadar da açılmayacaktı. Yalnızca istasyonun karşısındaki otel, otelin barı ve bilardo salonu, bir de meydanın bir kenarındaki telgraf bürosu açıktı. Pek çoğu muz şirketinin tarzında yapılmış evlerin kapıları içeriden kilitlenmiş, panjurları indirilmişti. Kiminin içi o kadar sıcaktı ki evin sakinleri avluda yemek yiyorlardı. Öbürleri duvara bir sandalye dayamış, caddedeki badem ağaçlarının gölgesinde uyuyorlardı.</p>

  <p class="block3">Kadınla kız badem ağaçlarının gölgesine sığına sığına, öğle uykusunu tedirgin etmeden kasabaya girdiler. Doğruca papazın evine gittiler. Kadın kapının üstündeki demir parmaklığa tırnağıyla hafifçe vurdu, bir an bekledi, sonra yine tırmalar gibi yaptı. İçeride bir vantilatör uğulduyordu. Ayak seslerini duymadılar. Bir kapı duyulur duyulmaz gıcırdadı ve hemen ardından, demir parmaklığın yanından gelen sakıngan bir ses, "Kim o?" dedi. Kadın parmaklığın aralıklarından görmeye çalıştı.</p>

  <p class="block3">"Papazı görmek istiyorum."</p>

  <p class="block3">"Şimdi uyuyor."</p>

  <p class="block3">"Acil bir durum," diye üsteledi kadın.</p>

  <p class="block3">Sesinde sakin bir kararlılık vardı.</p>

  <p class="block3">Kapı gürültüsüzce aralandı ve çok soluk bir teni, demir renginde saçları olan tombul, yaşlıca bir kadın göründü. Kalın gözlük camlarının ardında gözleri çok küçük görünüyordu.</p>

  <p class="block3">"İçeri gelin," dedi kapıyı ardına kadar açarak.</p>

  <p class="block3">Bayat çiçek kokusu sinmiş bir odaya girdiler. Evin kadını onları tahta bir sıraya götürüp oturmalarını işaret etti. Kız oturdu ama annesi çantasını iki eliyle sımsıkı tutarak dalgın bir tavırla ayakta kaldı. Vantilatörün uğultusundan başka bir ses duyulmuyordu.</p>

  <p class="block3">Evin kadını odanın uzak ucundaki kapıda yine göründü. "Üçten sonra gelmenizi söylüyor," dedi çok alçak bir sesle. "Daha beş dakika önce uzandı."</p>

  <p class="block3">"Tren üç buçukta kalkıyor," dedi kadın.</p>

  <p class="block3">Kısa ve kendinden emin bir yanıttı bu, ama kadının sesi tatlılığını, yumuşak tonlamasını koruyordu. Evin kadını ilk kez gülümsedi.</p>

  <p class="block3">"Pekala," dedi.</p>

  <p class="block3">Uzaktaki kapı yine kapandığında kadın kızının yanına oturdu. Daracık bekleme odası yoksul, derli toplu ve temizdi. Odayı bölen tahta parmaklığın öbür tarafında bir çalışma masası vardı. Üstünde ilkel bir daktilo makinesiyle bir vazoya konmuş çiçeklerin durduğu, muşamba örtülü sade bir masaydı bu.</p>

  <p class="block3">Daha ötede kilise kayıtları duruyordu. Evde kalmış bir kızın derli toplu tuttuğu bir çalışma odası olduğu görülebiliyordu.</p>

  <p class="block3">Uzaktaki kapı açıldı ve bu kez papaz göründü. Bir mendille gözlüklerini siliyordu. Kapıyı açan kadının kardeşi olduğu ancak gözlüklerini taktığı zaman belli oldu.</p>

  <p class="block3">"Size nasıl yardım edebilirim?" diye sordu.</p>

  <p class="block3">"Mezarlığın anahtarları," dedi kadın.</p>

  <p class="block3">Kız, kucağında çiçeklerle, ayaklarını sıranın altında çaprazlamış oturuyordu. Papaz ona baktı, sonra kadına, sonra da penceredeki telin aralıklarından parlak, bulutsuz gökyüzüne.</p>

  <p class="block3">"Bu sıcakta," dedi. "Güneş batana kadar bekleyebilirdiniz."</p>

  <p class="block3">Kadın başını sessizce kımıldattı. Papaz parmaklığın öbür tarafına geçti, camlı dolaptan muşambayla kaplanmış bir defter, tahta bir kalemlik ve bir mürekkep hokkası çıkarıp masanın başına oturdu. Ellerinin üstünde, başındaki eksiklerin nedeniymiş gibi, gereğinden fazla kıl vardı.</p>

  <p class="block3">"Hangi mezarı ziyaret edeceksiniz?" diye sordu.</p>

  <p class="block3">"Carlos Centeno'nunkini," dedi kadın.</p>

  <p class="block3">"Kim?"</p>

  <p class="block3">"Carlos Centeno," diye yineledi kadın.</p>

  <p class="block3">Papaz hala anlamamıştı.</p>

  <p class="block3">"Geçen hafta burada öldürülen hırsız," dedi kadın aynı ses tonuyla.</p>

  <p class="block3">"Ben annesiyim."</p>

  <p class="block3">Papaz ona dikkatle baktı. Kadın da sessiz bir özdenetimle baktı ona.</p>

  <p class="block3">Peder kızardı. Başını eğip yazmaya başladı. Sayfayı doldururken kadından kendini tanıtmasını istedi. Kadın sanki okuyormuşçasına hiç duraksamadan, kesin ayrıntılarla yanıtladı onu. Peder terlemeye başlamıştı. Kız sol ayağındaki ayakkabının tokasını açtı, topuğunu dışarı kaydırıp tahta sıranın alt çubuğuna dayadı. Sağ ayağıyla da aynı şeyi yaptı.</p>

  <p class="block3">Her şey bir önceki haftanın pazartesi günü sabaha karşı üçte, oradan birkaç sokak ötede başlamıştı. Ivır zıvırla dolu bir evde yaşayan yalnız bir dul olan Rebecca, çiseleyen yağmurun arasında birinin ön kapıyı dışarıdan zorladığını duymuştu. Kalkmış ve dolabını karıştırıp Albay Aureliano Buendia döneminden beri kimsenin ateşlemediği eski bir tabancayı aramıştı. Sonra ışıkları yakmadan oturma odasına girmişti. Kendini, kilitteki gürültüden çok yirmi sekiz yıllık yalnızlığın içinde büyüttüğü dehşet duygusuyla yönlendirerek hayalinde yalnız kapının olduğu yeri değil kilidin tam tamına yüksekliğini de saptamıştı. Silahı iki eliyle kavrayıp gözlerini kapamış ve tetiği çekmişti.</p>

  <p class="block3">Ömründe ilk kez bir tabancayla ateş ediyordu. Patlamanın hemen ardından, çiseleyen yağmurun çinko damın üstündeki pıtırtısından başka bir şey duyamamıştı. Sonra, beton sundurmanın üstünde küçük, metalik bir çarpma sesiyle çok alçak, tatlı, ama iyice tükenmiş su sesi duymuştu: "Ah, anam!"</p>

  <p class="block3">Adamın ölüsünü sabah evin önünde bulmuşlardı. Burnu paramparçaydı.</p>

  <p class="block3">Üstünde renkli çizgili bir fanila, kemer yerine iple bağlanmış günlük bir pantolon vardı ve ayakları çıplaktı. Kasabada onu tanıyan yoktu.</p>

  <p class="block3">"Dernek adı Carlos Centeno'ydu," diye mırıldandı Peder, yazmayı bitirince.</p>

  <p class="block3">"Centeno Ayala," dedi kadın. "Tek oğlumdu."</p>

  <p class="block3">Papaz yine camlı dolaba döndü. Kapağın iç tarafında iki büyük paslı anahtar asılıydı; kız, çocukken annesinin düşündüğü ve bir zamanlar papazın kendisinin de mutlaka düşünmüş olduğu gibi, onların Aziz Peter'in anahtarları olduğunu düşündü. Papaz onları indirip parmaklığın üstünde açık duran defterin üstüne koydu ve henüz yazmış olduğu sayfanın bir yerini işaretparmağıyla göstererek kadına baktı. ' "Şurayı imzalayın."</p>

  <p class="block3">Kadın çantasını kolunun altına sıkıştırıp adını çiziktirdi. Kız çiçekleri aldı, ayaklarını sürüyerek parmaklığa geldi ve annesini dikkatle izledi.</p>

  <p class="block3">Papaz içini çekti.</p>

  <p class="block3">"Onu hiç doğru yola sokmaya uğraşmadınız mı?"</p>

  <p class="block3">Kadın imzalamayı bitirince yanıtladı.</p>

  <p class="block3">"Çok iyi bir insandı."</p>

  <p class="block3">Papaz önce kadına sonra kıza baktı ve bir tür sofuca hayretle onların ağlamak üzere olmadığını fark etti. Kadın aynı ses tonuyla devam etti:</p>

  <p class="block3">"Ona birinin karnını doyurmak için gereksinme duyduğu bir şeyi hiçbir zaman çalmamasını söylerdim, o da beni dinlerdi. Öte yandan, önceleri, boks yaptığı sıralarda, yumruk yemekten bitkin düşer, üç gün yataktan kalkamazdı."</p>

  <p class="block3">"Bütün dişlerinin çekilmesi gerekmişti," diye araya girdi kız.</p>

  <p class="block3">"Doğru," diye onayladı kadın. "O günlerde yediğim her lokmada oğlumun cumartesi geceleri yediği dayakların tadı vardı."</p>

  <p class="block3">"Tanrının hikmetinden sual olunmaz," dedi Peder.</p>

  <p class="block3">Ama kısmen deneyimlerinin onu biraz kuşkucu kılmış olmasının, kısmen de sıcağın etkisiyle, pek inanarak söylememişti bunu. Güneş çarpmasından korunmak için başlarını örtmelerini söyledi onlara. Esneyerek ve nerdeyse uyuyarak, Carlos Centeno'nun mezarını nasıl bulacaklarını anlattı.</p>

  <p class="block3">Döndüklerinde kapıyı çalmalarına gerek yoktu. Anahtarı kapının altına bırakabilirlerdi ve eğer güçleri yetiyorsa aynı yere kilise için bir bağış bırakmalıydılar. Kadın papazın söylediklerini büyük bir dikkatle dinledi ama ona gülümsemeden teşekkür etti.</p>

  <p class="block3">Peder daha sokak kapısını açmadan, burnunu demir parmaklığa dayamış içeri bakan biri olduğunu fark etmişti. Dışarıda çocuklar vardı. Kapı ardına kadar açılınca sağa sola kaçıştılar. Genellikle o saatte caddede hiç kimse olmazdı. Şimdi ise yalnız çocuklar değil badem ağaçlarının altında küme küme büyükler de vardı. Peder sıcakta yüzer gibi olan caddeyi gözleriyle taradı ve o zaman anladı. Kapıyı usulca kapattı yine.</p>

  <p class="block3">"Bir dakika bekleyin," dedi kadına bakmadan.</p>

  <p class="block3">Uzaktaki kapıda kız kardeşi, geceliğinin üstünde siyah bir ceket, saçları omuzlarına dökülmüş bir halde belirdi. Pedere sessizce baktı.</p>

  <p class="block3">"Neymiş?" diye sordu Peder.</p>

  <p class="block3">"Halk sezinlemiş," diye mırıldandı kız kardeşi,</p>

  <p class="block3">"Avlu kapısından çıksanız daha iyi olur," dedi Peder.</p>

  <p class="block3">"Orası da aynı," dedi kız kardeşi. "Herkes pencerelerde."</p>

  <p class="block3">Kadın o ana kadar anlamamış gibi görünüyordu. Demir parmaklığın aralıklarından caddeye bakmaya çalıştı. Sonra çiçek demetini kızdan alıp kapıya doğru yürümeye başladı. Kız da onu izledi.</p>

  <p class="block3">"Güneş alçalana kadar bekleyin," dedi Peder.</p>

  <p class="block2" id="calibre_pb_1">&nbsp;</p>
</body>
</html>
