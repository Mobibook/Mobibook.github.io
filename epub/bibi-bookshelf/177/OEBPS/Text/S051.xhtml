<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3 class="sigil_not_in_toc" style="text-align: center;">51</h3>

  <h2 id="sigil_toc_id_51" style="text-align: center;">Orman</h2>

  <p>"Keşke böylece devam edip gitse." Kathleen kocasının önünde yürüyordu, kocası bazen ona ayak uyduramıyor olsa da yine de koşturup duruyordu patikada - Colcorum Köyü'nün hemen arkasındaki büyük ormanda karısının peşinden. "Sonsuza kadar yürüyebilirdim." Jude yanındaydı, bazen ileri fırlıyor, sonra onun yanında koşturabilmek için hemen geride kalıyordu; ara sıra da, ağaçların altındaki çalılıkları gizlice gözlemeye devam etmeden önce başını kaldırıp onun yüzüne bakıyordu.</p>

  <p>Sonbaharın sonuna doğru bir pazar öğle sonrası, dün geceki şiddetli yağmurdan sonra Colcorum Ormanı, tam ölüm öncesinde insanın yüzünü basan pembelik gibi, her zaman yeni mevsimin ilk donlarından önce gelen zengin ve parlak yeşiline batmış görünüyordu. Kathleen, karaçalı, kuzgun otlarının oluşturduğu yüksek ve sık fundalık içinden düşe kalka yürüyordu, Mark, öndeki ormanın daha karanlık bir bölgesinde kaybolurken onun kırmızı paltosunun böğürtlenlere takıldığını görebiliyordu; ona yetiştiğinde, karısı çok sakin ayakta duruyor, yukarıya, karmakarışık dallara bakıyordu. "Bilirsin" dedi karısı, "peri masallarında, dalları aralayıp çocukları gözleyen devler vardır. Acaba bizi kimler izliyor şimdi?" O sessizlik içinde ikisi de üzerlerindeki dalların birbirine dokunuşlarını, yapraklardan ayakları altındaki bitki örtüsüne damlayan yağmurun yumuşak sesini dinliyordu. Arkalarında yaşlı bir karaağaç vardı, çatallar<span style="text-indent: 0.8em;">dan birinin içine yağmur suları birikmişti. Kathleen döndü ve parmağını batırdı bu suya; sonra da bir haç işareti yaptı. "Ölenlere dua edelim" dedi. "Işıktan ölenlere."</span></p>

  <p>Mark ondaki melankoliyi tanıyor, kendi çaresizlik duygularını geride tutmaya çalışıyordu. Koyu yeşil bir palto giymişti, ellerini havada sallıyor ve ıpıslak yere bastırıyordu. Davranışın garipliğiyle onu güldürmeye çalışarak, "Bana bak" diyordu. "Ben o ünlü yeşil adamım!" Ve sonra, kendisine havlayan köpeğe bakarak: "Ben o ünlü arkeoloğum! Eşsiz soyguncu!"</p>

  <p>Kathleen yeniden yürümeye başladı. "Seninle ne kadar gurur duyduğumu bilirsin" diyordu. Mark ne demek istediğini anladı onun: kendisi ve Julian mezarın ve onun içindeki garip kimsenin bulunuşuyla ilgili olarak gazeteciyle konuştuktan sonra, ilgi çekici, hatta şaşırtıcı bir olay olmuştu bu. "Bana ihtiyacın yok artık, öyle değil mi?"</p>

  <p>"Kathleen!" Ona yetişmeye çalışıyordu ama patika bu noktada o kadar darlaşmıştı ki, hâlâ onun arkasında yürümek zorunda kalıyordu. Ellerini kibarca karısının omuzlarına koydu. "Elbette sana ihtiyacım var. Başka kimim var ki benim?" Bir yaprak yüzüne süründü. "Ne olur böyle şeyler söyleme."</p>

  <p>Sessizlik içinde yürüyüşlerini sürdürdüler, Kathleen hâlâ onun önünde, yosunla kaplı meşe ve karaağaç kütüklerinin üzerinden atlayarak, yüzünü ve saçlarını ıslatan ıslak ağaç dallarını ayırmak için ellerini öne uzatarak, orman içinin saklı yeşil ışığını soluyarak yürüyordu. Birden durdu. "Duyuyor musun?" diye sordu. Endişelenmiş gibiydi, kendi sanrılarından biriydi sanki bu. Ama Mark da işitmişti, eskil ağaçların arasından, şarkı söyleyen birinin sesi geliyordu. Ses yakınlarında bir yerden geliyordu, Kathleen sessizce ilerledi.</p>

  <p>İlerde ufak bir açıklık vardı, açıklığın sonuna geldiklerinde, devrilmiş bir ağaç kütüğüne oturmuş, çevresine toplanmış tahtalı güvercinlere yem veren yaşlıca bir adam gördüler - bir serseri, bir başıboş, bir gezgin. Bu ekmek onun tek yiyeceği olmalıydı, çünkü bir parçasını kendisi yiyor, öteki parçayı ise sessiz, devamlı bir hareketle önüne atıyordu, Mark'ın ve Kathleen'in varlığını hissedince durdu. Artık yalnız başına olmadığını fark edince şarkıyı da kesmişti, öylece hareketsiz duruyordu.</p>

  <p>Açıklığın kıyısındaki ağaçların arasından çıkarken, "Özü dilerim" dedi Kathleen sessizce. "Bilmiyorduk. Fark etmedik..."</p>

  <p>Kathleen'in bacağındaki bağa bakıyordu, kalkıp selamlamak için yekindi. Sonra beceriksizce tekrar yerine oturdu.</p>

  <p>"Hep böyle besler misiniz onları?" diye sordu Kathleen. Sonra da ekledi: "Burası eviniz mi sizin?" Adam hiçbir şey söylemedi. Konuşmaya alışık değilmiş gibiydi. Fakat ona gülümsüyordu, yalnızca gözlerindeki parlaklık neler düşündüğünü, belki de konuşabilse neler söyleyebileceğini gösteriyordu. Jude kuyruk sallayarak adama doğru gitti, yaşlı adam ona da bir parça ekmek verdi.</p>

  <p>Kathleen bir süre onu seyretti, Mark koluna dokunup onu oradan ayırıncaya kadar sessizlikten de mutluydu. Açıklıktan ayrıldıklarında "Onu tanıyorum" dedi. "Daha önce görmüştüm."</p>

  <p>"Bana niye söylemedin hiç? Niye hiç bilmedim?" Mark'ın anlayamadığı bir şeyden dolayı onu suçluyor gibiydi. "Jude! Jude!" Yaşlı adamı bırakmak istemiyora benzeyen köpeğini çağırmak zorunda kalmıştı. Sonra daha sakin bir sesle devam etti konuşmaya: "Burası onun evi mi?"</p>

  <p>"Bildiğim kadarıyla. Orman adamı diyorlar ona. Bir zamanlar üç kişiydiler onlar." Ormanın içinden yürürlerken Mark bütün köylülerin bildiği hikâyeyi anlattı ona.</p>
</body>
</html>
