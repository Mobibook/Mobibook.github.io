<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3 class="sigil_not_in_toc" style="text-align: center;">58</h3>

  <h2 id="sigil_toc_id_58" style="text-align: center;">Mauve'ın Barınağı</h2>

  <p>"Ne büyüleyici bir ara müziği, öyle düşünmüyor musun sen de?" Sarı kıravat, elini uzatarak onlara doğru yürüdü. "Fraicheur" dedi. "Augustine Fraicheur." Aralarına sokuldu, Hermione ona gülümseyince, kollarına girdiler onun. "Londra'dan sonra köyü fazla gürültülü bulmuyor musunuz, Miss Tupper? Biz seviyoruz köyü, ama daha hassas kulaklara..."</p>

  <p>"Sormanız müthiş tatlı bir şey. Tabii, yardımcım, Miss Crisp benden çok daha fazla acı çekiyor. Gördüğünüz gibi korkunç hassas biridir." Augustine, Evangeline konuşmasına devam ederken, yanındaki koyu renk elbiseli, bacaksız figüre bakıyordu, "Sahi, adımı nerden biliyorsunuz?"</p>

  <p>Augustine küçük bir çığlık attı. "Ortak dostlarımızdan, tabii! Hanoverler. Çok severim onları, ya siz?"</p>

  <p>Evangeline coşkuyla baş salladı. "Bazen öyle yakın hissediyorum ki kendimi onlara, korkuyorum."</p>

  <p>"Aynı fikirdeyim. Onlar da size çok düşkünler. Onların anlatmasından, siz ikinizi nerede olsa tanırdım."</p>

  <p>Evangeline'e bir övgü gibi gelmedi bu, ama Hermione çok sevinmişti. Ne de olsa, Floey Hanover'in dostu kendilerinin de dostuydu. "Bir duman ister miydiniz?" diye sordu.</p>

  <p>"Efendim?" Nedense alınmış görünüyordu bundan.</p>

  <p>"Bir sigara?"</p>

  <p>"Yo, hayır. Korkarım kırlık yerde bizim böyle bozulmamış zevklerimiz yok. Size imreniyorum, gerçekten."</p>

  <p>"Şey" diye cevapladı Evangeline, "erkeğin erkeği diyorlar bana."</p>

  <p>"Hiç tereddütsüz."</p>

  <p>Bu konuşmadan giderek huzursuzlanıyordu, Augustine'in kolundan çıktı. "Söyleyin bana" dedi hızla konuyu değiştirerek, "kimdi o ön sıradaki köpek maması? Şuradaki." Bir şenlik ateşine götürülen Guy Fawkes'miş gibi ana caddede koluna girilmiş yürütülen Mrs. Trout'u gösterdi.</p>

  <p>"O sevgili Lola. Lola Trout. Colcorum'un taçsız kraliçesi diyorum ben ona." Kadını taşıyan üç genç, taşıdıkları yükün ağırlığı altında bir an sendeler gibi oldular, onlara güldü. "Kırlık yerde korkunç dekadan görünmeliyiz. Romalılar gibi."</p>

  <p>"Bu kırlık yerlerde çok kraliçeniz var mı?" Evangeline, en ufak bir gülümseme izi olmadan sordu.</p>

  <p>"Söylediklerine göre her köyde bir tane varmış. Fakat gerçekten bilemezdim, değil mi?" Eskisinden daha yüksek sesle güldü. "Bir campari içmek üzere bana gelinceye kadar bir kelime daha etmeyeceğim Lola hakkında." Ana caddeden aşağı yürüyorlardı, Augustine ufak bir kulübenin kapısında durdu. Kapının üzerindeki yazıya baktı, tahta üzerine süslü yazıyla oyulmuş: "Mauve'ın Barınağı". "Buranın sahibi olan harika dostumun adına verilmiş bir isim bu. Mauve Freedom Hooper. Tanır mıydınız onu?"</p>

  <p>İki kadın da hayır anlamında başlarını salladı. "Trajik bir ölüm" dedi. "Kesinlikle trajik. İçeri buyurun." Regency üslubunda bir müzeye girdiler denilebilir - beyaz ve pembe çizgili duvar kâğıdı, koyu renk ağaçtan bir koltuk takımı, maun sehpalar, mavi ipekle kaplı bir divan, brokar örtülü bir tabure, cilalı ahşap döşeme, damasko perdeler. "Bir yere ilişin" dedi Augustine. "Ben öyle yaparım."</p>

  <p>Evangeline kısa bir an çevresine bakındı, sonra da saygısını dile getiren ufak bir hareketle ellerini kaldırdı. "<i>Hayat</i>ımda bu kadar güzel bir şey görmedim. Gözümü kırpmadan ölebilirdim burada."</p>

  <p>"Evet. Mauve'ın başına da aynen bu geldi." Ağırbaşlı, saygılı davranmaya çalışıyordu, ama gülümsemesini de bastıramıyordu. "Çok özel bir şey, değil mi?"</p>

  <p>"Bu bir armağan size. Kesinlikle armağan. Durun bir dokunayım size."</p>

  <p>Augustin Flaicheur ürkerek uzaklaştı Evangeline'den, aslında elini onun üzerine koymak gibi bir niyeti yoktu onun. "Benim işim de antikalarla, ne de olsa" dedi, bir darbeyi savuştururmuş gibi. Sonra tekrar eski içtenliğine döndü. "Hatta, benim dükkân onların altında."</p>

  <p>"Onlar?"</p>

  <p>"Tanırsınız. Clareler. Aksak kadın. Ve sizin arkeolog arkadaşınız."</p>

  <p>"Ben de demin yardımcıma," dedi Evangeline, "ne cesur bir kadın diyordum. Öyle değil mi, Miss Crisp?"</p>

  <p>Hermione dik dik baktı ona, ama cevap vermedi; Evangeline ise ânında Augustine'e döndü. "Campari istemiyorum" dedi. "Gerçek bir ale'niz<a href="#b58dn1" id="b58dn1b"><sup>*</sup></a> var mı?"</p>

  <p>"Korkarım kırlık yerde gerçek ale bulunmaz, Miss Tupper. Doğal damak tadımız oldukça bozuktur. Bir malt viskisi alçakça sofistike bir şey mi olur dersiniz?"</p>

  <p>"Katışıksız olduğu sürece" dedi.</p>

  <p>"Ya da birazcık Perrier?"</p>

  <p>"Hayır. Yapabildiğince sert."</p>

  <p>"Hemen" dedi. "Ben de sert severim." Hafifçe gülerek kayboldu, biraz sonra da üzerinde üç içki bulunan gümüş bir tepsiyle yeniden göründü. Divana yerleşti. Cin toniğini kaldırarak, "Bardak şıngırtılarının dünyadaki en eski seslerden biri olduğunu, hiç düşündünüz mü?" dedi.</p>

  <p>"Eminim" dedi Evangeline, "bu evde öyledir."</p>

  <p>Augustine bu konuşmadan hoşlanmaya başlıyordu. "Şimdi, söyleyin bana" dedi. "Kimin dedikodusunu yapıyorduk?"</p>

  <p>"O büyüleyici Lola Trout'u anlatıyordunuz bize."</p>

  <p>"Mendiliniz var mı?"</p>

  <p>Hermione onu ciddiye aldı, koyu renk elbisesinin göğüs cebinden kocaman geniş bir kumaş çıkardı. "Buyurun" dedi. "Buna silin."</p>

  <p><span style="text-indent: 0.8em;">"Ben sadece demek istemiştim ki" dedi Augustine, uzatılan nesneyi kibarca reddederek, "bu çok üzücü bir hikâyedir."</span><br /></p>

  <p>"Yapmayın!" diye bağırdı Evangeline. "Salya sümük ağlayacağımı biliyorum. Hep öyle yaparım zaten."</p>

  <p>Augustine cininden iri bir yudum aldı. "Köy meclisi salonunda konuşan o çok uzun boylu adamı hatırlıyor musunuz?"</p>

  <p>"Orduyu çağırmak gibi korkunç fikri olan mı?"</p>

  <p>Augustine başının salladı. "İşte o Mr. Trout'tu."</p>

  <p>Evangeline'in gözleri geniş geniş açıldı. "Yani siz şimdi..."</p>

  <p>"Lola'nın oğlu."</p>

  <p>"Ha!" Bir hayal kırıklığı vardı sesinde.</p>

  <p>"Ama yirmi altı yıldır annesiyle konuşmuyor." Bir iri yudum daha aldı. "İnanılmaz, değil mi?"</p>

  <p>Evangeline bardağındaki viskiyi döndürüyor ve Augustine'e bakıyordu onun içinden. "Borgialardan beri böyle bir şey olmamıştır. Anlatın."</p>

  <p>"Gerçekten çok korkunç bir şey." Uyandırdığı merakın tadını çıkararak, aniden salondan ayrıldı ve içki şişeleriyle döndü. "Ama kesinlikle <i>entre nous</i><a href="#b58dn2" id="b58dn2b"><sup>**</sup></a> kalacak, değil mi?"</p>

  <p>Evangeline bir an başını öne eğdi. "Dünyada hiçbir güç onu benim ağzımdan alamaz."</p>

  <p>"Evet. Üç Trout vardı. Baba. Oğul. Ve Lola. Şimdi, açıkçası, zor kadınları severim ben, ya siz?"</p>

  <p>"Sanmıyorum" dedi Evangeline, "böyle birine rastladığımı. Ya siz, Miss Crisp?" Hermione hayır anlamında ağır ağır salladı başını.</p>

  <p>"Ne şanslısınız." Bıçak gibi çizgili bej pantolonuna, sarı kravatına ve beyaz ceketine rağmen -savaş öncesi yılların İngiliz erkeklerinden biri olabilirdi- Evangeline, onda avamdan bir şeyler olduğundan şüphelenmeye başlıyordu. Gözlük çerçevesinin üzerinden iki kadını süzerken sulu gözleri parlıyor gibiydi. "Asıl nokta şu ki, Lola mutlak bir orospudur." Son sözcüğü büyük bir zevkle söyledi. "Rahmetli Mr. Trout, kocası da, bir parça orospuydu. Ve böylece..." Bir yudum daha aldı.</p>

  <p>"Ee, sonra?"</p>

  <p>"Göçtü."</p>

  <p><span style="text-indent: 0.8em;">"Colcorum'dan ayrıldı mı?" Evangeline, Augustine'in biraz da üstü örtülü konuşmalarından sabırsızlanıyordu.</span><br /></p>

  <p>"Hayır azizim. Hiç kimse Colcorum'dan ayrılmaz." Parmaklarını tavana doğru çırpıştırıyordu. "Lola Trout'unkinden daha geniş bir kucağa aldılar onu."</p>

  <p>"Cartayı çekti, yani?"</p>

  <p>"Aynen öyle, azizim. Herkes bir kalp durması dedi. Herkes, yani, oğlunun dışında herkes. Simon Trout. Simon ana babasının nasıl orospular olduğunu..." yine o sözcüğün tadını çıkara çıkara, "...biliyordu, ve babasını anasının zehirlediğini ileri sürdü. Elinde ne kanıt vardı bilmiyorum, ama Lola'nın otlarla arası her zaman iyiydi. Şu iksir. Bu iksir. Tabii hepsi cangıldan. Neyse, korkunç şeyler oldu. Oğul anasını suçluyor. Onda Joan Crawford bakışları vardır, bilir misiniz?" Augustine Fraicheur gözlerini iri iri açtı, Mauve'ın Barınağı'nın duvarlarını kindarca bir bakış yaladı. "Biraz öyle. O zaman kadın tokatlar onu. O da onu tokatlar. O zaman kadın onu evden atar. Ondan sonra onun yatağını ve bütün giysilerini yakar. Bundan sonra ne olduğunu bilmiyorum -köyde kimsenin işine burnumuzu sokmayız biz, farkına vardınız mı?- fakat o zamandan beri birbirleriyle konuşmadıklarını biliyorum. Yirmi altı yıl geçti aradan. Çok komik değil mi?" Biraz daha içki koymak için ayağa fırladı. "Köylük yerde kesinlikle kötüyüz bizler, değil mi? Londra'nın ilkel masumiyetinden sonra bir şok gibi geliyordur size."</p>

  <p>Evangeline tekdüze bir sesle, "Hayatımda işittiğim en korkunç hikâye bu" dedi. "Bak, bak! Titrememi durduramıyorum." Sağ elini ileri uzatmıştı, pek öyle titriyora da benzemiyordu. "Şunu söyleyin bana." Hayal kırıklığıyla elini seyirci teftişinden çekti. "Söyleyin bana yalnız: Neden polise derhal haber verilmedi?"</p>

  <p>"Yoo, hayır." Augustine bozulmuş gibiydi. "Buralarda Aynasızları kimse sevmez. Fransızcamı bağışlayın. Frukolar Colcorum'da iyi karşılanmaz. Ayrıca Lola akrabadandır."</p>

  <p>"Biliyordum! Onun mavi kanlı olduğunu biliyordum. Miss Crisp'e onun genel duruşunda soylulukla ilgili bir şey olduğunu söylemiştim."</p>

  <p>"Hayır, sevgilim." Augustine sarhoşladıkça daha içli dışlı olmaya başlıyordu. "Debrett'le ilgili bir şey değil bu. Lola Trout Mintlerle akrabadır."</p>

  <p>"Mintler! Ama ben Mintleri de çok severim.!"</p>

  <p>"Elbette." Augustine kendi duygularından pek emin değilmiş gibiydi. "Ne hoş insanlar, değil mi? Hem de öyle temiz." Sahte bir dehşetle elleriyle ağzını kapadı. "Böyle bir şey söylemedim ben, söyledim mi? Koca ağızlı, laf ebesi biri olmalı arkamda.</p>

  <p>"Haydi, fondip." İri bir yudum daha aldı. "Mintler hakkında bir şey söylemek akıllıca olmaz" dedi daha alçak bir sesle. "Burada herkes birbiriyle akrabadır, bilirsiniz. Sizin ya da benim normal insanlar dediklerimizden değildir onlar." Öne doğru eğilip fısıltı halinde, "Ritüeller. Ne demek istediğimi biliyor musunuz? Ensest. Bu modaya uymayan tek kişi benim. Ve de Frank, tabii. Belfastlı çocuk. <i>Benim</i> yardımcım" dedi boş kadehini dizinin üzerinde dengelerken.</p>

  <p>Bunları söylerken Hermione'ye bakıyordu, ama Evangeline'di asıl cevap verdiği kişi. "Frank? Tam bir erkek adı."</p>

  <p>"Hiçbir zaman söyleyemezsiniz, değil mi? Ama kumaşları iyi tanıyan bir oğlandır. Onu dikiş dikerken görmek gerçekten hoş bir şeydir."</p>

  <p>Evangeline Frank'in becerileriyle ilgilenmiyordu. "Mintleri biraz daha anlatın bana."</p>

  <p>"Zorbalar, azizim. Tam bir zorba. Şu köyün tamamı onların elinde." Bir cin daha doldurdu kendine, fısıldamayı unuttu. "İşte bunun için yabancılardan nefret ederler hep."</p>

  <p>"Benden nefret etmezler!" Evangeline çok inatçıydı bu konuda. "<i>Beni</i> çok severler."</p>

  <p>"Öyle mi?" Augustine bardağının dibini gördü. "Sanırım, o korkunç mezarı buldunuz diye size minnettarlar diye düşünüyorsunuz? Yani her ne ise, orayı."</p>

  <p>Apaçık bir alayla söylenmişti bunlar, o sırada Regency üslubunda divana yığılmak üzere olan Evangeline dikilmeye çalıştı. "Tabii ki öyleler."</p>

  <p>"Bir daha düşün, sevgilim. Onu yıllardır biliyordular. Bir sır olarak kalması isteniyordu. Siz gelinceye kadar."</p>

  <p>Bu haber, başka kulaklara önemli bir şey gibi gelebilirdi, ama Evangeline bölgenin doğası hakkında o kadar habersizdi ki, hiçbir şey anlatmadı ona. "Tabii ki": söylemeyi düşündüğü tek şey buydu. "Her zaman çok iyi anlamışımdır bunu."</p>

  <p>Buna karşın, Augustine gereğinden fazla şey söylemiş olduğunu düşünüyor gibiydi. "Neyse" diye ekledi hızla, "bu elbiseyi nerden aldınız? Çok güzel bir mavi."</p>

  <p>Evangeline rahat bir el hareketiyle elbisesini düzeltti. "Özel bir şey değil. Sıradan bir kır giysisi. Kışa uygun bir şey olsun istedim."</p>

  <p>"İyi de bulmuşsunuz." Başını bir yana eğdi ve baştan aşağı süzdü onu. "Yaklaşık benim bedenimdesiniz, değil mi?" Yeniden cesaretlenmişti. "Bilir misiniz, bu köydeki kadınlar sürtük gibi giyinirler. Gerçekten. İğrençtir." Augustine gerçekten öfkelenmiş gibiydi; sesi bir oktav yükselmişti, uysallığının çabucak öfkeye dönüşebileceği apaçıktı. "Bana göre, kadınlar her zaman iyi giyinmelidir. En güzel şekilde görünmelidirler. Buralardaki fahişeler gibi değil. Bazen boğasım geliyor onları. Gerçekten." Durdu, zayıf gözleri bir kez daha parlıyordu; ani saldırganlık dalgası onu canlandırmış gibiydi. Gizleyemediği bir sıkıntıyla devam etti konuşmaya: "Frank, sizin dostlarınızın çok gürültücü olduğunu düşünüyor."</p>

  <p>"Çok arkadaşım var, hangisi bilmem ki..."</p>

  <p>"Clareler. Benim dükkânın üzerindekiler. O ve aksak karısı."</p>

  <p>"Clareler, sanırım, bu dünyadaki en yakın dostlarımdır benim." Evangeline yeniden dik oturmaya çalıştı, ama başaramadı. "Onların gürültüsü benim gürültüm demektir."</p>

  <p>"Ama o topal ayağıyla dolaşıp duruyor. Kaptan Ahab gibi, güzelim. Ve ağlıyor da. Hep ağlıyor. Hıçkıra hıçkıra ağlıyor, o küçük kalbi dışarı fırlarcasına."</p>

  <p>"Niçin?"</p>

  <p>"Belki de yalnızlıktan" diye mırıldandı, öfkesi kedere dönüşmüştü şimdi. "Umutsuzluk. Melankoli. Delilik. Gerçekten bilmiyorum."</p>

  <p>Bu sözler Evangeline'e dokunmuştu, büyük bir zorlukla ayağa kalkmaya çalıştı. "Gerçekten çok güzel vakit geçirdik" dedi. "Gerçek bir kır insanıyla hoş bir konuşmaydı."</p>

  <p>Kapıya kadar götürdü onları Augustine. "Gelecek sefer daha düzgün konuşuruz" dedi. "Hep giysiler üzerine."</p>

  <p>"Sabırsızlanıyorum. Ama yardımcım bu konuda gerçek bir uzmandır, bilin. Kadınlık üzerine her şeyde bir yetkedir. Al'asmarladık."</p>

  <p class="araver">Colcorum'un ana caddesinden aşağı yürürlerken, "Çok sessizdin" dedi.</p>

  <p>"Öyle mi? Şey, sen ikimiz adına yeteri kadar konuştun." Aslında Hermione, arkadaşının tarzına alışkın olmasına karşın, Evangeline'in ne kadar gergin ve zor bir insan haline geldiğini fark etmeye başlıyordu; bu yabancı ortamda onu açıkça görmeye başlıyordu. Ama bir şey demedi, kısa bir süre sessizce yürüdüler. Sonunda, "Tümülüs hakkındaki o şey neydi?" diye sordu. "Nasıl bir sırrı ima ediyordu?"</p>

  <p>"Her ayrıntıyı izlemedim, Bebek" dedi.</p>

  <p>"Mintlerin mezarı hep bildiklerini söyledi."</p>

  <p>"Öyle mi dedi?" Evangeline böyle şeyleri düşünmeyecek kadar yorgundu. "Sadece bir yanlış anlama. Muhtemelen sadece bir yanlış anlama." Köy meclisi salonuna doğru yürürlerken, izlendiklerini fark edemeyecek kadar yorgundu.</p>

  <p class="dpnotara">----------</p>

  <p><a href="#b58dn1b" id="b58dn1"><sup>*</sup></a><br /></p>

  <p>Ale: Malttan yapılan, normal biradan daha acı ve koyu renkte bira (ç.n.)</p>

  <p><a href="#b58dn2b" id="b58dn2"><sup>**</sup></a><br /></p>

  <p>Entre nous = fr. Aramızda (ç.n.)<br /></p>
</body>
</html>
