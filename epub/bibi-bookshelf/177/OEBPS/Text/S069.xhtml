<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3 class="sigil_not_in_toc" style="text-align: center;">69</h3>

  <h2 id="sigil_toc_id_69" style="text-align: center;">Akşam Yemeği</h2>

  <p>Mintlerin akşam yemeğinde vakit ilerliyordu. Tavandaki kararmış açık kirişlerin üzerine şenlik için gerilmiş yosun ve eğrelti otlarının altında, birçok akraba somurtarak birbirine bakıyor ya da köy meclisi salonunun köşelerinde sessiz sessiz esniyordu. Çiftçi Mint ve Oğul Mint ise hallerinden memnundu. İkisi de kendi özel Mint elma şarabından bir hayli içmişti; şarap öyle sertti ki, inek gübresine benzeyen tortular yüzüyordu içinde; birbirine sarılmışlar, başları eğik bir şeyler fısıldaşıyor, kahkahalarla gülüyorlardı.</p>

  <p>Joey Hanover yanlarındaydı, yemek için açık mavi kadife bir takım giymişti. Salonun nerdeyse yarısını kaplayan dar tahta masada karşısında oturan Lola Trout'la konuşuyordu, fakat öyle sarhoştu ki, ne olduğunun farkında bile değil, eski şarkılarından birinin sözlerini tekrarlıyor gibiydi. "Biliyor musun, Lo" diyordu, "incecik kıvrılan dumandan tanıdım onu. Yeşil karaağacın üzerinde. Yakınında bir kulübe var ya."</p>

  <p>"Deme!" Dilini üst dudağının üzerinde dolaştırıp duruyordu, onu iyi tanıyanlar için, bu konuşmadan keyif aldığı anlamına geliyordu bu hareket.</p>

  <p>"Ne demek istediğini biliyorum. Fikirlerine saygım var. Ama şunu ekleyebilir miyim, yakında bir kulübe vardı? Ve dedim ki, dünyada huzur bulunacak bir yer varsa, Lo, bir yürek..."</p>

  <p>"Bok ye." Bardağındaki içkiyi sonuna kadar içti, şimdiyse önünde delicesine sallıyordu onu.</p>

  <p>"Bir yürek, Lo, alçak gönüllü bir yürek onu burada bulabilirdi. İşte o zaman ben koruyucu meleklerimi gördüm. Merhaba. Nedir o?" Çiftçi Mint tahtadan bir miğfere benzeyen şeyin üzerine saplanmış bir çift boynuzu Joey'un başının üzerinde tutuyordu. "Çok yanılmıyorsam, bir şeyler hazırlanıyor." Çiftçi Mint kıkır kıkır gülüyordu. "Haydi Oğul. Ne yapacağını söyle ona."</p>

  <p>"Bunu giyeceksin. Senin yapman gereken tek şey bu."</p>

  <p>"Ben mi? Türünün en iyisi günün idolü ha?"</p>

  <p>"Amca, bu bir aile töresi."</p>

  <p>"Eh, pilavdan dönenin kaşığı kırılsın." Joey ayağa kalktı ve Çiftçi Mint'ten boynuzu aldı; tahta miğferin altında deriden bir şerit vardı; bütün o takım taklavatı başına geçirmesi ancak birkaç saniye aldı. Elleriyle boynuzları tuttu, birden vahşi bir sevinçle doldu içi. "Beni içi doldurulmuş olarak görmeyi beklemiyordun, değil mi?" dedi Lola'ya, sonra da iskemlesinin üzerine zıpladı. "Size bir matrak şey daha." Birikmiş kalabalığa baktı, sanki bir zamanlar tanıdığı dinleyiciler olmuşlardı. "Karım. Ruhu şad olsun." Boynuzlar bayağı ağırlık yapıyordu başında, iskemlesinde ileri geri sallandı biraz. "Hâlâ sağ, biliyorsunuz, benimkisi bir umut." Lola kahkahayla karışık bir çığlık attı buna. "Şalvarınız üzerinizde mi, bayan?" O meşhur Joey bakışıyla baktı ona. "Bir dakika sonra aşağıdayım. Her neyse, karım, benim karım..." Eski oyununa dalmıştı şimdi. Alnından, yüzünden terler akıyordu, ama o mavi kadife ceketinin koluna sildi terleri. "Onun çirkin olduğunu söylemiyorum, ama bir erkeğin elinde kırmızı bir bayrakla önünde yürümesi gerek. Yapar da. Öyle zalimdir o, o..."</p>

  <p>Joey oyununu sürdürürken Çiftçi Mint, Simon Trout'un yanına oturdu. "Senin yaşlı anan eğleniyor gibi" dedi. Bu onun son yirmi yıldır yüklendiği görevlerden biriydi, ana ve oğulu barıştırabilmek.</p>

  <p>"Dikkat etmedim. Onun tarafına bakmıyordum."</p>

  <p>"Yaşına göre fena değil, değil mi?"</p>

  <p>"Buruşmuş, bana sorarsan."</p>

  <p>"Buruşmuş, evet. Ama sağlam yine de. Hoş ve sağlam."</p>

  <p>"O hiç değişmez. Hiç de değişmeyecek. Dahası..." meydan okurcasına Çiftçi Mint'in yüzüne baktı, "benden de al o kadar."</p>

  <p>Çiftçi Mint, sarhoş olmasına rağmen bu yöndeki çabalarının boş olduğunu anladı; konuyu değiştirdi. "Biliyor musun" dedi daha alçak bir sesle, "tüneli buldular."</p>

  <p>"Duydum."</p>

  <p>"Gittikçe yaklaşıyorlar."</p>

  <p>"Buldular mı..."</p>

  <p>"Hayır. Henüz bulamadılar. Fakat bir haftaya kalmaz oraya varırlar." Bir an Joey Hanover'e baktı, hâlâ terliyor ve tahta iskemlesinde ileri geri sallanıyordu. Çiftçi Mint yeniden Simon Trout'a dönmeden önce güldü ve el çırptı. "Bir şeyler yapmamız gerekecek" diye sürdürdü konuşmasını. "Bir önlem almamız gerekecek, alacağız da. Onlar bulmadan önce..."</p>

  <p>"Joey'a söylendi mi?"</p>

  <p>"Ben ve Oğul zamanını bekliyoruz. Ona söylenmesi gerek. O da bizden biri olduğuna göre artık."</p>

  <p>"Benden nefret eder, anlıyorsunuz." Joey gösterisini sürdürüyordu. "Evet öyle. Nefret etmeli. Yirmi yıldır benimle yaşıyor. Ve şişman." Joey bir elini yüzünün üzerinden geçirdi. "Öyle şişman ki." Birden durdu. "Özür dilerim" dedi. "Bundan sonraki dizeyi hatırlayamıyorum." Üzerinde dineldiği iskemleden indi ve boynuzların ağırlığı altında başı öne eğik, yerine çöktü. Beceriksizce başından çıkardı boynuzları ve masanın üzerine önüne koydu. Oğul Mint gözünü ondan ayırmıyordu, onu üzüntüyle ya da sıkılmış değil de gülerek sarsıldığını görmekten şaşkındı. Miğferle alay ettiğini düşündü, öfkeyle uzandı miğferi almak için. "Bu kıymetlidir" dedi. "Bu bizim değerli mirasımızdır."</p>

  <p>Joey şimdi daha yakından bakıyordu boynuzlara, yontulmuş ve cilalanmış kemikler çok eski olmalıydı. "Şeref duydum. Sahiden. Onurlandım. Ben dizelerimi hatırlayamayışıma gülüyordum yalnızca. Ama önemi yok artık, anlıyorsunuz. Hiç önemi yok. Özgürüm."</p>

  <p>"Joey!" Sağ omzunun üzerinden bir yerden gelen yüksek bir ciyaklamayla irkildi. Lola Trout'tu bu, her nasılsa sandalyesinden yardımsız ayağa kalkmış, masanın çevresinden yürüyerek gelmişti. "Ne yapabilirsin sen, Joey, biliyor musun?" Müthiş bir hakaret bekleyerek, başını iki yana salladı. "Salonun çevresinde dolaştırabilirsin beni!" Genel bir mırıltı dolaştı salonda, herkes şaşkın, onaylıyordu bu öneriyi: Böyle bir şeye davet edilmek büyük bir şerefti; Joey ise gülümseyerek yerinden kalktı Lola'yı kollarına almak için. Beklenmedik ağırlık altında sendeledi, fakat hemen doğruldu ve büyük bir sarhoş gücüyle, yüzü enfiye renkli elbisenin katları arasına gömülü, kadını salonun bir ucundan öbür ucuna taşımayı becerdi. En sonunda onu yeniden sandalyesine oturturken, "İşte" dedi. "İyi miydi?" Hızlı hızlı soluk alıyordu.</p>

  <p>"Dokunaklıydı!" Ama yaptığı geziden açıkça hoşlanmıştı kadın. "Birkaç ders alman gerek" diye ekledi. "Sonra her yere taşıyabilirsin beni."</p>

  <p>Joey böyle bir tekliften sonra önünde eğildi, tam iskemlesine dönmek üzereyken Çiftçi Mint kolundan yakaladı ve salonun bir köşesine götürdü onu. "Şöyle gidelim" dedi. "Sana bir şey söyleyeceğim." Avuçlarına tükürdü, saçlarına sürdü ellerini ve Joey'a çok ciddi ve ağır ağır bir şeyler açıklamaya başladı. Ama o an iki adam da öyle sarhoştu ki, çok ateşli bir biçimde birbirlerini onaylıyor olmalarına rağmen, hiçbirinin ne konuştukları hakkında en küçük bir fikri yoktu. "Sizinle beraberim!" diye bağırıyordu Joey. "Sizi hiç, hiç bırakmayacağım!"</p>

  <p>"İyi bir çocuk bu" diye bağırdı cevaben Çiftçi Mint. Köpeğine sesleniyor da olabilirdi. "Çok iyi bir çocuk bu!" Üzerindeki çatı kirişinden sarkan bir yosun parçasını yakaladı bütün gücüyle, yosun yüzüne ve omuzlarına düştü, sonra da olduğu yerde sızdı. Oğul Mint bu alışverişi seyretmekteydi, babası yere düşer düşmez ayağa kalktı, kasketini giydi, ona doğru gitti, bir çuval çürümüş yosunu taşır gibi rahatlıkla sırtladı. Babasını taşıyıp götürürken, "Hepsi doğru" dedi Joey'a. "Size ne anlattıysa hepsi doğru."</p>

  <p>"Elbette ki doğru!" Joey onun ne kastettiği hakkında bir fikri olmasa da çok ısrarlıydı. "Çok doğru!"</p>

  <p>Mintlerin gidişi konuklar için genel bir toparlanma işaretiydi, ama Joey ancak sendeleye sendele dışarı çıkıp da arabasını görünce anımsadı Floey'in kendisini beklemekte olduğunu. Floey, arabanın direksiyonunda parmaklarıyla trampet çalarak onu bekliyordu, Joey arabaya yaklaşırken bir bacağıyla havayı tekmeledi ve çok yüksek sesle bir şarkıya başladı: "Sabaha kadar eve gitmeyeceğiz, ey sevgili Floey. Hayır, sabaha kadar eve gitmeyeceğiz. Sabaha kadar eve gitmeyeceğiz. Hani o şey, neydi, görününceye kadar."</p>

  <p>Floey arabanın kapısını açarken, "Bir dakikaya kadar görürsün beni" dedi. "Elimde bir baltayla arkanda görürsün beni."</p>

  <p>"Aile toplantısı, sevgili Floey."</p>

  <p>"Ne zamandır burada bekliyorum, biliyor musun? Kuş beynim dondu donacak."</p>

  <p>"Çok, çok hoş bir aile toplantısı."</p>

  <p>"Ha, evet." Arka koltuğa yığılırken onu seyretti. "Umalım ki, doğum hakkını bir tabak çorbaya satmamışsındır."</p>

  <p>Hafif bir "çorba"lı inilti geliyordu arkadan, ama Floey duymadı bunu, yüzünde, tatmin olmaktan gelen sert bir gülümseme, kocasını eve götürmeye koyuldu Colcorum'un karanlık caddesinden.</p>

  <p>Augustine Fraicheur, çizgili perdesinin aralığından bu sahneyi seyrediyordu. "Ama ne gösteri" dedi ortaya yüksek sesle. "Evangeline'e anlatmaya sabırsızlanıyorum. Nasıl bir çığlık atacak kim bilir!"</p>

  <p>Hanoverler arabayla Pilgrin Vadisi'nin yanından geçerken Joey arka koltukta uzanmış mırıldanıyordu: "Anneye bir küçük öpücük. Öp beni, Anacığım, bak ölüyorum." Birden kalkıp oturdu, "Flo" dedi. "O, tünelde bir şey varmış dedi bana."</p>
</body>
</html>
