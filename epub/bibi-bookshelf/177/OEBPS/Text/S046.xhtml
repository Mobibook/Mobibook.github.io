<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h6 class="sigil_not_in_toc" style="text-align: center;">46</h6>

  <h2 id="sigil_toc_id_46" style="text-align: center;">Meşale Işığı</h2>

  <p>"Nihayet" dedi Mark Clare. "Nihayet." Ağustosun başlarıydı, oda mezar en sonunda gözler önündeydi. On avlu açığa çıktıktan sonra, hemen tümülüsün yanlarını örten kireçli toprağı ve turfayı kaldırmaya başladılar - yalnızca, mezarın Pilgrin Vadisi'nin doğu yamacına doğru giderek incelen yanı gizli kalmıştı. Gerisi şimdi yerden, uzun bir ev gibi yukarıya doğru yükseliyordu, öyle hasarsız korunmuştu ki daha yeni yapılmış sanılabilirdi. İncecik bir su tabakası taşların üzerini örtmüştü, çevrelerindeki her şeyden daha koyu renkte, daha soğuk görünüyorlardı - en azından, Martha Temple'a yan duvardaki ufacık bir açıklığı gösterirken, böyle görünüyordu Mark'a. "İşte" diyordu. "Asıl giriş burası işte. Mezar kapatıldıktan beri buradan hiç kimse girmedi içeri."</p>

  <p>Martha, olası en hafif gülüşüyle, "Nasıl bir şey" dedi, "bir mezar soyucu olmak?" O kazadan sonra kolu hâlâ alçıdaydı, fakat sesinin tonundan, kazılarla hiç ilgisi yokmuş gibi görünüyordu.</p>

  <p>"Bilmiyorum." Her zamanki gibi, ona ciddiyetle cevap verdi. "Ama mezar kazıcıları dirilticiler diye bilinirdi."</p>

  <p>"Gündüz soygunu ile aynı şey mi bu?" diye ekledi Martha, neşeli. "Umarım pişman olacağınız bir şey yapmazsınız."</p>

  <p>Owen Chard da onlara katıldı. "Sizin yerinizde olsaydım, öyle almazdım bunu" dedi. Martha en küçük gülücüğü ile baktı&nbsp;<span style="text-indent: 0.8em;">yüzüne. "Öyle almazdım. İçinde ne olduğunu -eğer varsa tabii- görene kadar beklerdim."</span></p>

  <p>Martha zafer kazanmış bir edayla ona döndü. "Umarım" dedi, "mezarın boş olduğunu söylemek istemiyorsunuz? Bütün bu aylar boşuna mı harcandı yani?" İçlerinden bazıları böyle bir şey düşünüyor olmasına karşın, daha önce hiç kimse bu olasılıktan söz etmemişti; Martha'nın sözleri yanlarında dinelmekte olan ötekilerin üzerinde belli bir sıkıntı yarattı. "Ve lütfen soygundan söz etmeyin. Bana kalırsa, daha çok hortlak işi bu." Bu konuyu kendisinin açmış öldüğünü unutmuş görünüyordu. "İyi tarafından bakmaya çalışın. Benim gibi. Eminim inanılmaz bir başarı olacak." Fakat nasıldır bilinmez bütün takımın havasını değiştirmeyi becermişti.</p>

  <p>Mark, daha son küçük taş da girişin üzerinden dikkatle kaldırılırken tümülüsün üzerine koşmuştu zaten. Bir an soluk alamaz gibi oldu, ama ondan sonra Owen'a seslendi. Martha tatlı bir iç çekişle, başını döndürmeden Julian Hill'e, "Tıpkı çocuklara benziyorlar, değil mi?" dedi. "Ama iyilikler diliyorum onlara. Bütün ağır işleri biz yaptık, bırak eğlensinler. Her şeye rağmen, hoşnut olmayacak son kişi benim, ama var böyleleri..." ötekiler hâlâ kendisini dinliyor mu diye çevresine bakındı "&nbsp;...kendini birazcık ihmal edilmiş gibi hissedenler. Birazcık gadre uğramış."</p>

  <p>Julian mezara girmeye hiç mi hiç niyetli değildi; gereken her şeyi dışardan görebilirdi, gerisini bilgisayarda kendisi çözecekti. "Siz niye onlara katılmıyorsunuz?" dedi Martha'ya.</p>

  <p>Kötü kötü baktı ona, alçılı kolunu havaya kaldırdı. "Herkes unuttu sanki" dedi, "bu alanda çalışan birinin beni yaraladığını. İsim vermiyorum. Fakat bir gün her şey açığa çıkacak." Sesini bir oktav yükseltti. "Şikâyet ettiğim yok, tabii." Bir anlık tersliğini üzerinden atmıştı, yeniden her zamanki güler yüzünü takındı. "Çok, çok hoşuma gidiyor bu. Mark'ın ve Owen'ın bütün parsayı topluyor olmaları."</p>

  <p>Bu sözler Julian'ın içine korku düşürdü. "Bunu yapacaklarını gerçekten düşünüyor musun?"</p>

  <p>"Kıskanç değil misin sen? Böyle bir şeyi sana düşündüren nedir?" Martha kolunu hafiften okşadı onun. "Endişelenme, sevgili Julian. Ben senin çıkarlarını savunurum hep. Senin hakkında konuştuklarında." Bu büsbütün sinirlerine dokundu, çevresine bakındı. Ama hiç kimse ilgilenmiyordu onlarla. Hepsi mezara bakıyordu.</p>

  <p>Mark yan girişin önünde diz çökmüştü, yüzü, taşların içindeki açıklıkla aynı hizadaydı; soğuk içeri çeker gibiydi onu, soluğu kesiliyor gibiydi, bir an için başının döndüğünü hissetti. Nerdeyse düşecekti, kendine gelinceye kadar ellerini eskil duvara yasladı. Yapacak bir şey yoktu: ilerlemenin zamanı gelmişti. Aralık, içinden geçebileceği kadardı ancak, ama o başını ve omuzlarını taşların arasına sokmakla kaldı; içerinin tabanında yürümek istemiyordu, henüz değil. Mezarın içine girmek istemiyordu. Bu yüzden girişe yüzüstü uzandı, küçük yan odayı gözledi.</p>

  <p>Dışarıda parlak gün ışığı, içerdeyse zifiri karanlık. Bir çürüme kokusu yoktu, daha çok eski toprağın, eski taşın daha yoğun, daha yayılıcı kokusu. Önce başını çekti geri; sanki mezarın içinde tuzağa düşürülmüş de ona doğru saldıran canlı bir şeyle yüz yüze gelmişti. Geriye doğru ani hareket hemen dışarı, ışığa atmıştı onu, ötekilerin yüzüne bir an olsun bakmadı; daha çok ellerine ve giysilerine bakıyordu, çünkü eski toprağın ve eski taşın kokusu onlara yapışmış gibi geliyordu ona. Belindeki el fenerini ağır ağır çıkardı, çevirdi ve bir kez daha taşların arasına süzüldü. Odanın karanlığında feneri yaktı, fenerin incecik ışığı yerde bir şeye değdi. Mark bir an için korkuyla gözlerini kapadı; fakat bu şeyin dış çizgileri, ışık üzerinde oynarken bile hareketsizdi, bunun odanın tam ortasına yerleştirilmiş bir tabak ya da taştan bir çanak olduğunu gördü. Çevrede hiçbir şey yoktu -ne bir kalıntı, ne de el yapımı şeyler- bu odanın boş olabileceği geldi aklına. Feneri sol eline aldı, ışık üzerinden çekilirse kımıldar ya da kaybolurmuşçasına o tabak gibi şeyi gözden yitirmemeye çalışıyordu, sağ eliyle, uzandığı yerde girişin hemen içindeki toprağa dokundu. Düz taşı ancak hissedebilmişti, ama taş öyle soğuktu ki onun verdiği şokla feneri elinden düşürdü; fenerin düşüşünün çıkardığı ses, küçük odanın içinde yankılandı, mezarın merkezindeki geçitten gidip çeşitli bölmelere, gizli yerlere girdikten sonra aniden durmuş gibi oldu. Belli bir noktada boğulmuş gibiydi bu yankı.</p>

  <p>Fener düşerken sönmemişti, Mark'ın tam karşısındaki duvarı apaçık ortaya koyuyordu şimdi: burada, yandaki odanın girişi olabilecek yeri tıkamış gibi görünen koca bir taş vardı, fakat hayır, tamamen tıkanmamıştı burası. El fenerinin ışığı daha parlak bir daireyi ortaya çıkarmıştı, bunun, taş kütlenin tabanına oyulmuş bir mazgalın dış çizgisi olduğunu fark etti - tümülüsün orta geçidine götürmesi gereken bir mazgal, oradan bu küçük odaya girmek ya da çıkmak mümkündü. Şimdi en azından, istese daha da ilerleyebileceğini biliyordu.</p>

  <p>Demin işittiği yankıyı denemek için "Merhaba" diye seslendi fısıltıyla, gerideki odalardan geri döndü bu "merhaba": daha önceki iskandillerinden bu tümülüsün ne kadar geniş olduğunu biliyordu, fakat şu anda uçsuz bucaksız, çok karışık, ölçülemez gibi geliyordu ona. Fısıltısı, soğuk ve karanlık içinden sonsuza kadar dolanabilirdi. Bunun için de iki dünya arasında apışıp kalmıştı - vücudunun üst kısmı mezarın içinde merakla ilerisini gözlüyor, alt kısmı ise dış dünyaya çıkık durumda. Yarı bedeni yutulmuştu.</p>

  <p>Martha onun arkasında duranlara katılmıştı, Owen'a "Mark'ın küçük bacaklarının havada sallanışını görmek ne hoş şey, değil mi?" diye fısıldadı. "Ancak bir profesyonel, gülünç duruma düşmekten korkmaz."</p>

  <p>Owen ters ters baktı ona. "Bunu yapan sadece o değil, değil mi?"</p>

  <p>En keyifli anlarından birindeydi Martha, hemen meslektaşlarını savunmaya başladı. "Julian'ı demek istiyorsan, işitmek istemiyorum. Eminim elinden geleni yapıyordur o." Ama çabucak konuyu değiştirdi. "Bak" diye ekledi, "Mark'ın küçük bacakları gözden kayboldu."</p>

  <p>Owen, Mark'ın bütünüyle tümülüsün içine girdiğini görmüştü zaten. "Aman Tanrım, aman Tanrım." Başını iki yana sallıyordu. "Yapmamalıydı bunu. Gerçekten yapmamalıydı bunu."</p>

  <p>"Neden?" Martha elbette nedenlerini biliyordu bunun, ama sorusunu, başkaları da işitebilsin diye tekrarlayıp duruyordu. "Başka ne yanlış yaptı sevgili Mark?"</p>

  <p>"Yanlış diye bir şey yok." Owen tepkisinin ötekilerin dikkatini çekmiş olmasından rahatsız oldu. "Yanlış bir şey yok. Ama yeterince inceleme yapılmalıydı. Bir şey tahrip olabilir."</p>

  <p>"Duydunuz mu bunu?" Martha ötekilere dönmüştü. "Mark kanıtları yok ediyor olabilirmiş. Ama başkanımıza güveniriz biz, öyle değil mi? Anlıyoruz."</p>

  <p>Mark bunların hiçbirini duymamıştı. Girişin karşısında uzanmışken bile çevresinde mezarın sessizliğinden başka bir şey yoktu, bu sessizlik, içerdeki karanlık ve soğuk gibi dış dünyadan her şeyi kaplamıştı. Fakat mezara girmeye öyle gelişigüzel karar vermemişti: feneri yeniden eline almış ve ışığını önündeki bölgeye yöneltmişti, önce, üzerinde hiçbir kalıntının olmadığı, ağırlığını kesin olarak taşıyabilecek dümdüz bir taş zemin görmüştü. Yavaşça karanlığın içine doğru ilerlemişti - feneri devamlı önünde tutuyor, onun incecik ışığının taş mazgalı delip geçmesini ve gerideki geçidin içinde kaybolmamasını istiyordu. Girişten aşağıya kaydı ve mezarın tabanına değdi, soğuğun taş döşemeden bedenine doğru yükseldiğini hissetti önce. Fakat aldırmadı bu soğuğa, donarak ölmenin uykuya dalmak gibi bir şey olduğunu bilen, çevresi buzla kaplı bir gezgin gibi mezarın döşemesi üzerine uzandı.</p>

  <p>Şimdi, çok tereddütlü ve çok dikkatli, odanın içinde ayağa kalkmayı denedi, ama tavanın ne kadar yüksek olduğu hakkında bir fikri yoktu hâlâ. Biraz sonra onun hemen başının üzerinde olduğunu hissetti. Daha doğrusu, onun varlığını hissetti - daha önceki kazılardan bildiği gibi, insan bedeni, bu eskil yerlerin dış çizgilerine ve sınırlamalarına çabucak uyduruyor gibiydi kendini. Şimdi öne doğru eğilmişti, tavan, tabandan on beş-yirmi santim yukardaydı; mezarın içinde çömelmiş durumdaydı. Dört bin yıldan fazla bir zamandır buraya ilk giren kişi kendisiydi, bunu bilmek güç verdi ona. Bir dansın başlangıcında ya da sonundaymış gibi ayaklarını yere sürttü. Sonra, ışığı yukarıya dönsün ve yüzünü -sanki kendisini görecek biri varmış gibi- bir aslanağzına döndürsün diye feneri çenesinin altına koydu. Sonra buz gibi havanın içine doğru birkaç sözcük söyledi - önemsiz, anlamsız, ama insan uğraşı için bu yerin önemini belirten sözcüklerdi bunlar. "Bir dünya haritası çıkarıyorum ben" dedi, bu tümce mezarın içinde yankılandı. Gurur duydu - kendisi adına, orada bulunduğu için değil, insan soyu adına, süreklilik adına. Kendi ağzından çıkmış olan ama kökenleri uzak ölüler içinde olan sözcüklerden duyduğu bir gururdu bu. Bu kapalı alanda tapınmanın yakınlığını duyuyordu, ama bu sadece ataların tapınması değildi, daha çok zamanın tapınışı idi. Zamanın geçişi. Evet, bu bir geçit mezardı.</p>
</body>
</html>
