<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3 class="sigil_not_in_toc" style="text-align: center;">43</h3>

  <h2 id="sigil_toc_id_43" style="text-align: center;">Herbert ile Samuel</h2>

  <p>Bir zamanlar Herbert ile Samuel adlı iki kardeş varmış; vadinin üzerindeki küçük bir evde birlikte yaşarlarmış; gündoğumundan günbatımma kadar toprağı sürüp ekerek çok mutlu yaşıyorlarmış, ama bir gün gelmiş Herbert bir karı alma zamanının geldiğine karar vermiş. O zaman bir miktar güvercinli sandviç hazırlamış, yakınlardaki Colcorum Köyü'ne yürümüş, oralılara çiftliğinde kaç tane domuz ve sığır yetiştirdiğini, yapılacak daha ne çok işi olduğunu, vadide bir oğul yetiştirse ne kadar mutlu olacağını anlatmış; bir Mint olarak çok inandırıcı bir adammış, ve birkaç saat içinde, oranın kereste tüccarlarından birinin kızı olan Emily Trout ona eş olarak seçilmiş. Yazdönümünde evlenmişler, çok geçmeden çiftlik evi tombul bir kadın ile tombul bir oğlan çocuğunun gülücükleriyle dolmuş.</p>

  <p>Sıra Samuel'e gelmiş. "Köylü kadınları sevmem ben" demiş kardeşine (o sırada Emily'nin tarlada çalışmakta olduğundan emin), "koskoca dünyaya açılacak, gelinimi orada arayacağım." Sırt çantasını almış, içini öğle yemeği için tavşan filan gibi güzel köy yiyecekleriyle doldurmuş ve almış başını yürümüş. Yirmi mil yol alana kadar yürümüş, yürümüş, tehlikelerle dolu sahilden fazla uzak olmayan bir fundalık araziye varmış. Birazcık tavşan yiyebilmek için durmaya karar vermiş, fakat açıkta yaktığı bir ateş üzerinde tavşanı pişirmeye başladığında, arkasında bir hışırtı işitmiş. Samuel'in yemeğini paylaşmaya gelecek kadar&nbsp;<span style="text-indent: 0.8em;">ümitsiz bir tilki sanmış onu, ama arkasını dönünce kendisinden birkaç metre ötedeki çimenin üzerinde diz çökmüş, ellerini ovuşturan üzgün mü üzgün genç bir kadın görmüş.</span></p>

  <p>"Yardım edin" diye sesleniyormuş. "Ah, n'olur, yardım edin."</p>

  <p>"Kimsiniz?" diye sormuş.</p>

  <p>"Adım Jenny Pocket, gezgin bir direk yapıcı olan babamdan kaçıyorum, beni dövüyor ve benim yatağımda benimle yatmaya çalışıyor. Gün ağarırken kaçtım ve şimdi, gördüğünüz gibi, bu korkunç fundalıkta yapayalnızım."</p>

  <p>Samuel bu bilgi üzerine bir süre düşünmüş, Mintler sakıntılı kimselermiş, fakat sonunda yemeğini bu zavallı genç kadınla paylaşmaya karar vermiş. Ne de olsa yiyeceğinden daha fazla tavşanı varmış, onu boşuna harcamak yazık olurmuş. Kadın aç kurt gibi yiyormuş, Samuel'inse bundan sonraki kararı beklemeye zamanı yokmuş. "Jenny Pocket, ne dersin" demiş "sen ve ben evlensek ve benim şuradaki vadimde birlikte yaşasak? Yapacak her zaman iş vardır orada, daha çok Mint büyütürdük. Yeri gelmişken, benim adım Samuel Mint. Merhaba!"</p>

  <p>Kadın otlardan kalkmış, kahverengi giysisini çırpmış ve elini uzatmış; Samuel bu eli sıkmış, buralarda âdet olduğu gibi, elini sıkmış onun ve böylece karar verilmiş. Beraberce geriye yollanmışlar, vadiye ulaşıncaya kadar Jenny, ahlaksız babası, gezgin direk yapıcı hakkında her şeyi unutmuş gibiymiş. Herbert, kardeşi çiftlik işlerine yardım edecek yeni biriyle geri döndüğü için sevinmiş ve bunu kutlamak için en semiz danayı kesmiş. Koç şenliğinde evlenmişler, inişli yokuşlu İngiliz kırsalının bu bölgesinde kutlu bir günmüş bu, o zamana kadar da Jenny üç aylık hamileymiş.</p>

  <p>Ne derler eskiler, bir evde iki karı, bir delikte iki arı ya da bir cesette iki kurtçuk gibi bir şeydir, bu da doğru çıkmış. Jenny, Emily ile oturamıyor, Emily ise Jenny'den hoşlanmıyor, budala diyormuş onun için; böylece çok geçmeden iki kardeş ayrılmalarının zamanı geldiğini anlamış. Samuel, Mintlerin küçüğü olduğu için çiftlik evinden ayrılmış ve hamile karısıyla vadinin öbür yanındaki kulübeye taşınmış; o zamanlar bir harabeden başka bir şey değilmiş orası, fakat kısa zamanda Samuel duvarlardaki delikleri tıkamış, çatıyı onarmış, dışarıda küçük bir bahçe yapmış, son bir değişiklik olarak da kulübenin köşe bucağına küçük yüzler oymuş. İşe başlarken, bunlar bizim meleklerimiz diyormuş Jenny'ye, bizim koruyucu meleklerimiz. Böylece, 1923'le kulübede üç Mint varmış artık, Samuel, Jenny ve küçük oğulları. Beş yıl geçmiş, eğirerek, örerek ve çorba pişirerek geçen beş uzun yıl; o zamana kadar Colcorum köylüleri bile (adı çıkmış dedikoducular, rezilce işler yapan kimselermiş bunlar) bunların sonsuza kadar mutlu yaşayacaklarına inanıyorlarmış.</p>

  <p>Şimdi acı tarafı geliyor hikâyenin: 1930 Ağustosu, öğleden sonra geç bir vakitte, Samuel tarlada ekin biçtikten sonra aç ve yorgun eve dönmüş; sesinin işitilebileceği kadar yakınına geldiğinde kulübenin, "Jenny! Jenny! Nerede benim tavşanlı yahnim?" diye seslenmiş. Ama ses seda çıkmamış. Küçük bahçe kapısının mandalını açıp da yahnisini isteyerek küçük mavi kapıdan içeri girmiş, ama hâlâ bir cevap yokmuş. Kulübe bomboşmuş. Samuel hızla tekrar bahçeye koşana kadar bebek Mint'ten de bir işaret yokmuş. Bebek, orada güzelim ateşçiçeklerinden bir yatağın ortasında oturuyormuş; ateşçiçekleri öyle yüksekmiş ki, babası onu ancak çocuk başını yükseltince görebilmiş. Anacık nerede? Anacık bu sabah bir gezintiye çıktı, Anacık geri dönmedi. Anacık nereye doğru yürüdü? Anacık vadinin yanındaki koruluğa yürüdü, eski taşların olduğu yere. Ne dedi? Dedi ki: Babana bir öpücük ver benim için.</p>

  <p>Ve Samuel korkunç bir çığlıkla tarlalara koşmuş.</p>

  <p>Jenny bir daha bulunamamış. Köylünün biri onun dişbudak ormanına ve eski taşlara doğru yürüdüğünü söylemiş, eğer böyle yaptıysa bir daha geri dönmemiş. Jenny ortadan yok olmuş. Bazıları onun ahlaksız babasına, gezgin direk yapıcıya döndüğünü söylüyormuş; bazıları onun bir şeyden ya da birinden dehşet içinde kaçtığını, denize doğru koştuğu için kumtaşı kayalığından aşağı yuvarlandığını ve suların onu alıp götürdüğünü söylüyormuş; diğerleriyse öldürülmüş olduğunu, bir yerlerde, belki de eski taşların birinin altında gömülü yattığını söylüyormuş. Her neyse, bir daha hiç bulunmamış.</p>

  <p>Samuel Mint karısının kayboluşunu bir türlü atlatamamış. Bir daha tarlaya çıkmamış, bütün gün kulübede oturuyormuş</p>

  <p>Ne zaman bir köylü çağırsa, "Jenny'yi bekliyorum" diyormuş. "Jenny'yi bekliyorum." Ama işin en garip yanı, küçük oğlunu görmeye dayanamıyormuş artık. Bir gün Emily ile Herbert, nefis bir beyin çorbasıyla akşam yemeğine ona geldiklerinde, "Bu çocuğu ne zaman görsem, Jenny'yi düşünüyorum hep. Jenny'yi düşününce de başıma bir dönme geliyor" demiş onlara.</p>

  <p>Herbert, kaşığını beyin çorbasından alıp, "Yani" demiş, "yani doğru düzgün tarla süremeyecek misin? Durum bu mu?"</p>

  <p>"Hemen hemen bu, Herbert kardeş. Yeterince göremiyorum önümü."</p>

  <p>Şimdi Herbert Mint hep bu konuşmayı anımsıyormuş, çünkü aradan bir ay geçmemiş, Samuel on ikilik av tüfeğini indirmiş, karısının kaybolduğu koruya gitmiş, oradaki taşlardan birinin üzerine oturmuş ve ağzına boşaltmış tüfeği. Öylece yerde yatar bulmuşlar onu, eski köy âdetlerine göre, gizli bir yerde yakılmış ve külleri toprağın altına yayılmış.</p>

  <p>Küçük çocuğa ne olmuş peki? İşte, şimdi mutlu sona geliyoruz: Samuel Mint başının arka kısmını uçurmadan bir ay önce, yani, Herbert ve Emily ile koyun beyni üzerine konuşmasının ertesi günü, küçük oğlunu Londra'ya götürmüşmüş. Çocuğu orada bir karı kocaya bırakmış, bir çocuk sahibi olmaktan o kadar mutluymuşlar ki soru moru sormamışlar ona ve karşılık olarak Samuel Mint'e bir torba altın ve gümüş bile vermişler. Böylece çocuğu evlat edinmişler. Oğlanın adı Joseph'miş. Joey diye de bilinen.</p>
</body>
</html>
