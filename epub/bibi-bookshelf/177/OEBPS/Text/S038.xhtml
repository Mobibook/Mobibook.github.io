<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3 class="sigil_not_in_toc" style="text-align: center;">38</h3>

  <h2 id="sigil_toc_id_38" style="text-align: center;">Gösteri</h2>

  <p>"Daha sonra küçük bir partimiz olacak." Augustine Fraicheur, Wagg Street'teki küçük tiyatronun önünde Joey Hanover'le konuşuyordu. "Lyme'nin kaymak tabakası." Pilgrin Vadisi'ni ziyaretten sonraki akşamdı, Joey, T.S.Eliot'tan <i>Aile Toplantısı</i>'nın galasını haber veren parlak kırmızı afişleri hayran hayran seyrediyordu. "Tabii, komedi olarak oynuyoruz onu."</p>

  <p>"İyi. Güzel çığlıkları severim."</p>

  <p>Augustine bir an dondu kaldı, ama sonra kendine geldi. "Siz de öyle bir çığlıksınız, Mr. Hanover. Joey."</p>

  <p>"Ben de bunu söylüyorum. Komedi ciddidir. Bana baksana&nbsp;<span style="text-indent: 0.8em;">bir."</span></p>

  <p>Tam bu anda Floey elinde sımsıkı tuttuğu iki biletle yanlarına geldi; o gün olanlardan sonra kocasının canlanmaya ihtiyacı olduğunu düşünmüştü; Augustine'le konuşurken yüzündeki hüzünlü ifade en kötü korkularını doğruluyordu. Biletleri havada sallayarak, "Her biri beş pound" dedi. "Bu adamlar insanın derisini yüzer." Joey gülümsedi, karısı hayır anlamında elini kaldırdı. "Hayır. Düzeltme beni. Ben kendim yaparım bunu. Dişini sökerler. Sırtından <i>gömleğini</i> alırlar."</p>

  <p>"Hepsi hayırseverlik için" dedi Augustine. "İnsafsızlığımız sırf merhamet adına." Hafifçe eğilerek uzaklaştı, sonra durdu, hızla döndü ve bir elini kalçasına koydu. "Saatlerin nereden geldiğini tahmin etmeye çalışın." Aceleyle fırladı, sonra ikinci kez&nbsp;<span style="text-indent: 0.8em;">durdu. "Siz ikiniz gülmeyi unutmayın, " dedi. "Pek matrak olacak sanırım."</span></p>

  <p>Joey oyunu seyrederken, belki de doğru bir niteleme değildi diye düşünüyordu. Augustine oyunu gerçekten de iyi yönetmişti; oyunun sakin, hüzünlü dizeleri Gotik melodramları hatırlatacak bir keskinlikle okunuyordu, biraz sıkıcı karakterler öyle yumuşak, öyle canayakın verilmişti ki, yazarın düşünmüş olabileceğinden tamamen farklı gülünç bir yaşam kazanmışlardı. Fakat, küçük salonda otururlarken, oyuncuların sesleri tiyatronun içinde güm güm patlarken, Hanoverler kendilerini oldukça rahat hissediyorlardı. Dünya, bir sözsüz oyun yaratısına dönüşmüştü, ama hiç de daha az etkileyici, daha az hareketli demek değildi bu. Daha yüksek bir gerçeklik kazanmıştı; Joey Hanover, karanlıkta durmuş saatler üzerine nakaratlarla birlikte ilk dizeleri işitir işitmez, kendinden geçti. Bütün hayatı boyunca kendisinin de oynadığı bir oyun tarzıydı bu: "Karakter oyunu" türü ötesinde basitleştirilmiş, keskin, canlı, renkli bir oyun tarzı. Bir komedyen olarak, her şeyin, gerçekle gerçek olmayan arasında bir farklılık olduğunda ısrar edenlerin göremediği kendine özgü bir biçimi, bir iç gerçekliği olduğunu anlamak, ustalığının bir parçası olmuştu. Hiç kimse Picasso'dan sıradan yüzler çizmesini istememişti; hiç kimse, bir müzisyenden dünyadaki tanıdık sesleri kopya etmesini istememişti; o zaman Joey Hanover de neden, gerçekliği bir düzene sokarak, yeniden icat ederek kendi hakikat türünü yaratmasındı? İşte bunun için, oyununda, gerçek bir Londralıya benzemeyen ama yine de Londra'nın özünü yakalayabilen bir karakter rolünü üstlenmişti; sıradan konuşmayla hiçbir ilişkisi olmayan, kendisini dinlemeye gelen bütün o insanları öylesine etkileyen, eğlendiren "özel dili"nin, şarkı karışımlarının, esprilerinin ve üstü kapalı sözlerinin nedeni buydu. Lyme Regis'in küçük tiyatrosunda otururken, ilk sahnede, konuk odasının penceresi dışında Furia'lar göründüğünde gerçekten korkudan ürpermesinin nedeni de buydu. Makyajları kötüydü, kostümleri yanlıştı, konuşmaları acemiceydi, ama yine de etkiliydiler. Kendisini dehşete düşürmüş olmalarına karşın onların gerçek olmadığını biliyordu. Hemen ardından, Koro, aniden canlanmış korkuluklar gibi kollarını vahşice sallayarak, o anda meydana gelen olayların asla kaybolmayıp geçmiş ve gelecekte yankılanacağını açıklamak için sahneye girdiğinde, Floey'i dirseğiyle dürtmüştü.</p>

  <p>"Fazla işgüzarlık" diye fısıldadı Floey. Ama yine de bir iç çekişle, hoşuna gittiğini göstermeden edemedi.</p>

  <p>"Amatörce mi?"</p>

  <p>"Fazla sıkış-tıkış. Harika."</p>

  <p>Floey'ın kocasını oyalama girişimi işe yaramış gibiydi, çünkü Joey gösteriye öyle kendini vermişti ki, kendisini buralara kadar getirmiş olan kayıp ailesini arama işini unutmuştu. Oyundaki her hareketi izleyen, yan sözleri değerlendiren, iç dekoru ve donatımı aynı açgözlülükle değerlendiren eski Joey'du, sanki o anda sahnede olan kendisiymiş gibi. Fakat Floey Hanover <i>Aile Toplantısı</i>'nı seyrederken ondan ve kayıp geçmişini bulmuş olmasından endişeliydi; çok geçti artık, biliyordu bunu, o kadar uzun süre gizli kalmış olan şeyler böyle kalmak zorundaydı. Eğer bir sır var idiyse, şimdi Joey'a hiçbir yararı olmayacak bir sırdı bu. Getirse getirse üzüntü getirirdi ona. Koltuğunda kımıldadı ve yandan kocasına baktı. Üç sıra geride, Evangeline Tupper, Floey'in hareketini fark etti, ama oyunu nasıl dikkatsizce seyrediyorsa, bunun da pek üzerinde durmadı. Oyun, kendi anılarından bir sahne olmak dışında hiçbir şey ifade etmiyordu ona, karakterler sahnede ileri geri hareket ettikçe bir kez daha babasının yalnızlığını düşündü. Yanında oturan Bebek, Joey'un kendisine anlattığı hikâyeyi -uçan çocuklarını hikâyesini- anımsıyordu yeniden. Daha sonra denizi düşündü, o sabah, çevresinde martılar uçuşurken gözüne çarpan denizin içindeki mavi katmanları düşündü. Joey ise, şimdi kaya parçalarıyla değil, kendi koruyucu meleklerinin beyaz masklarıyla süslü Pilgrin Vadisi'nin yeşil bayırlarına bakıyordu. Floey yerde ölmekte olan kocasını eli kolu bağlı seyrederken, Evangeline kollarını babasının boynuna dolamıştı. Zaman. Geçmiş zaman. Gelecek zaman. İmgesel zaman. Onların çevresinde kıvrılan başka zamanlar. Her biri bir başka zamanda, ama yine de her biri sahnedeki oyunu izliyor, sanki karşılarında edilen sözler, el kol hareketleri kendi duygularını fısıldıyordu onlara; sanki oyun o duygu biçimlerini ve özlerini veren bir metin olmuştu.</p>

  <p>Sonunda perde indiğinde, rüyadaymış da birden uyandırılmış gibi oldular; yerlerinden kalkarlarken, özel dünyalarını terk ettiler ve hemen eski kendileri oldular.</p>

  <p>Hanoverler, Augustine'e rastlamamak, oyun sonu partisinden söz edişini bir kez daha duymamak için çabucak ayrıldı, Evangeline ile Hermione ise, hemen önlerinde, geceye bir an önce karışmak için acele ediyordu. "O adam neden şikâyet ediyordu öyle?" diye soruyordu Evangeline. "Bütün ihtiyacı güzel bir tokattı. Sert bir tokat. Yüzünün ortasına. Her şey tamamen farklı olurdu" diye devam etti, "bunu bir kadın yazmış olsaydı. Doğanın bir dokunuşu, etkisi hakkında ne derler bilirsin ..."</p>

  <p>Floey Hanover yürüyüp aralarına girdi, Hermione'nin kolunu tutarak cevap verdi: "Dünyayı günaha mı boğarmış?"</p>

  <p>Evangeline onu ya da kocasını gördüğüne hiç de sevinmemiş gibiydi. Olabilecek en iyi halini takınarak, "Şahane" dedi. "Kesinlikle şahane. Ama yine de bir sürpriz değil." Joey şaşkın şaşkın baktı. "Tiyatroculuk" diye devam etti, "ilk geceyi asla kaçırmaz, değil mi?"</p>

  <p>Joey tiyatronun dışında, kaldırımlarda ayaklarını hafif hafif sürüdü, "Gösteri işi gibi iş yoktur dünyada, Miss Tupper."</p>

  <p>Floey durmuş seyrediyordu, Hermione'ye döndü. "Aslında, bilirsin, o hâlâ yaşlı bir lezbiyen."</p>

  <p>Joey yavaşça, "Sanırım, thespian demek istiyorsun?" dedi.</p>

  <p>Evangeline gülmeye başladı. "Şey, sevgili dostlar ..." Hanoverlerle, daha önce sadece bir kez, Mavi Köpek'in yemek salonunda karşılaşmıştı, ama ses tonundan onları bütün hayatı boyunca tanıdığı sanılabilirdi. "Şey, sevgili dostlar, ne fark eder ki? Dost dosta beraberiz şurada."</p>

  <p>Hermione ile Floey önde birlikte yürüyordu, Evangeline ile Joey ise birkaç adım arkada. "Sanıyorum ki" diyordu Evangeline, "benim anlayabildiğimden çok daha iyi anladınız oyunu."</p>

  <p>"Birazını. Ancak birazını."</p>

  <p>"Ama neden öyle çok garip şekilde konuşuyorlardı?"</p>

  <p>"Sanırım" diye cevap verdi Joey, "serbest vezinli olması istenmişti."</p>

  <p>"Ya, öyle mi? İşte bu açıklıyor her şeyi. Bense bir sürü gereksiz konuşma sanmıştım."</p>

  <p>"Sizin o ünlü mezarınızı gördük bu sabah" dedi Joey. "Hani o vadideki."</p>

  <p>"Nasıldı?" Rastlantı bir tanıdıktan söz eder gibiydi. "Durup onu bütün gün seyredebilirim, sizce de öyle değil mi? Şey. Bütün gün değil belki. Öğle sonuna kadar denilebilir." Joey cevap vermedi: Pilgrin Vadisi'nin anısı Mintlerle olası tanışmaları üzerine yeni bir endişe doğurmuştu onda. Artık kulübeyi bulmuş olduğu halde, her zamankinden daha kuşkuluydu şimdi. Geçmişi hakkında kuşkulu, kendisi hakkında kuşkulu...</p>

  <p>Adam daha sessizleştikçe, Evangeline daha da canlı olmaya karar vermişti. "Gelecek hafta içine giriyoruz onun" dedi yüksek sesle. "Ne bulacağımıza dair hiç kimsenin bir şey bildiği yok. Ama umarım çok korkunç, tarihöncesi bir şeydir. Dişimize uygun bir şey."</p>

  <p>Evangeline'in dişini korkunç bir şeye geçirdiği düşüncesi, olasılıkla Bebeğin kendisi, Joey'u kahkahalarla güldürdü. "Bana bakmayın siz" dedi. "Tam da oyunu düşünüyordum şimdi."</p>

  <p>Evangeline de gülmeye çalıştı. "Evet" dedi. "Korkunç gülünç tarafları vardı, değil mi? Tıpkı bir aile toplantısının olması gerektiği gibi."</p>
</body>
</html>
