<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3 class="sigil_not_in_toc" style="text-align: center;">45</h3>

  <h2 id="sigil_toc_id_45" style="text-align: center;">Damian'dan Bir Mektup</h2>

  <p>Sana yazmak zorundayım, Alec. Yoksa kendime mi bir mektup yazmalıyım? Tabii, bunu okumak istemen için bir neden yok: senin de çok iyi bildiğin gibi, başarısızın biriyim ben. Chaplin filmlerinin sonundaki o figürlerden biri, uzaklaştıkça küçülüyor, küçülüyorum. Ufacık bir gözlemevinde çalışmaktayım. Göğün hangi bölümünü, ne kadar ve hangi amaçla gözleyeceğine dair emirler alan bir ağın parçasıyım ben. Bir zamanlarsa geceleyin gökyüzünü kendi evim gibi düşünürdüm! Onun sınırsız olduğunu sanırdım ve galiba onun sonsuzluğu içinde, kendimin de sınırsız olduğumu hissettim hep. Hudutsuz. Ne istiyorsam o olabilirdim. Gençken, kendi yazgımın desenini gökyüzüne çizili gördüm. Bunu garip bulacağını sanmıyorum, Alec. Aynı tutkuyu, aynı açlığı sende de gördüm. Bunun için göklere bu denli hayranlıkla bakıyorsun. Bir zamanlar kendimi bir romantik sayıyorum dediğini anımsıyorum, fakat yalnızca romantik olmadığından emin misin?</p>

  <p>İşte. Görüyorsun, sana seslenmekle kalmıyor, saldırıyorum da sanki. Gerçekte, kendimden korkuyorum. Yüzümü öte yana çeviriyorum, çünkü dayanılmaz bir şey bu. Büyük bir astronom olmak istemiştim. Bir kâşif. Çok çalıştım. Elimden geldiğince her şeyi öğrendim. Olayların üstesinden geldim. Yaşamım bir dizi meydan okuma gibi geliyordu bana, ama bunlar seve seve kabul ettiğim şeylerdi. Aslında, yaşamın bundan başka bir şey&nbsp;<span style="text-indent: 0.8em;">olabileceğine dair bir düşüncem yoktu. Senin gibi, okul bitti, üniversiteye gittim ve sonra bir gözlemevinde bir araştırma asistanı oldum. Sonunda bir astronomdum. Bir profesyonel. Tıpkı planladığım gibi. Ama çok geçmeden bunun yeterli olmadığını fark ettim: artık başkalarıyla çalıştığıma göre, o kadar zaman tek başına -kendim için çalışıyordum, diyebilirsin- çalışmış olan ben, daha fazla ilerleyemeyeceğimi anladım. Gerçeği söyleyeyim sana, korkuyordum. "Dünya" çok fazla olmuştu benim için. Kendimi başkalarına kabul ettirmek istencinden yoksundum; insanları harekete geçirme, etkileme gücü olmaksızın ilerleme olamayacağını fark ettim. Bütün bilimler -hatta astronomi- insani bilimlerdir, her şeye rağmen. Bense tutkularımı, emellerimi benden çok daha güçlülerin eline teslim etmiştim: arkamdan yaklaşıp beni geçmelerini, bir an durduktan sonra beni geride bırakmalarını izledim. Söyleyecek o kadar çok şeyi olduğunu sanan benimse ağzımdan tek sözcük çıkmıyordu. Bunlar, sanki büyülü bir yaşam süren insanlardı - büyülü derken, olaylar onlarla birleşmiş de onları ileri sürüklüyor anlamında. Yönleri daha önceden seçilmiş gibiydi sanki. Peki ya ben? Şey. Benim değersizliğim, önemsizliğim de daha önceden belirlenmiş olmalıydı. İtilip kakılıyordum - sözcüğü sözcüğüne, kaderim itip kakıyordu beni. Sonra o korku geldi oturdu, ölüm korkusu gibi öldürücü: bu yazgıyı kabullenmeye başladım. Başkalarının benim hakkımdaki fikirlerini kabul etmeye başladım. Verilen emirleri izleyerek kendi işime bakıyordum yalnızca. Bir gözlemevinden ötekine aktarıyorlardı beni - işimi iyi yapıyordum, bundan hiç kuşkum yok. Ama gündelik işlerdi bunlar. Gözlemek. Not almak. Kontrol etmek. Çapraz kontrol. Artık <i>kendim için</i> hiçbir şey yapmıyordum - bunu anlıyor musun, Alec? Çalışmalarımda hiçbir heyecan yoktu, eski düşlerim ve tutkularım kışkırtmıyordu artık beni. Herkes inanılır, yetkili, güvenli olduğumu söylüyordu - içimde bu türlü övülmekten, kimliğimin bu yetersiz onaylanışından hoşlanan bir taraf da vardı, fakat bunları işittikçe bu övgülerin aynı zamanda tutkularımı gerçekleştiremediğimin işaretleri olduğunu fark ettim. Bir başka deyişle, bir başarısızdım ben. Daha sonra, geçen yıl, buraya Holblack Moor'a gönderildim. Önceleri, yaşamımı değiştiremeyecek kadar korkuyordum -kendimi dünyaya bırakamayacak kadar, yeteneksizliğimin farkındaydım- ama şimdi, inanıyorum, çok tembelleştim de; hâlâ korkuyorum, kuşkulanma bundan, fakat korkum giderek uyuşukluğumun bir şekli oldu. İleriye bakmadan, günü gününe yaşıyorum, çünkü orada görecek bir şey olmadığını biliyorum. Yalnızca yukarı. Üzerimdeki gökyüzü. Başımın üzerindeki. Yıldızları izlemeye devam ediyorum, ama şimdi gece göğünün görünümü, asla başaramayacağım her şeyin bir anımsatıcısı. Emekliliğe ya da ölüme kadar umutsuz çalışma, sütçü beygiri gibi dönüp durmayı bir erdeme çevirme - ve o her zamanki korku. Gelecekten korku. Başkalarından korku. Gece göğü benim büzülmüş kimliğimin bir imgesi haline geldi.</span></p>

  <p>Ama sana yazmamın tek nedeni bu değil; hepsi bu kadar olsaydı, bunları senin keskin gözlemine bırakabilirdim. Kuşkusuz, benimkinden daha keskin bir gözlem bu. Şimdi sana yazmamın nedeni, başka bir şey oluyor bana, vakit çok geçmeden bunu anlatmak istiyorum sana. Benim için imkânsız hale gelmeden önce. Yaşamımdan bir belge bırakmalıyım geriye, değil mi? Bir mektup bile olsa bu. Yoksa, hiç yaşamamışım gibi bir şey olurdu.</p>

  <p>İki hafta önce başladı. Kulübeden ayrılmış, tarlaların içinde yürüyordum - gideceğim belli bir yer yoktu, ama her zamanki gibi kendimi Pilgrin Vadisi boyunca gezinir buldum. Sadece yürüyordum, çünkü kırda güvendeydim. Ve tam bu büyük sessizlik ânında gözlendiğimi hissettim. Şimdi. Delinin biri olsaydım, diye düşündüm, insan dışında bir şey tarafından gözlenmekte olduğuma inanırdım. Bir tanrı ya da şeytan. Ve aynı anda, o duygu içindeydim. Gözleniyor<i>dum</i>. Yabancı bir varlık tarafından. Yine aynı anda, bir iç bulantısı hissettim. Benden önce bedenim hissetti bunu - deliriyordum. Kısacık bir süreydi bu, ama o andan başlayarak delirme korkum, bu saldırının kendisinden daha rahatsız edici hale geldi. Ondan sonraki saatler boyunca bekledim - bir başka belirti bekledim.</p>

  <p>Ve bu olduğunda: bilincim büyük bir sarsıntıya yakalanmış gibiydi. Bir yara gibi zonkluyordu, açıklanamaz, anlaşılamaz bir korku sarmıştı her yanımı. Kendimden korku. Kendimden başka bir şeyden korku. Hangi sıklıkta ya da ne kadar süre, söyleyemiyorum, ama dalga dalga geliyordu üstüme o - o ne? Korku değil. Korku apaçık bir sözcüktür. Karanlık da değil, çünkü dünya alışılmamış, bilinmeyen bir ışıkla dolu gibiydi. Kendi deliliğim gözlerimi kör etmişti, bir ameliyat masası üzerine uzanmış yatan bir adam gibi: yukarı bakıyor ve acıdan çığlık atarken aynı zamanda ışıkları görüyor. İsa'ydım sanki de korkuyla bakıyordum çevreme, bana karşı bir komplo kurulduğuna inanıyordum, tanıdığım herkes beni aldatmak için programlanmış robotlardı, kulübenin içinde mikrofonlar gizlenmiş olduğuna inanıyordum. İçimde bir yaratık vardı. İnsan türünden biri değildim. İçimde, benim sesimle konuşan bir varlık vardı. En büyük korku da buydu işte: kendim olmadığım korkusu. Sonra döşemenin üzerine kustum. Bu acıları çekerken bile bana öyle geldi ki, delilik ilkel imgelerin yeniden ortaya çıkışından başka bir şey değildi. Ne Tanrı'ya ne de Şeytan'a inanan ben, şimdi onlar tarafından gözlendiğimi fark ediyordum. Doğal dünyanın benden ayrılmış olduğunu biliyordum, ama yine de onun her yanının birbiriyle bağıntılı, kötücül, anlamlı olduğunu görüyordum. Yeniden bir ilkele dönüşmüştüm. Atalarımdan biri. Delilik buydu. Ve ona kaymanın ne kadar kolay olduğunu, onun her zaman ne kadar yakın olduğunu fark ettim. En eski korku ve çözülme kuruntuları yüzeyin hemen altında yatmış, ortaya çıkmayı bekliyormuş gibiydi. Kazılarak çıkartılmayı bekliyormuş gibi.</p>

  <p>Krizlerin geçtiği zamanlar oluyordu, ve ben tamamen kayboldu sanıyordum. Daha özgür soluk alabiliyordum, her zamanki dünya yeni bir tanımla ortaya çıkıyor gibiydi - aniden görüş gücünü kazanan bir kör için de aynı şeyler olmalıydı. Fakat sonra sarsıntılar yeniden başlıyordu. Kafatasımın altındaki yumuşak hareketi hissediyordum, sanki bir şey genişliyormuş gibiydi. Ve başlıyordu. Olanların bir kısmını anlattım sana - hepsini anlatmadım. Bir katil olduğumu nasıl öğrendiğimi. Bahçede yürüyen kendi ikizimi göreceğime nasıl inandığımı. Şeytan'ın beni ele geçirdiğini nasıl öğrendiğimi. Görünmezleştiğimi. Gözlerimi oymak, kendi dilimi ısırmak istediğim zamanlar oldu. Dışarıda otlar üzerinde uzanırken bile, kuşların ötüşlerinin bana yöneltilmiş olduğunu biliyordum ve rüzgâr, ah rüzgâr üzerimden geçerken nasıl da titriyordum. Kendimin de düşmanıydım.</p>

  <p>Bundan sonraki krizin ne zaman geleceğini söyleyemem, ama şu anda onu bekliyorum. Sanırım, bugün, <i>türlerle</i> ilgili bir şey olacak. Yapay türlerle. Şekillerini değiştiren türler. Tabii, deliliğimin hep yeni bir şekil alacağını biliyorum - ortaya çıkarılması gereken yeni bir korku var her zaman. Çünkü bütün bu şeyler, delilik diye hayal ettiğim şeyin imgeleri. Bunu anlıyor musun, Alec? Deli, öteki insanların korkularının şeklini alır. Çılgınlık kopya edilir. Gerçekten anlıyor musun bunu? Geçen gece merakla bir kitabı karıştırıyordum -nedenini bilmiyorum- ve bir tümceye rastladım. Tekrarlayabilirim onu: "...kalbin o eski çöküşü ve evi özleyiş". Çevreme baktım, irkildim, çünkü bir evim yoktu benim. Benim yıldırılmış aklımın dinleneceği, gideceği bir yeri yok.</p>

  <p>Hayır. Bu mektubu sana gönderecek değilim. Bir yerlere bırakmak üzereydim onu, son çöküşüm olur diye. Ama bunu sana göndermek zorunda değilim. Yok edeceğim. Çünkü bütün bu bana olanlardan senin sorumlu olup olmadığını kim bilebilir? Benim ölümümü planlıyormuşsun, doğru mu? Bu mektubu benim aleyhime kanıt olarak kullanmayacağını nasıl bilebilirim? Korkuyorum, Alec, senin bir şeytan olabileceğinden korkuyorum.</p>
</body>
</html>
