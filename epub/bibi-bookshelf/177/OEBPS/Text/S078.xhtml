<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3 class="sigil_not_in_toc" style="text-align: center;">78</h3>

  <h2 id="sigil_toc_id_78" style="text-align: center;">Sonunda</h2>

  <p>Floey ciddi ciddi elindeki deniz kabuğunu Mark Clare'e uzattı. "Aleyhime kanıt olarak kullanabilirsiniz." Sonra kapının zili çaldı, Mark öyle irkildi ki, fosil elinden düştü, koridorun halısı üzerinde pat diye bir ses çıkardı. Floey şimdiden polisin geldiğini sanmıştı, kapıya gitti ve gösterişle açtı. Mintler duruyordu kapıda, ikisi de ellerindeki kasketlerini büküp duruyorlardı. "Nerde o?" diye sordu Çiftçi Mint.</p>

  <p>"Tam karşında."</p>

  <p>"Hayır. Joey değil. O nerede? Yaşlı adam?"</p>

  <p>"Bahçedeki barakada." Onun içeri girmesi için kenara çekildi kapının önünde. "Ama artık çok geç."</p>

  <p>Mintler tam bahçeye koşup tabutu yeni bir güvenli yere götürmek üzereyken iki araba göründü caddede: Augustine Flaicheur'ün biraz aşırı heyecanlı telefon konuşmasıyla tehlikeyi haber almış olan Owen Chard ile Julian Hill, Mark Clare'e yardıma gelmişti. Üzerlerinde hâlâ törendeki siyah giysiler vardı. Çiftçi Mint onları karşılamak üzere döndü ve oğluna fısıldadı: "Yabaları çıkar."</p>

  <p>Oğul kamyonete koştu, kamyonetin arkasına daldı ve elindeki aletlerle geri çıktı; Julian ile Owen bahçe kapısını açmak üzereyken ortalarında belirdi ve babasıyla birlikte Hanoverlerin evinin eşiğinde durdu.</p>

  <p>"Aman Tanrım. Aman Tanrım." Owen karşılarında duran <span style="text-indent: 0.8em;">iki adama bakıp kafa sallıyordu. "On yedinci yüzyıla döndük, öyle mi?"</span></p>

  <p>"Yüzyıl filan umurunda değil benim" diye cevap verdi Çiftçi Mint. "Daha fazla yaklaşmayın. Bir adım daha atmayın."</p>

  <p>"<i>Sizler</i> de" diye tekrarladı Oğul. Tam bu anda, son birkaç dakikada olanlardan şaşkına dönmüş olan Floey bir çığlık attı ve ön kapıyı çarparak kapattı.</p>

  <p>Julian Hill ilerlemeye çalışıyordu fakat Oğul Mint yabasını savurunca geriledi. "Bizler yalnızca arkeologuz" diyordu. "Biz bir bulguyu incelemek istiyoruz yalnızca."</p>

  <p>"O bir bulgu değil" diye bağırıyordu Çiftçi Mint. "O bir Mint. içimizden biri. Joey! Joey!" Joey bağırışı işitti ve kuzeninin ne söylediğini duymak için ön kapıyı açtı. "Joey! Yak onu. Onlar ele geçirmeden yak ihtiyarı. Geri gönder."</p>

  <p>"Onu yakmak mı?" Joey inanamıyordu.</p>

  <p>"Hayır!" diye bağırdı Julian. "Bize teslim et onu. İncelememiz gerek."</p>

  <p>"Sen ne yapacağını bilirsin Joey." Çiftçi Mint çok yavaş konuşuyordu. "Bizden alınamaz o. Evine gönder onu."</p>

  <p>Joey kapıyı kapadı ve bu konuşmayı duymuş olan Mark'ı karşılamak üzere döndü. "Beni durdurmaya mı çalışacaksınız?" dedi yumuşak bir sesle.</p>

  <p>Mark geriledi. "Bilmiyorum." Nedense Joey'a yalvaran kendisi olmuştu şimdi. "Bir şey bilmiyorum."</p>

  <p>"Bu benim ailem. Sizlerinki gibi."</p>

  <p>Mark elini Joey'un omzuna koydu, ama onu önleyici bir hareket değildi bu. "Bu senin kararın olacak" dedi. "Biz kendi ölümüzü gömmek zorundayız."</p>

  <p>Joey gülümsedi. "Evet. Doğru. Yıldızlar hakkında ne demiştiniz?" Mutfağa girdi, kendine gelmeye başlayınca inlemekte olan Martha Temple'ın üzerinden atladı, bahçeye çıktı.</p>

  <p>Barakayı açtı ve eski tahta tabutun yanına diz çöktü. Tabutun kenarına kazılı olan sözcükleri parmağıyla izledi, sonra da yüksek sesle, "Ben son kişiyim. Dünyada seninle konuşan son kişiyim. Varlığın sonuna yaklaşıyor" dedi.</p>

  <p>Tabut kaldıramayacağı kadar hantaldı, barakanın döşemesi üzerinde sürüdü ve bahçeye çıkardı; sonra hızlı hızlı soluyarak ayağa kalktı, çömelmiş figürün kırmızı siluetini inceledi. "Seni görmeliyim" dedi. "Binlerce yıl sonra, biri görmeli senin yüzünü. Görülmeden ayrılamazsın bizlerden." Derin bir iç çekerek tekrar barakaya girdi ve bir çekiç ve keskiyle dışarı çıktı. Omzunun üzerinden sıkıntıyla eve baktı, fakat Floey'in perdeleri çekmiş olduğunu görünce rahatladı. Keskiyi tabutun yıpranmış oyuğu içine dikkatle soktu ve çekiçle içeri gönderdi, yukarı doğru çekip tahtada ufak bir çatlak ya da yarık meydana getirdi. Hiçbir ses çıkmadı. Derin bir soluk alışa benzer bir ses beklemişti, fakat tabuttan ses çıkmıyordu: Kendisini birisi bekliyormuş gibi çok garip bir duygu içindeydi. Tabutun kenarında bir yerden, çok nazik bir şekilde kapağı açmaya çalışıyordu. Nihayet kapak kurtuldu.</p>

  <p>Bir an açamadı onu. Başı eğik, sert toprağa diz çöktü, ellerini üzerine koydu. "Bağışla beni" dedi. Sonra da kapağı kaldırdı.</p>

  <p>Gördü onu. Siluetteki gibi ayakları karnına çekik uzanmıyordu ceset. Küçük bedenli bir insan şekli, ince kolları ve elleri göğsünde çaprazlanmış sırtüstü yatıyordu. Joey onun yüzüne bakabileceğini hissettiğinde, çukur gözler nerdeyse bir acıma duygusuyla ona dikilmiş gibiydi. O zaman bir şeyler başladı. Joey şaşkınlık içinde, buruşmuş yüze, kol ve bacaklara bakıyordu, çünkü bunlar başka bir güçle birleştirilmişti - birden bir müzik yayınına başlayan bir radyoyu seyrediyordu sanki. Sesler vardı. Joey, eli ağzında, dönüyor, dönüyordu. İnsan sesleriydi bunlar, ama farklı tonlardaydılar, tam bu anda Joey'a öyle geldi ki, bunlar ilk seslerdi - yazıyı değil de konuşmayı bilen sesler. Bulutsuz gökyüzü gibi. Küçük figüre gözünü dikip baktığında başka sesler sardı çevresini, ya da düşünceler, bir insan düşten uyanmış da konuşmaya başlamış gibi, sese dönüşüyordu.</p>

  <p class="araver">Zaman. Bir başka zaman. Ellerini gökyüzüne kaldırıyor, sesi vadinin üzerinde yükseliyor, kendi notalarıyla hayvanları çağırıyor, su sesi, rüzgârda sallanan ağaç sesi çıkarıyordu. Çünkü bu dünyada ses her şeyin ruhudur, bu ise onun içinde yükseliyor. Önder. Hezeyan içinde taş sesi çıkarıyor, kehanetin sesi bu. Onlara kendi düşlerini yorumluyor: ellerini kaldırıyor ve onlarla konuşuyor. Başlangıca o denli yakınız ki, içinden geldiğimiz ilk ânın, karanlığın düşlerini görüyoruz. Başlarımızın üzerindeki ışığa ulaşmaya çalışmamız bundan. Onlara gökyüzünü anlatıyor. Ellerini kaldırıyor ve onlara geceyi anlatıyor. Üzerimizdekiler ateş değil ruhlardır, bizden önce gelip yolumuzu aydınlatanların ruhları. Ölülerin gözleri bunlar, hep bizi gözlüyorlar. Umutlarımızdır bunlar: Onun için bu kadar uzaklar, aralarındaki karanlık bundan. Uzak sözcüğü bunlar. Düş sözcüğü bunlar. Aynı desen içinde kendi ateşlerinizi yakmalısınız. Ateşlerinizi buraya, vadiye, gökyüzü desenine yerleştirin. Ve böylece yıldızları eviniz yapın.</p>

  <p>Joey bütün bunları duyuyor ve ağlıyor. Çevresinde dönüyor, zaman onun çevresinde dönüyor; ellerini, şaşkın, tabuta doğru uzatıyor. Fakat tabut orada değil artık. Zaman dönüyor. Bir zaman var, diyor, yedi mavi ateşin ufuk üzerinde yükseldiği ve kırmızı gözün onları gözlediği bir zaman var. Sıcaklığın zamanını işaret ediyorlar, ve bu zamanın geri dönmesi için onları taşın içine oymanız gerek. Onların kalıbını taşa oyun. Taştan gökyüzü. Yedi yıldızın vadisinde. Ben burayı seçtim. Toprağı dinledim ve onu seçtim. Dorukta parlayan güçlü yeşili seçtim, ve yerin altındaki kutsal yolu seçtim. Buraya kur. Ateşle toprağı temizle ve dairenin dışına yürü. Vecdi ve kehaneti meydana getiren toprağı ölç. Taştan evi daire içine kur. Ve senden uzağa çağırıldığımda beni buraya getir. Böylece taşlar denizin kenarından oyuluyor, yukarı kaldırılıyor ve tahta yollar boyunca taşınıyordu, başıboş su yolları ve orman ve yamaçtan bir geçit yanarak açılıyordu önlerinde. Ayaklarını sürüyerek ve şarkı söyleyerek. Taştan evi yapıyorlar. Tek yolu işaret ederek. Yalnızca bir yol. Altta. Ancak yerin altındaki yoldan yürüyebilir.</p>

  <p>Zaman. Daha çok zaman. Bizden ayrılışının bölünmez ânı. O öldü ve biz bağırışlarımızla sessizliği değiştirdik. Tepenin yamacındaki ağıt. Bir yokluk. Bir içeriye bükülme. Ve böylece biz onu vadi boyunca, oyulmuş ağaçtan bir tabut içinde taşıdık. Alayı selamlamak için ta uzakta bir duman, ve hayvanlar saygıyla başlarını eğiyor. Kuşlar ağaçlarından kalkıyor, kanat üstüne kanat. Son evine götürülüyor o, kılavuzun ölmesi gereken yerin altındaki tansık yolculuk.</p>

  <p>Bizi götüren kişi önündekinin ellerini tutuyor, ardından gelenin ellerini tutuyor. Çember çizen yıldızlar gibi, yeryüzünde çember çizen kuşaklar gibi. Çemberin içinde hapsolmuş. Bir ahit. Ellerimizi kaldırıyoruz, avuçlarımız havaya dönük, aşağıya gidenin onuruna güneşe bakıyor.</p>

  <p>Zaman. Bir başka zaman. Joey dönüyor, dönüyor, çizgileri vadiden gelen rüzgârla belirsizleşiyor. Oradakileri işitiyor, fakat konuşamıyor. Zamanın dışından gelen sesleri yanıtlayamıyor. Eskil sesler.</p>

  <p>Rüzgârın sesi. Havanın sesi. Işığı karanlığa döndüren ne, nehri bir yönde aktıran ne? Yumuşak bir sesle konuşuyoruz birbirimizle, çünkü yasa bu ve seslerimiz aramızda dolaşan hayvanların sesleriyle karışıyor. Biz ancak onların bildiklerini biliyoruz: biz ancak dünyanın ağırlığını biliyoruz ve de çevremizdeki sayısız kokuları. Deri, Kürk. Deniz. Irmak. Toprağın üzerinde uyuyanların kokusu, mağaralara sığınanların kokusu. Hayvanlar arasında yatanların ve kendi türleri arasında yatanların. Kan. Işıkta çığlık atarak bize yeni gelmişlerin kokusu, bizden ayrılmak üzere olanların kokusu. Bütün bildiğimiz bu.</p>

  <p>Her şey düşüyor. Taşı yemiş olan hayvan düşüyor. Sonra taş da düşüyor elden. Ölüm geliyor, gidiyor. Bizi, bir sürüyü güden bir köpek gibi güderek, derenin kenarı boyunca sürüyerek, avucuyla yerde devirerek. Eller boyunda. Neden buraya terk edildik, bilinmeyen bir yere, iki-üç adım atabildiğimiz bu yeryüzüne? Dünya hâlâ yabancı bize, her ufuk bir tehlike çizgisi. Günlerini yaşayan adamı düşün: güneş bir arkasında, bir önünde. Karanlığa düşünceye kadar değişen ışık arasında, içinde yürümek zorunda. Bundan fazlası değil. Hiç fazlası değil. Bir ağaca bağlı ölü bir kuş gibi dünyaya bağlı.</p>

  <p>Değişim zamanı bu, onun ölümünün önceden haber verdiği garip zaman. Dev höyüğe, taştaki dehşete ve altımızdaki karanlık dünyaya dikmişiz gözlerimizi. Umutsuzluğumuz bir taş gibi. Ağlayarak bir yandan öbürüne dönüyoruz. Zaman. Bir başka zaman. Bir başka şafak. Büyük güneş. Yükselen kızıl güneş. Aleve buzla dokunan, tepeleri mora çeviren. Tarlaların üzerine taşın gölgeleri, hayvanların gölgeleri, bedenlerimizin ince gölgeleri düşüyor. Güneş doğdukça ve bu vadiyi ışığa boğdukça. Burası, bizim evimiz. Bir başkası yok.</p>

  <p>Joey, kendi düşünden uyanır gibi göründüğünde hâlâ o yüzü seyrediyor. Bahçesine dönmüş, bir kez daha tabutun üzerine eğiliyor. Şimdi, bu yaşlı yüzde başka yüzler görüyor - anasının yüz hatlarını görüyor, elini uzatıyor ve ona sesleniyor. Babasını görüyor, mor çiçeklerden yapılmış bir yataktan kaldırıyor onu. Bu yüzde, kendisinden önce gelmiş olan herkesin yüzlerini görüyor. Tanıdığı bütün insanların yüzlerini. Sevdiği bütün insanlarda gördüğü, tanıdığı insan yüzü bu. Joey ağlıyor, gözyaşları eskil insan şekli üzerine düşüyor.</p>

  <p>Ve, tabutun içindeki yüzü seyrederken, içinde şekillerin hareket ettiği bir manzara gördü. Fakat değişen, şekil değiştiren şey yüzün kendisiydi. Yaşlı yüz dönmeye, zayıflamaya başladı, tıpkı kum üzerinden geçen ve çizgileri, şekilleri dağıtan bir rüzgâr gibi. Bir başka zamana giren. "Sonunda sen de bizi gördün" dedi. "Sonunda gördün bizi."</p>
</body>
</html>
