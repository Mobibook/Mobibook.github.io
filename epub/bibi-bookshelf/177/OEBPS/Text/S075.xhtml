<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3 class="sigil_not_in_toc" style="text-align: center;">75</h3>

  <h2 id="sigil_toc_id_75" style="text-align: center;">Yeşil Parmaklar</h2>

  <p>"Dur söyleme. Tahmin edeyim." Evangeline Tupper, Hanoverlerin ön odasında oturuyordu. "Oyunları severim." Floey'in aylarca önce St. Gabriel Sahili kayalıklarından aldığı iri amoniti havada tutuyordu. "Dilimin ucunda."</p>

  <p>Hermione onu aldı elinden ve kulağına götürdü. "Sanıyorum" dedi, "Amazonlarla ilgili bir şey bu..."</p>

  <p>"Ama bu pembe!"</p>

  <p>"...ya da bir dinsel tarikatla."</p>

  <p>"Bu bir amonit." Joey bahçeden içeri girdi, kalın bahçe eldivenlerini çıkarmak için ön odanın eşiğinde durdu.</p>

  <p>Evangeline tiksinir gibi izliyordu bu seremoniyi. "Sevgili Joey" dedi. "Bana kalırsa çok yeşil parmaklarınız var?"</p>

  <p>"Biraz önce barakadaydım" dedi; ve ânında pişman oldu bunu söylediğine.</p>

  <p>"Soğanlar ve onun gibi şeyler mi?"</p>

  <p>"Onun gibi şeyler."</p>

  <p>"Joey büyük bir otçuldur" dedi Floey. "Eskiden beri öyle tanınır." Fakat ses tonundan, bahçeler ya da bahçedeki barakalar filan gibi konular üzerinde durmak istemediği belliydi ve hemen Evangeline'e döndü. "Gözlemevinde ne oldu Joey'a anlat."</p>

  <p>"Yo hayır." Evangeline ellerini dizleri arasında sıkıştırdı. "Bilirsiniz, hiç dedikodu yapmam ben." Aslında, son on dakikadır dedikodudan başka laf etmemişti. "Gerçekten, adını etmeye <span style="text-indent: 0.8em;">değmeyecek kadar kötü bir şey." Hanoverler sabırla bekliyordu konuşmasını. "Pekâlâ. Kazandınız. Şey..." Joey'un, kullanacağı o masum deyimi bağışlamasını rica etti. "Pilgrin Vadisi'nde oturan o garip küçük insani yaratığı bilirsiniz?"</span></p>

  <p>"Çiftçi Mint mi?" Joey'ın sesinde belli bir sakıntılılık vardı.</p>

  <p>"Hayır. O Azrail değil." Hermione, Joey ile Mintler arasındaki aile bağlarından hiç söz etmemişti Evangeline'e; böyle nispeten açık bir nefret ifadesi kullanması bundandı. "İsyankârın biri ise de. Öteki. Bilirsiniz. O çirkin küçük kulübede yaşayanı. Astronom."</p>

  <p>"Onunla hiç tanışmadım."</p>

  <p>"Gerçekten mi? Neyse. Artık çok geç."</p>

  <p>"Devam et." Hermione birçok kez dinlemişti bu hikâyeyi, gittikçe sabırsızlanıyordu.</p>

  <p>"O astronom." Evangeline bir Woodbine çıkardı, cümlesini tamamlamadan sigaranın ucunu avucuna birkaç kez vurdu. "O astronom gözlemevinde tamamen çıldırdı. Havlıyor, Joey. Düpedüz havlıyor. Kıvrılmış, top haline gelmiş buldular onu, gökyüzü çöktü diye bağırıyormuş. Peri masallarındaki o adam gibi. Boyuna Yaşlı Adam'dan ya da Yaşlılar'dan söz ediyormuş."</p>

  <p>Joey birden dikkat kesildi. "Neymiş o?"</p>

  <p>"Bilirsin. Eski şeyler."</p>

  <p>"Doğru dürüst anlat hikâyeni" dedi Hermione, sesi bayağı sert çıktı. "Bir yıldızdan söz ediyormuş. Aldebaran."</p>

  <p>"Tamam. Buna benzer bir sürü saçmalık." Evangeline hâlâ yakmamıştı sigarasını, küçük, altından bir Rolex çakmak araştırıyordu çantasında. "Sonunda bir iğne yapmak zorunda kaldılar. Söylemesi bile çok korkunç, değil mi?"</p>

  <p>"Zavallı adam" dedi Joey. Karşıdan Floey'e bakıyordu, oysa kucağında sımsıkı bastırdığı ellerini inceleyip duruyordu.</p>

  <p>"Biliyorum." Evangeline içini çekti, ağzından tavana yükselen duman halkaları çıkardı. "Eski günlerde olsaydı kırbaçlarlardı onu. Fakat ilerleme kaçınılmaz. Ee, sizde ne haberler var?"</p>

  <p>Floey hâlâ ellerine bakıyordu. "Hiç. Bizde yeni bir şey yok."</p>

  <p>"Ha, sonra, tabii" dedi Evangeline, nefes almak için bir an durduktan sonra, "öteki büyük facia. Kazılardaki." Floey ve Joey kısaca birbirlerine baktılar, fakat Evangeline onların bu suç ortağı bakışlarını yakalamıştı. “Sanıyorum, dedikoducu kancığın biri anlatmış size? İnsanlar ne kötü."</p>

  <p>“Bize anlatmış mı? Ne anlatmış bize?" Joey bir melodi mırıldanıyordu ağzının içinde, fakat Evangeline onun kızardığını derhal fark etti.</p>

  <p>Hermione bunu gördü. "Boş ver" dedi Evangeline'e. "Büz o torba ağzını."</p>

  <p>"Seni rezil. Torba lafını ağzına alma. Kadın çorabından söz et sen." Çok yavaş söylemişti bunları, fakat gözü Hanoverlerin üzerindeydi hep. "Ya da gerekirse, taytlardan. Ama torba deme. Asla deme. Şimdi. Ne diyordum?" Woodbine'ından uzun bir nefes daha çekti, ötekiler susuyordu. "Ha evet. Bir şey çalındı. Çok eski bir şey yürütüldü." Tam o anda Floey'in de kızardığını, Joey'unsa elinde olmadan, kapının dışında çıkardığı bahçe eldivenlerine baktığını gördü. "Tabii, hepimiz Mintlerden şüpheleniyoruz, ta, mezardaki matrak küçük harfleri bulduğumuzdan beri. Bu da bana hatırlatıyor." Başını bir yana eğdi ve Joey'a gülümsedi. "Bir şey olduğunu <i>biliyordum.</i> Siz de köyde Mintlerin yemeğindeymişsiniz, öyle mi?"</p>

  <p>"Evet" diye cevapladı, biraz umutsuzca. "O gece için bir şeyler oynamamı istemişlerdi."</p>

  <p>"Ne büyük incelik." Birkaç saniye baktı ona. "Tabii bu çalınan şeyin değeri çok büyük. Bir an için olsun Mintleri suçlamıyorum, fakat soyguncular soluğu hapiste alacak. Sonsuza kadar, belki de."</p>

  <p>Floey yerinden fırladı. "Ben yukarı çıkmalıyım" dedi. "Köprücükkemiğimde bir ağrı var."</p>

  <p>"Dikkat et." Evangeline birden keyiflendi sanki. "Elinde kala kala köprücükkemiği kaldı."</p>

  <p>O odadan ayrılınca bir sessizlik oldu, neden sonra kocası bozdu sessizliği. "Tabutlardan açılınca" dedi bir espri geldi aklıma..."</p>

  <p>"Tabutlardan söz etmedim ben." Evangeline çok gergindi. "Nerden geldi aklına bu fikir?"</p>

  <p>Joey giderek telaşlanıyordu. "Evet, ettiniz. Tabutlar dediniz. İşittim sizi. Kesinlikle tabutlar dediğinizi duydum."</p>

  <p>Hermione onun Mintlerle ilişkisi hakkında her şeyi biliyordu, şimdiyse onun şöyle ya da böyle bu hırsızlık işine karışmış olduğunu tahmin ediyordu. "Tekere çomak sokmaktam nefret ederim, Evangeline..." Arkadaşının tüyleri diken diken oldu bu deyimi duyunca. "En az iki kez söz ettin tabutlardan."</p>

  <p>"Ettim mi gerçekten? Ne kadar ilginç. Sapıtıyor olmalıyım. O astronom gibi. Kesinlikle sapıtıyorum." Joey'un alt dudağını nasıl ısırdığını gördü. Hızla ayağa kalkarak, "Gidip Floey'i göreyim" diye ekledi. "Köprücükkemiğini çok merak ettim, doğrusu." Odadan çıktı, fakat üst kata Floey'e gideceği yerde, parmaklarının ucunda mutfağı geçti, bahçeye çıkan arka kapıyı açtı: garip bir şey vardı burada. Duyumsadı bunu. Berbat Mintlerle ilgili bir şey. Bahçeye çıktı ve pencerenin altında çömelerek bahçedeki barakaya koştu. Fakat oraya yaklaşırken başının döndüğünü hissetti, bir an, çürümekte olan kapıya yaslandı; bir an babasının hayali belirdi gözünde, ölmüş. Elini yüzüne tuttu ve geriye döndü; barakanın kapısını açmak istemedi -onu önleyen bir şey vardı- açacak yerde çatlak ve kirli pencereden içerisini gözledi. Önce iki yeşil gübre çuvalından, birkaç çiçek saksısından, eski bir tırmık ve bozuk bir çim biçme makinesinden başka bir şey göremedi. Fakat o sırada, alçak bir rafın altında, yerde yatan, üzeri boş patates çuvallarıyla örtülü büyük bir şey çarptı gözüne. Bunun hemen o olduğunu anladı. Ve korktu. Geriye, mutfağa koştu, birden Floey'i buldu karşısında, elindeki bıçağı kaldırmış orada dineliyordu. "Yapma!" diye çığlık attı Evangeline.</p>

  <p>"Neyi yapmayım?" Floey de çığlıkla cevap verdi. Her ikisi de korkmuştu. "Keki mi?" Öteki elinde susamlı bir İskoç keki vardı.</p>

  <p>"Yapma..." Evangeline korkusunu bastırmaya çalışıyordu. "O pembe fundaları sakın kesme. Gelecek yıl çok güzel gelişirler." İki kadın bakıştılar, her biri ötekinin ne bildiğini ya da ne tahmin ettiğini bilmiyordu.</p>

  <p>Gürültüden korkmuş olan Joey da mutfağa gelmişti. "Biri bir sakarlık mı yaptı?"</p>

  <p>"Ben bir şey çıtlattım" dedi Evangeline, kapıya doğru ilerlerken. "Sizin harika çiçekler hakkında." Her nedense, onlarla yalnız kalmak istemiyordu artık, Hermione'ye seslendi. "Miss Crisp." Saatine bir göz attı. "Miss Crisp! Yola düzülmenin zamanı!" Şimdi yan yana durmakta olan Hanoverlere dönüp baktı. "Burada ne kadar erken kararıyor hava, değil mi? Hem soğuk da çıktı. Çok soğuk."</p>
</body>
</html>
