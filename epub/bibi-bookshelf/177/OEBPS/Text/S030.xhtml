<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3 class="sigil_not_in_toc" style="text-align: center;">30</h3>

  <h2 id="sigil_toc_id_30" style="text-align: center;">Özel Dünyalar</h2>

  <p>Sıcak bir yaz olacağa benziyordu; güneş, Pilgrin Vadisi'nin yamaçlarından son şafak sisini de daha şimdiden yakıp kül etmişti; ağaçların yaprakları daha koyuydu artık, daha yeni kırpılmış koyunlarsa incecik kalmış derenin yakınında sürünüp duruyordu. Arkeologlar sabahın erken saatlerinde çalışmaktaydı, mezarın çevresindeki toprağı suluyorlardı; topraktan bir şey yüzeye çıksın da büyüsün diye acele ediyorlar sanılabilirdi; aslında onlar, yeni çıkarılmış toprağı, tozun ve günün parlak ışığının silebileceği işaretleri görünür tutmak için ıslatıyorlardı. Koyu bir kil kıvrımı, çok önceden gömülmüş, çürümüş bir şeyi akla getirebilir, bir kireç yatağındaki lekeler, çakmak taşı ya da balta serpintisi izlenimi verebilirdi. Bu yüzden de, gün ilerledikçe, kazı alanının çevresine, gölge yapacak yeşil çadır bezinden perdeler gerildi.</p>

  <p>Devamlı aşağıya ön avluya ve mezar bölmesine doğru ilerleyerek epeyce derine inmişlerdi: Daha şimdiden çatının kapak taşları ortaya çıkarılmıştı - koyu renk büyük taşlar birbirine öyle bitiştirilmişti ki, mezar bir tek büyük kayayla örtülmüş gibi görünüyordu, üzerindeki ağırlık aşağıya doğru bası yapıyor ve bilinmeyen iç bölümü dışa kapıyordu. Bu taşlar şu anda siyah plastik örtülerle korunuyordu, ama birkaç gün önce, üzerlerindeki kireçli toprak kalıntısı sonunda temizlenip de çukurlu, çizgili yüzeyleri sonunda ortaya çıkarıldığında, Mark sabırsızlıkla&nbsp;<span style="text-indent: 0.8em;">höyüğün tepesine tırmanmıştı. Bu eskil çatıya ilk dokunan kişi olmak istemişti. Sanki o anda, dört bin beş yüz yıl kadar önce mezarı kapatmış işçilerin yaşamına ve ruhlarına dokunabilecekmiş gibi geliyordu ona. Belki de bütün görünüm o zaman, kayboluncaya kadar incelerek, bükülerek yükselen duman gibi değişebilirdi - ve vadi, mezar yapılırken, vadililer şarkılar söyleyerek ona doğru giderlerkenki haliyle ortaya çıkardı. İki elini taşın üzerine koymuş, bir tür şaşkınlıkla çevresine bakmıştı. Fakat hiçbir şey değişmemişti. Ağaçların dalları rüzgârda birbiriyle dövüşüyor, çitler çatırdıyordu, bir mala, toprağı hafif hafif kazıyordu. Dokunduğunda soğuktu taş, hızla indi höyüğün üzerinden; sırtını döndü, yürüdü gitti, ötekilerin yüzünü görmesini istemiyordu. Ne olursa olsun, şimdiki zamandan kaçılamazdı.</span></p>

  <p>On iki kişi çalışıyordu kazı alanında, o yaz sabahında, her biri işaretlenmiş toprağın ufacık bir alanı içinde, sessizce kazıyor, eliyordu; kürekkemikleri, bıçaklar, kürdanlar, fırçalar, malalar, plastik bardaklar, kürekler saçılmış duruyordu çevrelerinde. Birbirlerine alışmışlardı artık; Owen Chard, mezara yaklaştıkça, çirkin bir doyum duygusuyla, davranışlarının nasıl değişir gibi olduğunu fark ediyordu. İyi biliyordu bunu, çünkü her zaman aynı şey olurdu. Sanki kendi koruyucu kabukları soyuluyormuş da, daha açık, gizlenmeye daha az eğilimli, daha belli biçimde kendileri oluyorlardı. Yalnızca Martha Temple fazla etkilenmemişti. Julian Hill, bazen kendi bedeninin uzantısıymış gibi kazı alanının ortasında dinelip kuramlarını yüksek sesle dillendirirken, Mark Clare, kendini kesintisiz ve özel bir araştırmaya adamış biri gibi, günlük kanıtları karşılaştırır dururken, Martha hep capcanlı duruyordu. Her iğne ve kolye, her kırık çanak çömlek parçası ya da kayağantaşı bulundukça, kazı alanında gerçekten iş yapan tek kişi kendisiymiş gibi zafer çığlıkları atıyordu.</p>

  <p>Bu sabah, sessizliği keyifle bozarak, "Ne garip, değil mi" diyordu Owen'a, "her zaman bize daha çok iş düşüyor. Mark ne yaptığını biliyor kuşkusuz, bundan eminim. İstediği bütün kanıtları ona verebildiğim için mutluyum."</p>

  <p>Owen toprağa diz çökmüştü. Elindeki işi bıraktı ve "Ötekiler de çalışıyor, değil mi? Yalnızca siz değil" demeden önce bir süre yere, toprağa baktı.</p>

  <p>"Ellerinden geleni yapıyorlar. Zavallı Mark'ı çabalarından dolayı kutlayan ilk kişi de benim... ama neden kanıtların çoğu kez birbirini tutmadığını merak ediyorum." Kendince dokundurulacak şeye parmak bastığından emin, işine devam etti.</p>

  <p>Gerçekten de, o güne kadar bulunmuş ve toplanmış materyalin, çözülenlerden daha fazla sorun çıkardığına değin bir duygu vardı içlerinde; bulunanlar, o kadar farklı dönemlerdendi, oranın sakinleriyle ilgili öyle birbirini tutmaz belirtiler gösteriyordu ki, bölgenin kesin kimliği hâlâ kuşkuluydu. Bu yüzden, burada çalışanların hepsi -genç asistanlar, kazıcılar, Marc Clare'in en yakın meslektaşları- hepsi Pilgrin Vadisi ve mezar hakkında başka başka şeyler düşünüyordu. Bütün gün sessizlik içinde çalışırken, kimi kuşkulu, kimi apaçık görüyordu bunu. Ellerinin altındaki, toprağın altındaki insanlar, insan yaşamının başlangıcını temsil ediyordu, ama buraya geldiklerinde ölümü kutluyor olmalıydılar; bilinmeyen bir ayin gerçekleştirilmişti burada, ama bu yüzden, yaşayanlarla ölüler arasında sözle anlatılmamış ve çözümlenemeyen bir ortaklık vardı artık; onlar da bizim gibi kimselerdi, ama aynı zamanda hayal edilemeyecek kadar farklıydılar. Kazıcıların bulduğu her şey -toprak kaplar, iğneler, boncuklar, uzun zaman önce sönmüş yangından kalma küller- bütün bu tanıdık ayrıntılar insan duygularında ve insan topluluklarında bir sürekliliği akla getirmişti. Yine de neler söylemiş olabilirlerdi, el kol hareketleri nasıldı, yüzlerindeki ifadeler nasıldı? Ve, bu tümülüs gerçekten de gökyüzüyle uyumlu idiyse, yıldızlara baktıklarında ne görmüşlerdi?</p>

  <p class="araver">Zaman. Bir başka zamanda. Önce ya da sonra. Yıldız değil, ateşti bunlar. Kuşların ruhlarıydı. Sonsuz ateşin içine giriş yerleriydi. Ölülerin gözleriydi onlar. Ve karanlık içinde hapsedilmişlerdi onlar tarafından.</p>

  <p class="araver">"Hâlâ bulamadınız mı onları?" Çiftçi Mint, Martha Temple'ın arkasında belirdi, onun biraz şaşırdığını görünce de bıyık altından güldü. "Bulamadınız mı daha?"</p>

  <p>Martha kendini çabucak toparladı, "Belki de ben aptalımdır" dedi, "ama söylediklerinizden hiçbir şey anlamadım."</p>

  <p>“Söyle ona, Oğul."</p>

  <p>Oğul Mint, çiftçinin yanında dineliyordu. "Koyun kemiklerini buldunuz mu? Tavşan kafalarını? İnek gübrelerini?"</p>

  <p>Martha bunda bir rahatlık buluyor gibiydi. "Umutsuzluk ve bozgun yaratıp durmayın ortalıkta." Parmağını sallıyordu onlara doğru. "İşimizi baltalamanın yararı yok. Ayrıca gülünç de." Hâlâ gülümsüyordu. "Kimse inanmaz size. Gerçekten. Hem düşüncelerimi de kendime saklarım."</p>

  <p>Çiftçi Mint onunla birlikte gülümsüyordu şimdi. "Bu sabah ne çıkmıştı ağzından, Oğul?"</p>

  <p>"Karaçalıdan parfüm yapıyorlar bu günlerde." Oğul Mint başını kaşıdı, söylediği şey hoşuna gitmiş olmalı, kahkahayla güldü.</p>

  <p>"Ne diyor, siz anlatın Mr. Mint. Ben çok aptalımdır."</p>

  <p>"Bu günlerde süprüntüleri her yerde kullanıyorlar. Onun söylemek istediği bu."</p>

  <p>Martha güldü ve ellerini ovuşturdu. "Sizinle aynı fikirdeyim" dedi. "Ama siz bunu ötekilere söylemelisiniz, sanırım." işitme mesafesinde kimler olduğunu görmek için çevresine bakındı ve bağırdı: "Ne şanslıyız bugün! Bakın kim gelmiş bizi görmeye!" Sonra da Çiftçi Mint'e fısıldadı: "Haydi söyleyin onları oğlunuzun ağzından neler çıkmış."</p>

  <p>Ötekiler yan yana duran sırıtık çiftçileri görmek için yukarıya baktılar; ikisi de aynı boydaydı, gölgeleri eşit düşüyordu tümülüsün üzerine. İki erkek bu ilgiden hiç de rahatsız olmamışlardı, ter içindeki işçilerden yana baktılar. "Sıcak, değil mi?" diye sordu Çiftçi Mint. Oğlu gibi o da yeşil renkte kalın bir süveter, onun üzerine de eski siyah bir ceket giymişti; bu dış giysilerin altında da kat kat gömlek ve yelek vardı, ama ikisi de sıcağı hissetmiyor gibiydi. "Bundan sonra göreceğiniz şey, çölde görecekleriniz olacak, biliyorsunuz."</p>

  <p>"Mucizeler" diye ekledi Oğul, ve babasından gururlu bir bakış kazandı. "O mucizeler."</p>

  <p>"Gerçekten de, ben bir şey gördüm." Baştan beri kazı bölgesinde çalışan bir genç kadındı bu, her zaman sessizdi, hiç şikâyet etmezdi. "Mucizeye benzer bir şey."</p>

  <p>Martha, Owen'a, "Keşke yeniden genç olsam" diye fısıldadı. "Ne hayal gücü."</p>

  <p>"Bir adam gördüm. Buraya, vadiye tırmanmakta olan çıplak bir adam." Dereyi işaret ediyordu. "En azından gördüğümü sanıyorum."</p>

  <p>"Budalalık etme, güzelim." Martha söze karışmaktan mutluydu. "Güneşte uzun süre kalmış olmalısın." İki çiftçi hiçbir şey söylemiyor, ama kızı yakından izliyordu.</p>

  <p>"Belki de bizden biriydi" diye mırıldandı Owen. "Burada çalışan yabancılar var. Evet, öyle."</p>

  <p>"Hayır." Kız çok sakin konuşuyordu. "Farklıydı o." İki çiftçi gözlerini ona dikmişti. "Bizden biri değildi. Ne demek istediğimi bilirsiniz."</p>

  <p>"Hayır. Ne demek istediğinizi bilmiyorum" dedi Martha. Ama daha fazla şey duymak istediği besbelliydi, ötekiler kızın çevresinde toplanırken o da yaklaştı.</p>

  <p>Sonra onlardan bir başkası, bütün sabahı, on santimetre ya var ya yok bir kemiğin üzerindeki toprağı fırçalamakla geçirmiş bir delikanlı, konuştu: "Acayip, ama ben de geçen gün sesler duyar gibi oldum." Bir an sustu. "Sonra da bir şey gördüğümü sandım."</p>

  <p>Oğul Mint bir yana eğilirken Çiftçi Mint de başını öbür yana eğdi. "Demek geldiklerini gördün, öyle mi?"</p>

  <p>"Onların?"</p>

  <p>"Biliyorsun. Onlar." Çiftçi Mint oğlunu dirseğiyle dürttü. "Devam et, Oğul."</p>

  <p>"Koyunlar. Sizin için gelen koyunları gördün." Her iki çiftçi birlikte güldü. "Kızdırılırlarsa korkunçtur, o koyunlar."</p>

  <p>"Bak hele sen." Owen da gülünç bulmuş olmalıydı bunu. "Dünya aklını kaçırıyor. Sesler. Çıplak adamlar. Koyunlar. Hayaletler falan da yok mu? Eminim içinizden biri bir yerlerde bir hayalet de görmüştür."</p>

  <p>Martha şakayla eline vurdu onun. "O kadar kötü olma, Owen. Dürüst olmaya çalışıyorlar, o kadar. Çok genç, çok yaratıcı kimseler onlar. Bırak ufak tefek şakalar yapsınlar." Bir şekilde ne yapıp edip onları gülünçleştirirken, her zaman onların yanlarında olduğunu vurgulayarak sevgiyle gülümsüyordu gruba. Hiç kimse bilmezdi bunu nasıl becerdiğini. Doğal bir yetenekti bu.</p>

  <p>Tam bu anda Mark Clare çıktı kulübeden, Mintleri görünce onlara doğru yürüdü. Ellerini ovuşturuyordu. "Her şey yerinde mi?" diye sordu oradakilere. "Bir sorun var mı?"</p>

  <p>"Kayda değer bir şey yok, Mr Clare." Çiftçi Mint ötekilerle olduğundan belirli şekilde daha resmiydi onunla. "Sözü edilecek bir şey yok. Biraz önce bir tarih dersi görüyorduk."</p>

  <p>"Tarih mi?" Mark şaşkındı. Mintler dönüp gitmeye hazırlanırlarken, elini kaldırdı. "Aslında" dedi "ben de gelip sizi görmek istiyordum. Size söylemek istediğim bir şey vardı. Bu gece vadide ışıklar görürseniz korkmayın."</p>

  <p>"Işık mı?" Bir anda Çiftçi Mint'in canını sıkmış gibiydi bu.</p>

  <p>"Evet. Işık. Birkaç gece fotoğrafı çekmek istiyoruz."</p>

  <p>"Işık rahatsız etmez bizi, Mr. Clare" diye cevap verdi Oğul Mint, babası adına. "Sesler de. Koyunlar da. Vadiden yukarı gelen yabancılar da."</p>

  <p>"Bütün istediğimiz" diye sürdürdü Mark, "kazı bölgesine bir başka şekilde bakmak. Burada, nasıl göreceğimizi bile bilmediğimiz şeyler var."</p>

  <p>"O zaman da ışık istiyorsunuz, değil mi?"</p>

  <p>Birden vadinin aşağısına doğru yankılanan acı bir böğürtü duyuldu, herkes sesin geldiği yere doğru döndü. "Dört Numaralı İnek bu" dedi Çiftçi Mint belli bir hoşnutlukla. "Buzağısını kaybetti de. Bir-iki gün böyle böğürür durur artık." Her yıl aynı şey olur - geceyi ve gündüzü belirleyen aynı acıklı bağırış, kaybettiği yavruları için aynı ağıt.</p>

  <p>"Dünyada duymak istemem" dedi Martha, elleriyle kulaklarını kapayarak. "Duymak istemiyorum."</p>
</body>
</html>
