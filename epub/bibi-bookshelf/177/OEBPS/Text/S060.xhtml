<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3 class="sigil_not_in_toc" style="text-align: center;">60</h3>

  <h2 id="sigil_toc_id_60" style="text-align: center;">Ruhun Gece Yarısı</h2>

  <p>Kış güneşi gökyüzünde yolu yarılamıştı, ama ufukta o kadar alçaktaydı ki, tam ağaçların üzerindeymiş gibi görünüyordu; Mark Clare yukarısında, bayırın üzerindeki dişbudak ağacına baktı, yanıyordu, dalları sıcakta parıldıyordu, dalların içindeki güneş soğuk bir ateş gibi görünüyordu. Parıltı komşu tarlada yayılan koyunlar üzerine düşüyordu, koyunlar sanki otlar üzerinde değil de capcanlı yeşil gölgeler üzerinde dolaşıyor gibiydi. "Önemli şey, o daire" dedi aniden. "Yanlışımız orada. Tümülüsün merkezi şey olduğunu varsaydık biz, ama değildi tabii. Taşlar, çevresi bir milden daha uzun bir elips oluşturuyor, o zaman gerçek merkez vadiye uzanıyor. Tümülüs sadece ilk aşamaydı."</p>

  <p>Martha Temple zafer kazanmış bir edayla bakıyordu Julian Hill'e. "O zaman bir şey söylemek istememiştim..."</p>

  <p>"Tabii." Julian suratını asmıştı.</p>

  <p>"Ama mezarın senin düşündüğün kadar önemli olmadığını hep biliyordum ben. Şu astronom hakkındaki kuramını sevmiştim..." mezarın bütün açıklamasının Julian'ın sorumluluğu olduğunu ima edebilmişti "...ama sonra niçin yalnızca asılmış adamın vücudunu bulduk? Fazla bir anlam ifade etmedi, değil mi?" Julian, biraz sararmışsa da soğuk duruyordu, ama Mark dikkatle dinliyordu onu. "Ve niçin öyle boştu mezar?" diye soruyordu şimdi. "Binlerce yıl rahatsız edilmeden kalmıştı, ama <span style="text-indent: 0.8em;">nispeten çok az el yapımı şey vardı içinde. Çok az da ritüel nesne. Garip, öyle düşünmüyor musunuz siz?"</span></p>

  <p>Rahatsız edilmemiş: Mark'ı endişelendiren sözcük buydu. Girişe dair herhangi bir kanıt yoktu -hiçbir giriş olmayabilirdi de- ve yine de mezarın içi, açıklanamaz bir insani varlığın izini taşıyordu. Bozulmamış. Mark, ilkel zamanlara ait bir bölgenin çıplak boşluğu ile, insanlık tarihinin son zamanlarında herhangi bir aşamada kullanılmış ya da işgal edilmiş bir bölgenin yankılamaya hazır atmosferi arasındaki farkı biliyordu: Pilgrin Vadisi'ndeki mezar tıpkı böyle bir yerdi. Bozulmamış. Ama yine de bölmeler tertemiz edilmiş, kalan az sayıda nesne daha önceki bir tasarıya uygun olarak düzgün bir biçimde düzenlenmişti. Bozulmamış. Son bin yılda, saygılarını sunmak için gelen bazıları olduğundan emindi, ama höyüğe nasıl girmişlerdi? Ve son bölmenin duvarının arkasından geldiğini düşündüğü o gürültüler neydi?</p>

  <p>"Sanırım" diye soruyordu Martha, Julian'a, "kitapçığınızı düzeltmek zorunda kalacaksınız. Ya da makalenizi. Her ne ise. Özür dilemeniz gerektiğini de düşünüyor musunuz? Ne söylüyorum ben?" Çevresine bakındı, sanki birden iki kişi birden olmuştu ve hemen omzunun gerisindeki kendi imajına danışıyordu. "Gerçekten senin hatan değildi bu, değil mi? İçimizden birimiz de aynı aptalca yanlışı yapmış olabilirdik? Ben de sık sık böyle gülünç duruma düşerim."</p>

  <p>Bununla birlikte, bu küçük itiraf, Julian'ı rahatlatmak şöyle dursun, daha da sarsmış görünüyordu. Başını iki yana salladı. "Kuram doğru" dedi ona bakmaksızın. "Yanlış olan, kanıtın kendisi."</p>

  <p>"Ne özgün bir düşünce" diye bir çığlık attı Martha. "Anlatın."</p>

  <p>Fakat Julian daha fazla şey söylemeden yürüdü gitti.</p>

  <p>Ama haklı olduğu bir şey de vardı bir bakıma. Ve o gece, Crooked Caddesi'nde, Mark Clare başka bir şey düşünemedi. Bu kazı sırasında, kanıtların güvenilemez ve keyfi göründüğü zamanlar olmuştu - hatta, kanıtların sırf onu memnun etmek için toplanır gibi göründüğü, mezarın, onun hoşuna gitsin diye, sonra da onu şaşırtmak için uygun bir şekle sokulduğu zamanlar olmuştu. Bu yüzden de beklenilmeyen bir keşfin, yapının daha önceki bulgular üzerine yerleştiği fikrini çürütecek bir keşfin yapılacağı kaçınılmaz bir ânın geleceğinden korkuyordu. Çünkü, kuram bozulunca kanıtlar da onunla beraber gitti. Her şey hâlâ ortada duruyordu, ama aralarındaki tutarlılık kaybolur kaybolmaz kimlikleri de kaybolmuştu; derhal ilk başta bulundukları parçalanmış, karmakarışık duruma dönmüşlerdi. O yeni keşif, o birden ortaya çıkan insan eliyle yapılmış şey ya da radyokarbon tarihleme, bütün ışığı karartan ilkel karanlığın bir parçası yerine geçmişti - her şeyi döne döne uçurumun içine gönderen bir bulaşıcı bir dalgaydı bu. Ve bu yeni parçalar, o yüzeyin altında duruyordu hep, geri döndüklerinde keşfedilecekleri, ne zaman olacağı bilinmeyen ânı bekleyerek; uzandığı yataktan yukarı bakarken bu karanlık parçaların, genel bir yer değiştirmenin, genel bir acının parçası olduğunu görüyordu. Uyuyor görünen Kathleen'e baktı yandan. Ama o sırada Kathleen gözlerini açtı, bir an bakıştılar. "Özür dilerim", yalnızca böyle dedi karısı.</p>

  <p>"Tümülüsü düşünüyordum." Düşünceleri ondan o kadar uzak olduğu için bir utanç hissetti, suçunu hafifletme çabasını sürdürdü. "Bundan hiçbir şey anlamadığımı düşünüyordum. Sen uyuyamıyor musun?"</p>

  <p>"Garip şey şu ki, uykuya dalmak için herhangi bir şey düşünemiyorum. Anlamı var mı bunun sence?" Hiçbir şey söylemedi. "Saat kaç olmuş?" diye ekledi karısı alçak bir sesle.</p>

  <p>Yatağın kenarına bıraktığı saatine bakmak için üzerinden eğildi: "Üç."</p>

  <p>"Ruhun gece yarısı" dedi.</p>

  <p>"Hiç duymamıştım..."</p>

  <p>"İnsanların büyük bir olasılıkla öldükleri saat. İsmini oradan alıyor." Huzursuzca döndü yatakta, yüzü ona dönük değildi şimdi. "Ama sanırım huzurlu bir saat bu. Kutlu bir zaman." Mark elini ona doğru uzattı, fakat o yeniden ona döndü yüzünü ve doğrudan konuştu: "Tümülüse şimdi git. Geceleyin ziyaret et. Sessizlikte." Kocasının o konudaki bütün endişelerini ve ikircimlerini anlamış gibiydi, çünkü Mark'a da öyle gelmişti ki, mezardaki karanlık gerçek karanlık içinde, hemen yapılması gereken işlerden, günün sahte aydınlığından uzak, çözülebilirmiş gibi. "Bazı şeyler vardır ki" dedi, "yalnızca gece görebilirsin. Dünyanın bütün sırlarının açıklandığı bir saattir bu, o zaman vadidekiler için neden olmasın? Belki de bu, onun öldüğü saattir."</p>

  <p>"Yani..."</p>

  <p>"Mezarın içindeki adamın. Bu onun saati olabilir."</p>

  <p>"Sanıyor musun ki..."</p>

  <p>"Git şimdi." Onu gitmeye zorluyordu, o ise onu bırakmaya gönülsüzdü. Sesinde onu endişelendiren bir şey vardı. "Yalnız kalabilirim" diye ekledi, onun dile getirilmemiş düşüncelerine bir cevap gibi. "Kendimi bayağı mutlu hissediyorum şimdi." Onun yaşamındaki kendi rolünü küçültmeye çalışıyordu, fakat kendisinin değersiz olduğunu ne kadar belli ederse, onun kendisini o kadar değersiz hissedeceğini tahmin edemiyordu.</p>

  <p>"Değişik bir şey olabilir" diye cevap verdi Mark. "Hiç geceleyin bulunmadım orada. Tek başıma hiç bulunmadım. Mümkündür ki..."</p>

  <p>"Her şeyi öğren ve gelecek sefer anlat bana."</p>

  <p>"Gelecek sefer mi?"</p>

  <p>Ama o gözlerini kapamıştı yeniden; Mark onun uyumak istediğini düşünüp sessizce terk etti odayı. Giyindi ve Pilgrin Vadisi'ne doğru yavaşça sürdü arabayı. Bir süre sonra Kathleen, altındaki antikacı dükkânındaki saatlerin tik-taklarını işitti. Şimdi onu yatıştırabilen tek sesti bu, yataktan kalktı, öyle hafif, öyle hafifti ki, artık var değildi sanki. Uyumakta olan köpeği geride bırakıp apartman dairesinden çıktı, merdivenleri indi. Dükkânın iç kapısının anahtarını Augustine'in nereye sakladığını biliyordu, saatlerin tik-taklarını bozmamak ister gibi tozlu odaya girdi. Karanlıkta saatlerin Crooked Caddesi'deki sokak lambalarını ve parçalı bulutları delip geçen ay ışığını yansıtan camlı yüzlerini ancak görebiliyordu, akreple yelkovan karanlıkta kalıyordu. Ama bütün çevresinde işitebiliyordu onları; gezegenler modeli saatlerde topların dönüşünü, kum saatinin hışırtısını, deniz kronometrelerinin çıngıltısını, cep saatlerinin belli belirsiz tik-tiklerini ve yerden ayaklı saatlerin somurtkan seslerini duyabiliyordu. Karanlıkta yolunu bulmak için kollarını uzatarak aralarında yürüdü; hâlâ çok hafif hissediyordu, o kadar hafif ki, var olmasına gerek bile yok gibiydi. Bu zaman ininde, saatlerin ve yılların hareketinin değişmez, inatçı, amansız olduğu bu yerde kendi varlığına ne gerek vardı ki? Fakat onu rahatlatıcı bir şeydi bu, süreklilik duygusu veren bir şey, çünkü zamanın geçişiyle birlikte yok olabilir, büsbütün unutulabilirdi. Kendi adına korkmasına gerek yoktu, o zaman, çevresindeki saatler saat başını çalarken ellerini bir kutlamadaymış gibi havaya kaldırdı.</p>

  <p>Yine sessizce merdivenleri çıktı ve apartmana girdi; her zamanki elbiseleri giymeye dikkat ederek giyindi, deniz lalesinin parçalarını aldı ve kırmızı ceketinin cebine koydu. Ama sonra geriye döndü, elini saçlarının içine geçirdi ve Mark'ın çalışma odasına yürüdü ağır ağır; deniz lalesini çıkardı ve masanın üzerine koydu. Evi terk etmek üzereyken köpeğe doğru gitti, öptü onu, köpek hemen fırladı yerinden. "Elveda Judo" diye fısıldadı. "Elveda, eski dost. Uyuyabilirsin şimdi." Köpekle vedalaşma bütün dünyayla vedalaşma gibiydi. Sonra evden ayrıldı, Lyme'ın karanlık sokaklarında aceleyle kaderine doğru yiiriidü.</p>
</body>
</html>
