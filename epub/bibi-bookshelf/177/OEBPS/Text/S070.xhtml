<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3 class="sigil_not_in_toc" style="text-align: center;">70</h3>

  <h2 id="sigil_toc_id_70" style="text-align: center;">Ortada</h2>

  <p>Üç haftadır yeraltı geçidinde çalışıyorlardı; iki grup her girişin bir ucundan yavaş yavaş orta noktaya, bütün umutlarının dayandığı yere doğru ilerliyordu: üç tane madeni paranın ve tünelin kireçtaşı tavanındaki kırmızı işaretin bulunuşuyla umutları yükselmiş, bu ağır yolculuklarının seyrince rastladıkları başka "bulgular"la daha da artmıştı. Erken tunç çağından yaprak şeklinde bir kılıç parçası; erken cilalı taş devrinden iki adet süslemesiz çanak; erken tunç çağından iki broş ve iki kemik cımbız bulmuşlar ve çıkarmışlardı. Böylece, binlerce yıla uzanan bir sürekliliğin kanıtlarını görüyorlardı şaşkınlıkla; bütün bu el yapısı şeyler ya toplanmış ve daha sonraki bir dönemde tünele getirilmişti ya da geçidin kendisi, kuşaklar boyunca kutsal bir yer olarak kabul ediliyor ve tümülüs bir giriş yeri işareti olarak görev görüyordu.</p>

  <p>Fakat hâlâ çözülemeyen bir şey vardı. Mark'ın görmüş olduğu kırmızı işaretler başka yerde de bulundu - kimi zaman kırmızı aşı boyasıyla çiziktirilmiş, kimi zamansa kayağantaşıyla kargacık burgacık yazıyla kazınmış olarak. Mark "L.M. 1586" olarak okumuştu, ama diğerleri "T.M. 1750", "O.M. 1690", "J.M. 1827" ve kabataslak yazılmış "George. 1894" işaretlerine de rastlamıştı. Bu harflerin anlamı önceleri açık değildi, fakat neyi gösterdiklerini saptamak zor değildi: geçit on dokuzuncu yüzyıl gibi geç bir tarihten, tümülüsün bir dişbudak korusuy<span style="text-indent: 0.8em;">la tamamen örtülü bulunduğu bir dönemden beri biliniyor ve kullanılıyordu. Fakat, eğer böyle idiyse, neden mezarın içinden hiçbir şey götürülmemişti? Asılmış adam, gizli girişin bekçisi hiç bozulmamış olarak kalmıştı?</span></p>

  <p>Soğuk bir şubat sabahı toplandıklarında hâlâ tartışmakta oldukları sorulardı bunlar. Bütün belgeler, o gün merkezi bölgeye çıkacaklarını gösteriyordu; açıkçası oraya çıkmaları da gerekiyordu, çünkü hedeflerine giderek daha çok yaklaşırlarken yollarını tıkayan çeşitli engellerle karşılaşmışlardı - yığın yığın kireçtaşı döküntüsü, sahte dönemeçler, yerinden kopmuş iri kayalar. Ama onlar yılmadan ilerlemiş, şimdi de son hareket için hazırdılar.</p>

  <p>Küçük gruplar halinde toplanmışlardı, solukları, dondurucu havada buza kesiyordu. "Peki bu M nedir?" Julian soruyordu. "Bilen var mı? Tabii" diye aceleyle sürdürdü konuşmasını kimsenin bir cevap vermesini beklemeden, "bir adın başlangıcı olmayabilir de. Ritüelleşmiş bir işaret olabilir."</p>

  <p>"Yanlış yola sürükleyici bir şey olabilir mi?" diye sordu Martha tatlılıkla. "Ya da geri zekâlının biri?"</p>

  <p>"Tanrının kutsal adı ne?" Mark bunu daha önce düşünmüştü, ama ancak şimdi söylüyordu. "Söylendiğinde dünyanın sonunu getirecek bir ad?"</p>

  <p>"Ben bilseydim" diye cevap verdi Martha, "tabii herkesin önünde söylemezdim size."</p>

  <p>Owen Chard yanmayan piposunun ucunu ısırıyordu, şimdi yavaşça ağzından çekti. "Ben söyleyeyim size M'nin ne olduğunu" dedi. "Mint anlamına geliyor."</p>

  <p>Mark, aniden ortalık sessizleşince, "Sanırım, işe girişme zamanı geldi" dedi.</p>

  <p>Ve böylece yolları açılmış oldu. Owen ile Julian koruluktaki gizli girişe gitti, Mark ile Martha ise tümülüsün son bölmesinden yolculuklarını sürdürdüler. Aylarca önce ilk başladığı günden beri kazılarda çalışmakta olan çeşitli yardımcılar her iki girişte bekleyecekti. O günün gidişi içinde bir zamanda buluşacaklar ve yeraltında el sıkışacaklardı.</p>

  <p>Mark hâlâ sakınarak ilerliyordu; geçitin şimdiye kadar keşfettikleri bölgelerinde bile kayma ya da kaya düşmesi tehlikesi vardı, Martha'nın önünde ilerlerken konuşmuyordu. Toprağın derinine inerlerken, sadece kireçtaşından tabana sürtünen çizmelerinin sesi duyuluyordu; fakat geçit boyuna aşağıya doğru iniyor gibi görünmesine rağmen tavanı giderek yükseliyordu, çok geçmeden başlarını eğmeden ya da çömelmeden oldukça rahat ilerleyebiliyorlardı. Mark'a öyle geliyordu ki, tasarımın bir parçasıydı bu: tüneli kazanlar böyle kararlaştırmıştı: tapınanlar toprağın yüzeyinden ilerledikçe ve bu tören yolunun merkezine yaklaştıkça, ilk kez serbestçe yürüyebileceklerdi.</p>

  <p>Son bölüme varmışlardı artık, orta alan, belki de yüzyıllardır orada durmakta olan fakat Mark'a, kendine bile açıklayamadığı nedenlerden dolayı son zamanlarda ya da aceleyle dikilmiş gibi gelen iri kireçtaşı parçalarından bir duvarla saklı duruyordu. Fakat bundan hiç kimseye söz etmedi Mark. Buna benzer bir duvar da geçidin öteki ucunu kapatıyordu, şimdi son bir çabayla iri parçaları hep birlikte birer birer kaldırmaya çalışıyorlardı. İki grup da birbirini işitemiyordu, çünkü orta alan herhangi bir sesin öte tarafa geçmesini önlüyor gibiydi, fakat aynı hızla ilerliyorlardı. Zor ve rahatsız bir çalışmaydı bu, fakat engelleri kaldırdıklarında ne bulacakları korkusuyla karışık olsa bile, duydukları heyecan güç veriyordu onlara. Toprağın altında, hiç kimsenin girmesinin düşünülmediği bir yerdeydiler, iri taş parçaları ise olması gerekenden daha ağır, hantal ve garip geliyordu onlara. Her iki grup da başlarının üzerinde bir yerde bir hareketin yankısını duyarak birden durdu; fakat hemen zayıflayıp kayboldu, daha da hızlı sürdürdüler çalışmalarını. Sonunda yarıp geçtiler, önleri açıldı.</p>

  <p>Aynı zamanda orta bölgeye adım attılar. Kayanın kenarına oyulmuş küçük bir tünelden başka hiçbir şeyin bulunmadığı, açık, yuvarlak bir boşlukta buldular kendilerini. Tavan daha yüksekti burada, kireçtaşının parlayan gizli kısımlarını görebiliyorlardı; dev bir koninin tabanındaymış gibi geliyordu onlara, başlarının üzerindeki derinliğe baktıklarında, üzerinde durdukları toprak o kadar sağlam görünmüyordu. Yerin altında bir mağaradaydılar, ama bir akıntı alıp götürebilirdi onları; taş, suya ve buluta dönebilirdi çevrelerinde; hiç kimse bir söylemiyordu ama, herkesin bunu hissettiğini biliyorlardı. Yerde birkaç kaya parçası saçılmış durumdaydı, ince bir su yolu, altlarındaki boşluklarda kaybolup gitmeden önce bir açı yaparak bir duvarın içine doğru akıyordu. Dördü, kendiliğinden bir daire oluşturmuş sessiz duruyor, yalnızca, yakınlarında bir yerde sürekli damlayan suyun zayıf yankısını duyuyorlardı.</p>

  <p>Sonsuza kadar orada kalabilirlerdi, fakat Mark sessizliği bozdu, "Durun" dedi, "bir fikrim var." Yana oyulmuş küçük açıklığa doğru gitti ve yanına çömeldi. Bir şey dinliyor gibiydi, ama ötekiler, belki de bu yerin boşluğundan hevesleri kaçmış, onu izlemek için hiçbir çaba göstermedi. "Bir dakika" dedi. Sonra da başını eğdi ve yan tünelin içine süründü. Seyyar lambalardan birini yanına almıştı, ışık birden azalınca Martha kendi el fenerini yaktı ve Mark'ın içinde kaybolduğu açıklığa doğru çevirdi. Islak duvarlar parlıyordu çevresinde, fakat kısa süre sonra el feneri titreşmeye ve zayıflamaya başladı, sonunda söndü.</p>

  <p>Birkaç saniye geçti geçmedi, küçük tünelin içinden döne döne gelen ve başlarının üzerindeki mağaranın içine yukarıya doğru yükselen bir çığlık -ya da bir seslenme- duydular. Mark'ın ani sesiyle, Julian elindeki seyyar lambayı düşürdü ve o da söndü. Bir an, çevrelerindeki karanlıktan, hiçbirinin sesi çıkmadı, çünkü öncekine benzemeyen bir karanlıktı bu, gecenin karanlığından daha yoğun bir şey. Kokusunu duyabiliyorlardı onun, ıslak, heyula gibi, tehdit edici; tadını bile duyabiliyorlardı.</p>

  <p>"Aman Tanrım!" dedi Martha en sonunda. "Kimin suçu bu?"</p>

  <p>"Kimsenin suçu değil" diye sert bir cevap verdi Julian ona, korkusu öfkesini daha da artırmıştı. Yere düşürdüğü lambayı eliyle aramak için yere eğildi fakat Martha'nın bacağına dokundu, kadın dehşet içinde bağırdı. "Panikleme" diye fısıldadı, o sinirli haliyle, Martha'nın çığlığından başlarının üzerine kaya parçaları düşeceğini düşünüp korkmuştu. "Benim, ben."</p>

  <p>"Paniklemedim. Yalnız, bana dokunma."</p>

  <p>"Sakin olun." Uzaktan Owen'ın sesiydi bunu söyleyen; fakat yalnızca bir yankı oyunuydu bu, çünkü hemen yanlarındaydı o. "Julian'ın ve benim el fenerlerimiz var hâlâ." Bir an bulamadılar fenerleri, oysa bellerine asılıydı: zifiri karanlıktan öyle şapşallaşmışlardı ki, kendi bedenlerinin yerini yitirmişlerdi. Sonunda el fenerlerini yakabildiler, fakat çifte ışık içinde, bir karanlık denizinde kaybolmuşlar gibi geldi onlara. İçine düşebilecekleri mağaralar varmış gibi, sakınarak hareket ediyorlardı, karanlık dalgalanıyordu çevrelerinde. Mark'ın girdiği tünelin ağzını bulduklarında bile karanlığın ötesini göremediler. "Kesinlikle onun sesiydi" dedi Owen. "İpe ihtiyacımız olacak. Ve de uygun lambalara. Çıkabilir diye ben burada kalacağım, siz ikiniz gidin ve yardım getirin."</p>

  <p>Julian Hill'i geri dönmesi için iknaya gerek yoktu, fakat Owen'in yetkeyi böyle birden üzerine alması Martha'nın canını sıktı. "Araya girmekten nefret ederim ben" dedi. "Şimdi onu bulmaya çalışsak daha iyi olmaz mı?" Konuşurken ayaklarını hareket ettiriyordu; hareketsiz kalmaktan hoşlanmıyordu, çünkü o zaman toprağın içine emilmekten korkuyordu.</p>

  <p>"Bak." Owen el fenerini tünelin içine tuttu, fakat fenerin ışığı ancak üç-beş santimetre içeriye uzanıyor, sonra karanlık emiyordu onu. "Burada derin çukurlar olabilir. Başka geçitler olabilir. Sonsuza kadar kaybolabiliriz."</p>

  <p>"Sanıyorum" diye cevap verdi Martha, "bu kez haklı olabilirsin." Böylece Julian ve o geri döndüler, ötekilerin kendilerini beklediği ana girişe doğru aceleyle gittiler. Owen orta dairede yere oturdu, piposunu çıkardı, dişlerinin arasında sımsıkı tuttu ve ötekilerin dönmesini bekledi.</p>

  <p>Mark Clare'e ne olmuştu? Ne olabileceğini düşünmeden girmişti tünele. Sırf kısa bir süre onlardan ayrılmak istemişti. Bu kutsal yerde, arkadaşa gereksinimi yoktu. Girişte sürünmeye başlar başlamaz sesleri kaybolmuştu, hemen huzur içinde hissetti kendini. Bu yüzden güvenle ilerledi - seyyar lambanın ışığını önüne çevirmişti, öne doğru eğilmiş emekliyordu. Dar bir geçitti bu, eni bir metreden fazla değildi, ellerini yanlara değdirdiğinde, ana tünelde kullanılandan daha kuru ve daha sert taştan yapıldığını fark etti. Kayanın kendisi değişmişti; granit sertliğindeydi bu.</p>

  <p>Her iki yanında da gizli bölmeler ya da geçitler yok gibiydi, bu yüzden ilerlemesini sürdürdü. Yüksek sesle, "İşte bu" dedi. Gerçekten de, ötekilerin beklediği çemberden uzak, aşağıdaki kutsal yolda ilerliyor gibi geliyordu ona. Birkaç dakika sonra, "İşte bu" diye tekrarladı. "İşte bu, hakikat ve ışık." Önünde bir şekil gördü, durdu ve dikilmeye çalıştı. Fakat tam o sırada başının gerisi bir şeye çarptı; öne doğru sendeledi ve düştü.</p>
</body>
</html>
