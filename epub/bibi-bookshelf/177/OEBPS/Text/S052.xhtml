<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3 class="sigil_not_in_toc" style="text-align: center;">52</h3>

  <h2 id="sigil_toc_id_52" style="text-align: center;">Orman Adamı</h2>

  <p>Bir zamanlar, büyük Colcorum Ormanı'nın yanındaki bir kulübede doğmuş, Michael Hare adında bir delikanlı vardı; bütün günlerini bu ormanda geçirirdi, ona o kadar bağlıydı ki, bazı köylüler onun rahme orada düşmüş olması gerektiğini söylüyordu. Oranın bir çocuğu olduğunu. Gerçekten de öyleydi Michael.</p>

  <p>Burada ağaçlar arasında dolaşır, geçerken her bir ağaca dokunmaya dikkat eder, yürürken patikanın iki yanındaki yeşilliğe zarar vermemeye büyük çaba harcardı. Ayaklarının altındaki otlara bile dikkat ederdi, çünkü içgüdüsel olarak dünyadaki her şeyin acıyı nasıl hissettiğini bilirdi. Orman sakinlerinin onu nasıl avuttuğunu da bilirdi: kimi zaman, büyük bir keder içinde eskil ağaçlar altında kıvrılmış uyurken, toprak ve dallar üzüntüsünü alırdı. Çünkü anlamaya başladığı bir gerçek daha vardı: yeryüzündeki doğal yerler, içine girenlerin duygularıyla doluydu ağzına kadar.</p>

  <p>Bir süre sonra hayvanlar onu tanır oldular, onun yanına geldiklerinde, her birine bir ad verirdi, öyle ki, zamanla, Michael'ın çağırmalarına cevap vermeyen ne bir tilki, ne bir geyik, ne de bir tavşan kaldı. Fakat hayvanlarda zaman duygusu yoktur, çocuk her akşam ana babasının yaşadığı kulübesine döndüğünde, onu kaybettikleri için üzülür, ertesi sabahsa sevinçle karşılarlardı, sanki onları sonsuza kadar terk edebilirmiş gibi. Michael&nbsp;<span style="text-indent: 0.8em;">ise orada yaşayan her şeyi korurdu. Her mevsim başlangıcında, zarar görüp görmediklerini, çürüyüp çürümediklerini araştırırdı; içinde gizli bilginin dürtüsüyle yeraltı yuvalarını nasıl onaracağını, erken donmalar zamanında, ağaçlar içinde açlıktan ölebilecek kuşları nasıl besleyeceğini bilirdi. Kış geldiğinde bitkilerle konuşur, onları teselli eder, sonunda yeniden doğacaklarını anlatırdı onlara.</span></p>

  <p>Fakat insan yoldaşları da yok değildi onun; kulübesinin yakınında yaşayan iki arkadaşı vardı, Michael orman hakkında bütün bildiklerini öğretmişti onlara. Böylece ilk yıllarda orman onların da yuvası oldu - gerçekten de, köylüler onları ormanın üç ruhu olarak biliyordu, Michael'ın burada gizli bir büyüyü bulduğu söyleniyordu. Arkadaşlarına, hayvanları nasıl inlerine çağıracaklarını, bitkilerden nasıl yiyecek ve ilaç sağlayacaklarını, ağaçların arasına gerilmiş örümcek ağlarının içinden onlara zarar vermeden nasıl geçeceklerini, hatta ormana girdiklerinde nasıl görünmez kalacaklarını bile öğretmişti söylentilere göre.</p>

  <p>Fakat, ayın altındaki bu dünyada her zaman olduğu gibi, değişiklikler oldu. İki arkadaş büyüdü, Colcorum Ormanı'na karşı aynı aşkı duymadıkları için de, bir zaman geldi oradan ayrılmak istediler. Birincisi, "Kendi yoluma gitmeliyim" dedi. "Evlenmek istediğim bir kız buldum, ona göre bir yer değil burası." Michael sesini çıkarmadı, fakat onun gerçek ailesinin ancak burada var olabileceğini biliyordu o. Arkadaşına gülümsedi ve ormanın kenarına kadar izledi onu. Eskil dişbudak ağacından bir dal uzattı ona, "Bunu al" dedi. "Dünyada sağlık dilerim sana."</p>

  <p>Aradan çok geçmemişti ki öteki arkadaşı da onu terk etmeye karar verdi. "Gitme zamanım geldi" dedi Michael'a. "Bir başka köyde iş bulmalıyım." Michael başını salladı ve bir şey demedi, ama onun işinin her zaman burada olacağını biliyordu. Ormanın kenarına kadar eşlik etti arkadaşına. "Al bunu" dedi, bir dişbudak dalı verdi ona. Daha sonra Michael, arkadaşı ağaçların altından yürüyüp giderken ona el salladı.</p>

  <p>Şimdi tek başınaydı. Yaşlı bir meşe ağacının kökleri üzerine oturdu ve öyle çok ağladı ki, gözyaşları toprağa karıştı (tam o noktada bir günebakan çıktığı söylenir). Kuşlar başının üzerinde ötmeye geldi, bir tilki yanına kadar yanaştı ve pençelerini onun üzerine koydu teselli etmek için. Böylece Michael, çocukluğunda olduğu gibi yine tek başına bırakılmıştı ormanda, birkaç gün sonra, ilk yıllardaki mutluluğunu yeniden bulabildi - orman da onunla birlikte ferahlamıştı; bütün o geceler boyunca köylüler kuşların ötüşünü, rüzgâr olmadığı halde dalların telaşlı uğultusunu duyduklarını sanmışlardı. Michael şimdi yalnız başına hayvanlarla konuşuyor, bir başına ağaçlar arasında dolaşıyor, yanlarından geçerken onlara dokunuyordu.</p>

  <p>İşte o zaman Colcorum Ormanı'nı asla terk etmemeye yemin etti, çünkü içinde insan ruhu olmaksızın onun bitkinleşeceğini, sonra da çürüyeceğini anlıyordu. Fakat kendisinin bir gün öleceğini de biliyordu, bunun için, bütün vadinin bir haritasını çıkarmaya başladı: çeşitli boşluklarını ve korularını farklı renkli kalemlerle işaretledi; yaprakların, ağaçların, taşların resimlerini çizdi; ormandaki değişik mevsimlerin kayıtlarını bir deftere geçirdi; yuvaları bu ormanda olan hayvanların tamamının adlarını bir listeye yazdı.</p>

  <p>Sonunda, ana babası öldü, o da ağaçlar arasında yaşamak üzere ormanın kenarındaki kulübeden ayrıldı. Kulübeyi, ona hâlâ yiyecek şeyler getiren bir kadına bıraktı; geceleri çam iğnelerinden oluşan bir yatakta uyuyor, sabahları derede yıkanıyor şimdi. Yıllar geçiyor, o yaşlanıyor; fakat onun umurunda değil bu, çünkü ağaçların her bahar yeniden yaşama döneceğini biliyor, tıpkı genç hayvanların her gün belirli zamanlarda kendisini selamlamaya gelişi gibi. Bu tansık her şeyden büyük onun için, kimi zaman böyle şeyler göremedikleri dış dünyada yaşayan iki arkadaşına acıdığı oluyor. Bir gün kendi yerini alacak birinin geleceğini de biliyor, büyük ormanın haritalarını ve yaptığı çizimleri bunun için hep yanında tutuyor - yoluna çıkacak bu yabancıya yardım etmek için. Yani orman adamı hâlâ burada yaşıyor.</p>
</body>
</html>
