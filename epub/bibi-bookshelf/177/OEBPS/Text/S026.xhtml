<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3 class="sigil_not_in_toc" style="text-align: center;">26</h3>

  <h2 id="sigil_toc_id_26" style="text-align: center;">Konuşma</h2>

  <p>"Asla geriye gidemezsiniz" diyordu Damian Fall. "Geçmişe gönderilen sinyaller kendi yankıları tarafından yok edilir. Yalnızca bir tek şey yapabilirsiniz. Geleceğe sinyal gönderebilirsiniz. Özür dilerim. Sözünüzü kestim, bağışlayın."</p>

  <p>Mark Clare ziyaretine bir açıklama getirebilmek için Damian'a Pilgrin Vadisi'nde alışılmışın dışında bir etkinlik fark edip etmediğini sormuştu; şimdiyse, daha inandırıcı bir edayla, tümülüsün doğasını anlatıyordu kısaca. Kulübenin ortasında durmuş, elleri paltosunun ceplerine sokulu, gözleri vermek istediği bilgiyle parlıyordu. "Ulutaş dönemi" diyordu, "geriye, gayet uzun bir zamana uzanıyor. Üç bin yıldan fazla sürüyor. Ve bunun gibi mezar odalar iki bin yıldır yapılıyordu." Heyecanla ayaklarının ucunda yükselmişti, sonra tekrar topuklarına bastı.</p>

  <p>"Onu bütünüyle capcanlı görebilseydik." Evangeline bu konuşmanın dışında bırakılmamaya kararlıydı. "Bütün o nefis hayvan derileri. Nefis ama hiç kuşkusuz çok pis."</p>

  <p>Mark kaşlarını çattı, onun şakacı nostalji ruhuna girmeye niyeti yoktu. "Bilmiyoruz -emin değiliz- fakat Pilgrin Vadisi'ndeki mezarın İ.Ö. 2500 yılında yapılmış olduğunu düşünüyoruz. Ve bunun bir gökbilimcinin mezarı olduğunu sanıyoruz."</p>

  <p>Damian, kendi mesleğinden söz edildiğini işitince, yüzü kızardı. Evangeline küçük bir haz çığlığı attı. "Ne olağanüstü&nbsp;<span style="text-indent: 0.8em;">bir rastlantı! Bahse girerim, birinin sizin mezarınızın üzerinde yürüdüğünü hissettiniz."</span></p>

  <p>"Emin olmak güç" diye yanıtladı Damian Fall. "Ama kuşkusuz, bir şeyler hissetmiş olmalıyım." Peşinen özür dilemeye çalışıyormuş gibi, mahcup mahcup gülümsedi Mark'a. "Çok sayıda kuram var. Hangisini seçtiğiniz önemli değil. Sadece havada daha çok duman..."</p>

  <p>"Bu mezarın yapıldığı zamanlarda bütün İngiltere'de taş çemberler vardı." Mark, tartışmasını sürdürmeye o kadar istekliydi ki, Damian'ın garip bir biçimde dinlemeye isteksiz göründüğünü fark edemedi. "Ve bütün bu kanıtlar, bu taş çemberlerin gözlemevleri olduğunu akla getiriyor. Bu yüzden, geceleyin gökyüzünü seyreden ve şöyle ya da böyle yıldızları okuyabilenler, kabilenin en büyükleriydi."</p>

  <p>Damian onu durdurmak için elini uzattı, sonra da eline bakarak, çabucak cebine soktu yeniden. "Şimdi siz bunu hayal ettiğinize göre" dedi, "gerçekleşir. Bir zamanlar anlatılmış olan hikâyeye inanmak zorundayım, ama..."</p>

  <p>"Evet. Tabii. Biz yine inanıyoruz ki, bu gözlemevleri bütün yeryüzünde birbirinden bağımsız olarak oluştu. Malta'da, Portekiz'de, Danimarka'da, İrlanda'da bulundu. Şimdi de burada. Burada, Pilgrin Vadisi'nde."</p>

  <p>"...Ama keşke duymasaydım bunu. Çok sayıda hikâye var."</p>

  <p>Mark, astronomun yüzündeki gerginliği ilk kez görerek, durdu, sonra ağır ağır ve açık açık konuşmasını sürdürdü: "Neden yalnızca bu dönemde yıldızlara karşı böyle genel bir ilgi olsun, kimse bilmiyor. Yeryüzündeki insanların kendi anlamlarını neden göklerde görmeye başladığını hiç kimse anlamıyor. Bazı yaratıkların neden kanatlanıp kuş olduklarını sormak gibi bir şey bu." Durakladı, bir an için, karanlık bir odada, küçük yatak odalarında oturmuş, pencereden dışarı bakan karısının hayali belirdi gözünün önünde.</p>

  <p>"Devam edin" dedi Damian, odadaki ani sessizlikten kendini suçlu bularak. Mark hâlâ ikircimliydi. "Lütfen devam edin. Her güzel hikâyenin bir sonu vardır."</p>

  <p>"Tümülüsümüzün çevresindeki taş çember, göklerdeki bir noktayı hedefliyor bile olabilir. Böyle alışılmamış bir şekil, sabit bir gözlemevi platformunu temsil ediyor da olabilir. Belki de bahar noktası zamanı için." Coşkusu bir anda nasıl dindiyse öyle alevlendi, heyecan içinde kollarıyla kendi bedenini sarmıştı şimdi. "Ama yola çıktık. Sadece daha derine kadar kazmak zorundayız."</p>

  <p>"Zaman kımıldamayıncaya kadar." Damian bir an için, bir aynanın bir yüzü yansıtışı gibi Mark'ın coşkusunu yakalamıştı. "Zamanın, bir binanın tepesinde, tabanındakinden daha hızlı aktığını bilir misiniz?"</p>

  <p>"Bu vadide eskiden oturanlar belki de bunun için önderlerini yere gömüyorlardı. Belki de anlamışlardı bunu."</p>

  <p>"Ama yukarıya baktıklarında, bir sabit yıldızlar örneği görmüş olmalılar. Neden astronomlarını yakıp yukarıya göndermediler? Ay'a örneğin?"</p>

  <p>"Bu cümleyi başka bir yerde görmedim mi ben?" Bu konuşmadan sıkılmış olan Evangeline en sonunda uzaktan aşina bir şey duymuştu. "Bir papağan kadar hasta ile aynı şey değil mi bu? Yoksa budalalık mı ediyorum?" Her iki adam da sessizdi. "İşte aptalca bir soru daha" diye ekledi belli bir umutsuzlukla. "Tam olarak ne yapıyorsunuz bu fundalık boş arazide?"</p>

  <p>"Yıldızları inceliyorum" dedi Damian.</p>

  <p>"Ama o kadar çok yıldız var ki, nasıl seçiyorsunuz?"</p>

  <p>"Ülker yıldızlarını bilir misiniz?" Evangeline sertçe baş salladı. "Yaklaşın, Boğa burcunun beş yıldızını göreceksiniz. Daha yaklaşın, Aldebaran'ı, kızıl devi bulursunuz. Bağışlayın beni." Konuşmasından olduğu kadar susuşundan da rahatsız olmuş, durdu, bir an için gözlerini kapadı. "Tabii ki hiçbirimiz değişmez bir geometriye inanmıyoruz. Yakına deyince, zaman bakımından yakına demek istiyorum. Ülkerler bizden 300 ışık yılı uzakta, Boğalar 140 ışık yılı. Aldebaran'sa yalnız 68 ışık yılı uzakta. Hepsi de o kadar yakın görünüyor birbirine, ama gerçekte çok ayrılar birbirlerinden."</p>

  <p>Evangeline, işittiklerinden fazlasıyla büyülenmiş gibi, elini ağzına götürmüştü. "Bilmiyordum" dedi, "astronominin bu kadar hoş olduğunu. Tam bir ifşaat." Esneyişini zor bastırdı.</p>

  <p>"Aslında yalnızca bir model bu" diye yanıtladı Damian. "Her şeye rağmen, ne bilmediğimizi bilmiyoruz."</p>

  <p>"Şimdi de benimle eğleniyorsunuz. Evangeline'i buldunuz, devam edin eğlenmenize."</p>

  <p>"O fundalık arazide ziyaretime gelin" dedi düşünmeden. Damian Fall. Yere bakıyordu. "O zaman kendiniz görürsünüz."</p>

  <p>"Son derece zevkli bir şey olurdu bu." Davet, aslında Mark'a yapılmıştı, ama Evangeline gitmek için o kadar hevesliydi ki, sevinçle kabul etti. "Bundan daha büyüleyici bir konuşmayı ne zaman yapmıştım, bilmiyorum." Mark'a bakıyordu, o ise oradan ayrılmaya hazır olduğuna dair hiçbir işaret vermiyordu. "Eminim ki, <i>ilerde</i> daha çok konuşacağız."</p>

  <p>"Elbette" dedi Damian onlardan bir adım geriye, sonra da bir adım yana attı, ileri geri dans ediyor gibiydi bu haliyle.</p>

  <p>Evangeline kapıya doğru yürüdü, Mark istemeyerek onu izledi, Damian ise onların dar yoldan yürüyüşlerini, bahçe kapısını açışlarını seyretti. Kulübede oturmak istemiyordu henüz, küçük bahçeye çıktı. Onlar gelmeden önce, o da Batlamyus ve Kopernik'in, Kepler ve Newton'un, hepsi de sonsuz arayışlarının imgeleri içinde çerçevelenmiş gravürlerini inceliyordu. Kendi kuramları ve buluşları kısa, çok kısa sürmüştü, ama bütün bilgi bir hikâye idiyse, gerçekten neyi gösterirdi bu? Belki de ne yıldızlar, ne gezegenler, ne bulutsular ne de takımyıldızlar vardı; belki de sadece arzularımızın ve isteklerimizin tanınması olarak oluşmuşlardı. Dünyada hiç kimsenin gökleri incelemediği bir an gelseydi -hiçbir çocuğun hayretle yıldızlara bakmadığı, hiçbir radyo teleskobun uzak gökadalarına yöneltilmediği, gözlemevinde hiçbir astronomun olmadığı- o zaman ne olurdu? Göklerin gözden kaybolma olasılığı var mıydı? Şimdi şu içimdeki boşluk gibi bir boşluk olsaydı üzerimizde? Bahçe kapısına dayandı ve karşıda karanlığın çökmeye başladığı tarlalara baktı. Uzakta, yapayalnız biri koyunları yediyordu vadide, onun arkasında küçücük bir ateş, dumanını gökyüzüne salıyordu.</p>
</body>
</html>
