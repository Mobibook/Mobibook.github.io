<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3 class="sigil_not_in_toc" style="text-align: center;">49</h3>

  <h2 id="sigil_toc_id_49" style="text-align: center;">Duvarın Arkası</h2>

  <p>"Neye benzerlerdi acaba?" Mark'ın tümülüsten çıkışını beklerlerken, kazı grubunun genç bir üyesi Martha'ya böyle soruyordu.</p>

  <p>"Eminim çok hoş kimselerdi. Muhtemelen görünüş bakımından Julian'a benzerlerdi daha çok."</p>

  <p>"Kısa ve bodur mu demek istiyorsunuz?"</p>

  <p>"Şey. Kısaca. Evet, daha doğrusu, bodur. Sence de öyle değil mi Owen?" Zorlukla geldi yanlarına, belinde kalın bir deri kemer vardı çünkü; küçük bir çekiç, bir el feneri, bir eğe, bir çelik cetvel, bir kalem açacağı, bir ölçü aleti, bir termometre ve piposu asılıydı bu kemere. "Senin şu..." kemerine bakıyordu onun, "...aletlerin gürültüsünden duyabilirsek sesini tabii."</p>

  <p>"Ne düşündüğümü gerçekten bilmek istiyorsanız ..."</p>

  <p>"Tabii ki istiyoruz. Herkes değer verir senin fikirlerine."</p>

  <p>"Eğer gerçekten istiyorsanız benim fikrimi." Martha'ya bakıyordu. "Bundan önceki gömme yerleri, o insanların ince yapılı olduğunu gösteriyor. Bir elli-elli beş boylarında. Dar uzun kafatasları ve hafifçe eğimli alınları vardı."</p>

  <p>"Ne demiştim sana, güzelim?" Martha genç işçiye döndü. "Tıpkı bizim garip Julian gibi. Belki de bunun için" Julian onlara katılmak üzere olduğu için hızla ekledi: "Belki de bunun için onları o kadar iyi anlıyor gibi gözüküyor. Ben de tam diyordum ki, Julian, burada tapınan insanları ne kadar iyi anladığını söylüyordum."</p>

  <p>"Tapınmayla kısıtlanmak istemem. Keşif aşamalarımdan birindeyim." İlkel ritüelin yapısı üzerine bir roman kuramı okumaktaydı. "Ama eminim, tam ..."</p>

  <p>Mark mezardan çıktı. Bir konuşmayı böldüğünü fark edemeyerek, "Sanıyorum" dedi, "şimdi başlayabiliriz artık."</p>

  <p>Sorun, bölmeyi bozmadan ya da duvarın kendisine gereksiz hasar vermeden, son odanın önündeki kuru taş duvarı girişi sağlayacak kadar kaldırmaktı: her şeye karşın, gizli odada, kör girişin üzerinde kaydedilenler kadar ayrıntılı yazıların ya da işaretlerin olması mümkündü. Geçide bir tek ark lambası getirilmişti, Mark şimdi duvarın üzerindeki daha küçük taşlardan birini bu lambanın daracık ışın demeti içinde yavaşça yerinden oynatmaya başlamıştı: taşların arasındaki harç alınmıştı, son birkaç gündür, yapının kaba işçiliğinin bu ilk bölümü tümülüsün içindeki ağırlık dengesinin, bu taşın kaldırılmasıyla değişip değişmeyeceğinin kontrolü yapılmıştı. Şimdiyse, Mark taşı dikkatle çıkarırken ağırlık dengesi değişmemiş, mezarın yapısı bozulmamıştı. Bu gizleyici duvarın, aslında, yapının gerisine zarar vermeden kaldırılabilecek şekilde tasarlanmış olduğunu anlıyordu; son bölme keşfedilecek gibi tasarlanmıştı. Ama mezarı yapanlar, gelecekte bu kadar uzaktaki bir olasılığı görmüşler miydi?</p>

  <p>Mark taşı oradan aldığında ani bir gürültü duyuldu - bir iç çekişe ya da bir rüzgâr hışırtısına benzer bir ses. Korktuğu da buydu, çünkü hava girişi demek son bölmenin bir zamanlar mühürlenmiş olması demekti. Hava akışı, burada gizlenmiş şey neyse onu oksitleyebilir, bu da herhangi bir insan kalıntısını daha ona erişemeden ufalayıp yok edebilirdi. Duvarı hızla yarmak istiyordu, ama bunu yapamayacağını biliyordu: bütün taşlar kaldırılmalı ve etiketlenmeliydi, ancak ondan sonra daha öteye ulaşabilirdi. Fakat en azından açtığı ufacık aralıktan içeriyi gözleyebiliyordu; kökenin çerçevesini görebiliyordu. Ark lambasının yansıyan ışığında son bölme bir ışık bandıyla kesilmişti; fakat Mark hâlâ o ışığın ötesinde bir şey göremiyordu, koca bir taştan başka hiçbir şey.</p>

  <p>Ondan sonraki iki gün ilk yapı tabakası kaldırılmış, kazıcılar elli-altmış santim aşağı indikten sonra yarı ışıkta bölmenin yukarı kısımlarını görebilmişlerdi. Fakat örtü duvarın geriye kalan kısmının gölgesi döşemeye düşüyordu. Taş işçiliğinin bundan sonraki düzeyi kaldırılıp da geçide ikinci bir ark lambası getirilince, ancak o zaman, son bölme ışığa boğuldu.</p>

  <p>Beklendiği gibi çokgen bir yapıdaydı burası. Tavan, birçok ortostatın desteklediği büyük bir kapak taşından yapılmıştı - bu dikine taşlar da taban taşlarıyla yerinde duruyordu, fakat birbirinden ayrı sütunlar birbirine öyle sımsıkı uydurulmuştu ki, biraz öteden tek parça koskoca bir taş gibi görünüyordu. Ama Mark'ın bir an tekrar yukarı bakmadan önce başını eğmesine ve gözlerini kapamasına neden olan şey bu taşlar değildi, başka bir şey görmüştü. Taşların üzerinde, yüzeye derince kazılmış, çokgen bölmenin tavanını ve duvarlarını tamamen kaplayan sıra sıra eğriler, sarmallar ve doğrular görmüştü. Akış, kimi zaman bu çizgileri kazımış olan taş baltaların şeklini temsil eden bir sivri üçgen işaretiyle kesiliyordu, bunun dışında, karmaşık kompozisyon, tutarlı ve kesintisizdi. İlk bakışta bu işaretlerin kör giriş üzerindekilerle aynı düzende olduğunu söyleyebilirdi, ama o giriş taşı bir yıldız haritası idiyse, buradaki de tümüyle bir güneş sistemiydi.</p>

  <p>Sonra dövme toprak tabanın üzerine çömelmiş o figürü gördü - kare şeklinde, derinliği az bir çukurun içinde yatan figürü. Ama bir figürden çok, ark lambasının ışığından keskin bir kabarıklık şeklinde döşemeye düşen bir figürün dış çizgileriydi. Topraktan çıkan bir insanın çevre hatlarıydı bunlar - kahverengiye çalan rengi, çevresindeki toprak rengine o kadar yakındı ki, topraktan yapılmış ama artık yavaş yavaş ilk maddesine dönmekte olan bir heykel de olabilirdi. O zaman Mark, bükülmüş dizleri üzerinde beyaz bir şeyin durduğunu fark etti - bir an bunların bir bebeğin ya da küçük bir hayvanın kemikleri olabileceğini düşündü, ama daha sonra lekeyle kaplı ufalanmaya başlamış yüzeyinden bunun ölünün dizlerine doğru erimeye başlamış bir kireç heykelcik olduğunu anladı. İki figür uzunlamasına yan yana yatıyor, birbirinin parçası oluyordu, birkaç binyıl daha bozulmadan kalmış olsalardı kendi kimyasal elementlerine dönüşecekler, o zaman insan figürü ve kireç heykelcik uzlaşmış olacaktı. Fakat bu geriye dönüş süreci kesilmişti şimdi; mezarın kazılması, bu vücut ile onun üzerinde dinlendiği toprak arasındaki zinciri koparmıştı. Gömme töreni hiçbir zaman tamamlanmayacaktı artık.</p>

  <p>Bütün bu çalışmalar sırasında Mark'ın elleri kesilmiş, şişmişti, mezar havası bedenine girmiş gibiydi, öyle ki, daha ağır hareket ediyor, daha ağır konuşuyordu. Mark değişmişti şimdi. Ellerini ileri uzattı ve çömelmiş figüre doğru yürüdü, fakat şaşkınlıkla, gizleyici duvarın sadece yarısının kaldırılmış olduğunu unutmuştu, biraz daha ilerleyince bütün ağırlığıyla onun üzerine düştü ve son bölmenin içine devrildi. Tabanın sert yüzeyinde yatıyordu, fakat hiçbir acı hissetmiyordu. "Affedersiniz" dedi. "Affedersiniz." Kiminle konuştuğunu bilmiyordu, sesi, çıktığı yere dönmeden önce küçük bölmenin çevresinde yankılandı.</p>

  <p>Ötekiler yarı yarıya yıkılmış duvarın gerisinde sessizce duruyor, hem Mark'a hem de üzerini açtıkları vücuda bakıyorlardı. Mark ayağa kalktı, ellerini pantolonunun yanlarında çırpmak üzereydi ki, üzerlerine sıvanmış toprağın bile değerli olabileceğini fark etti; bu yüzden ellerini dışarıdakilere doğru kaldırdı -avuç içleri o ışıkta sarı renkte görünüyordu- gülümsemeye çalıştı. "Affedersiniz" dedi. "Umarım bir şeyi bozmamışımdır."</p>

  <p>Fısıltı halinde konuşuyordu, Owen da fısıltıyla cevap verdi: "Onu rahatsız edip etmediğini bilemem." Çömelmiş figürü gösteriyordu başıyla.</p>

  <p>Mark onların sıcak soluklarının mezarın içine bir leke gibi girdiğini hissedebiliyordu, hepsinin oradan ayrılmasını istedi. Döşemenin üzerindeki bu şekille yalnız bırakılmak istedi. Fakat hiçbir zaman mümkün olamayacaktı bu. Tek başına bulmuş olsaydı onu, ölülerle bir yakınlaşma olabilirdi aralarında, ama yaşayanların varlığı fazlasıyla güçlüydü. "Hızlı" dedi. "Hızlı çalışmak zorundayız. O kaybolup gitmeden."</p>
</body>
</html>
