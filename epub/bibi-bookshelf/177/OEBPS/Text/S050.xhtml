<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3 class="sigil_not_in_toc" style="text-align: center;">50</h3>

  <h2 id="sigil_toc_id_50" style="text-align: center;">Asılmış Adam</h2>

  <p>Bu keşiften sonraki günlerde, figürün yanına diz çökmüşler, ağızları onun ağzı olması gereken yere yakın, kolları onun kollarının yanı başında, sonunda hepsinin geçireceği çözülmeyi incelediler. Toprak döşeme üzerinde kabarık bir resim gibi duran kabuğu ortaya çıkarmak için bıçakları ve küçük fırçalarıyla, çevresindeki toprağı sıyırdılar. Kabuk kaldırılıp götürülünce, onun altında yatan parlak, kahverengi kemiklere dokundular. Kuşun uçup gittiği eskil kafesti bu. Yine de, onun şeklini yeniden kurduklarında, geriye dönmüş bir şekildi. Havayı döven yaşlı kanatlar. İşte karşılarındaydı adam, bedeni öne doğru bükülmüş, elleri dizlerinin üzerinde duruyordu, ama başı garip bir şekilde geriye atılmış.</p>

  <p>"Birini anımsatıyor bana" diyordu Martha. Julian Hill'in dış görünüşü üzerine yaptığı espriyi yinelemeye çalışıyordu. "Size de birini anımsatmıyor mu?"</p>

  <p>Mark birden boynun kırılmış olduğunu gördü. "Asılmış bu" dedi düşünmeden. "Asılmış bir adamın yattığı bir yer burası."</p>

  <p>Üç gün sonra tekrar mezara gitti, şimdi tamamen aydınlanmıştı, son bölmenin ortasında, kare şeklindeki gömme çukurunun bulunduğu yerde duruyordu. Yıldız işaretlerini inceledi; birbiriyle o kadar ustaca birleştirilmiş ortostatların çevresine baktı; yukarıdaki kapak taşına baktı; ayakları altındaki toprağı inceledi. Bir başka zamanda orada dinelmiş olanları düşündü. Kokuları kaybolmuştu. Kokuları taşın ve toprağın içine sinmiş&nbsp;<span style="text-indent: 0.8em;">gitmişti. Ölüm kokusu da yer değiştirmişti. Zaman. Bir başka zaman. Hayır, burada değiller. Bu kutsal yere girmelerine izin yok. Onlar vadinin yamaçlarındalar. Aşağıya tümülüse bakıyorlar. Kurban, dişbudak ağacından indirildiğinde sessizlik var, fakat bedeni zafer sevinciyle mezara taşınırken, topluluktan gelen bir mırıltı var, giderek yükseliyor ve vadi boyunca yankılanan büyük bir kükreyişe dönüşüyor. Mark elini yüzünden geçirdi, çünkü bu seslerin yankısını hâlâ işitebiliyordu - gürül gürül akan bir su sesi ya da fısıldaşma gibi, taşların arkasından gelir gibi karmaşık sesler. Odanın gerisindeki taşlardan, son bölmenin dayandığı vadinin içinden gelen.</span></p>

  <p>Şimdi mezarı korumakta olan parlak yeşil çadırın kanatlarını açıp aydınlığa çıktı. Vadiye bir sis oturmuş, gün boyunca öyle kalınlaşmıştı ki, Mark kendisine doğru gelmekte olan bir siluet görebiliyordu ancak. Figürün boynunda bağlı bir şey vardı -bir gerdanlık ya da üzerinden bir tür taş ya da mücevherin sallandığı bir zincir - selamlamak için elini salladı. Mark sessiz sakin duruyordu.</p>

  <p>"Basın" dedi figür. "<i>Western News.</i>" Yaklaşınca, Mark bunun boynunda bir kamera asılı ince uzun bir adam olduğunu gördü. "Garip bir şey mi var orada? İlginç bir şey?" Çipil gözlü, orta yaşlı bir adamdı bu, karşı konulmaz bir bozgun havası akıyordu üzerinden. "Bunu bana anlatabilecek biri var mı burada? Yalnızca birkaç cümleyle."</p>

  <p>"Bilmem." Mark ikircimliydi. "Sanırım." Bölgenin çevreden yalıtılmış olması, gezgincilerin meraklarından uzak, rahatsız edilmeden çalışabilmeleri içindi, ama tümülüs bir sır olarak saklanmamıştı hiçbir zaman. Ve nedense acımıştı adama. "Benimle konuşabilirsiniz" dedi, "isterseniz."</p>

  <p>"Ne buldunuz orada? Tutankhamon'u mu?" Mark, mezara rastlantıyla gelmiş de nasıl cevap vereceğini bilmiyormuş gibi çevresine bakındı. Gazeteci onun kararsızlığını hissederek, "Bir dakikanızı almaz" diye devam etti. "Canınızı sıkmam. Yalnızca bir-iki cümle istiyorum."</p>

  <p>Adamın bu kendini geri planda tutuşu Mark'a Kathleen'i anımsattı, vicdan azabı bütün boyutlarıyla karşısına dikildi. "Tabii" dedi. "Tabii. Size anlatacağım çok şey var." Ve gazeteciyi mezarın yan girişine götürdü, içeri girerlerken yıldız işaretlenin ve asılmış adamın mezarını anlatıyordu.</p>

  <p>Birkaç metre uzakta pusun içinde iki insan figürü dolaşıyor, başlarını eğerek tümülüsün içine girmelerini izliyordu. Martla alçılı kolunu mezar yönüne doğru kaldırarak "Komik bir kuşku var içimde" diyordu. "Demin bir gazeteci gördük Mark'ın yanında. Kim bilir niye." Aslında <i>Western Press</i>'ten gelen adamla gelir gelmez konuşmuştu. "Tabii tamamen yanılmış da olabilirim."</p>

  <p>"Bir gazeteci mi?" Julian Hill bu haberden korkmuşa benziyordu. "Mark'la mı konuşuyor? Gerçekten de buna bir açıklama bulmam gerekiyor..."</p>

  <p>"İşte bunun için o kadar garip ya" dedi Martha. "Ama eminim Mark seni atlatmayı düşünmüyordur. Ya da bütün parsayı toplamayı."</p>

  <p>"Hayır." Julian tırnaklarını yiyordu. "Tabii ki hayır."</p>

  <p>"Bu daha da garipleştiriyor durumu. Onu bizimle tanıştırmayı reddetmesi."</p>

  <p>"Bunu ret mi etti?"</p>

  <p>"Ona benzer bir şey. Sen öyle düşünmüyor musun?" Kusursuz bir masumiyetle bakıyordu onun yüzüne.</p>

  <p>"İçeri giriyorum ben."</p>

  <p>"Gir tabii." Julian pusun içinde kayboldu. "Ben buradayım" diye bağırdı ardından. "Meydanı boş bırakmamak için."</p>

  <p>Biri omuzlarına dokundu, küçük bir çığlık attı Martha. "Eveeet." Owen'di bu. "Sorun mu çıkarıyoruz yine?"</p>

  <p>"Ne demek istiyorsun?" Owen'la karşılaşınca, kendisini herkese sevdiren o sevimli küçük kız tavırlarını kaybedişi dikkat çekiciydi. "Ben sadece duruyorum burada."</p>

  <p>"Bir şey demek istemiyorum. Ben de sadece duruyorum burada. Birkaç dakikadır duruyorum burada." Kuşkuyla bakıyordu ona.</p>

  <p>"Her zaman aynı şeyi yaparsın sen, Owen. Herkesin en kötü tarafını görürsün. Kendinle nasıl anlaşıyorsun, şaşıyorum. Gerçekten şaşıyorum."</p>

  <p>"Çevreme baktımsa ne beklersin bundan?" Martha'ya dikmişti gözlerini. "Melek filan göremiyorum. İçimizden birinin uçacağını da sanmıyorum, ya sen?"</p>

  <p>Gülmekten kendini alamadı Martha. "Eminim" dedi, "zavallı Julian'ın bunun üzerine de bir kuramı vardır. Şu anda onu açıklıyordur." Bir kahkaha attı.</p>

  <p class="araver">Tam o anda Julian, "Tabii" diyordu gazeteciye. "Taş üzerindeki yazıların önemini derhal fark ettim." Üç adam son bölme içindeydiler, içerdeki soğuğa aldırmamaya çalışıyorlardı. "Böylece, onun bir astronom olması gerektiğini anladım." Julian, taşların anlamını çözmede Mark'ın katkısından söz etmemişti, ama Mark bunun farkında değilmiş gibi görünüyordu; son duvara doğru yürümüş, başka birini dinliyormuş gibi yüzünü duvara yapıştırmıştı. "İşte, benim" diye devam ediyordu Julian, "Merlin figürü dediğim şey."</p>

  <p>"Öyle mi?" İnce uzun adam not defterine kaydediyordu. "Merlin, öyle mi?"</p>

  <p>"Hayır. Merlin değil. Bir Merlin figürü." Julian, gazetecide hafif bir hayal kırıklığı hissederek hızla ekledi: "Ama, aşağı yukarı aynı şey."</p>

  <p>"Öyle mi? Nasıl yazıldığını söyler misiniz?"</p>

  <p>Julian harfleri bir bir saydı ona. "Benim adım da hatırlanması kolay bir ad" diye ekledi, elinden geldiğince ilgisizmiş gibi görünerek. "Julian Hill. Tepe anlamında Hill." Gazeteci adını not defterine yazarken omzundan aşağı bakıyordu. "Bu bölge üzerine bir kitap yazmakta olduğumu söyleyebilirsiniz."</p>

  <p>Gazeteci not defterini kapadı. "Bu" dedi, "çok ilginç bir hikâye olacak."</p>

  <p>"Biliyorum. Kitabım bitmek üzere."</p>

  <p>"Çok ilginç bir hikâye."</p>

  <p>Onlar konuşurken Mark, çok dikkatli, yüzü öylece taşlara yapışık duruyordu.</p>
</body>
</html>
