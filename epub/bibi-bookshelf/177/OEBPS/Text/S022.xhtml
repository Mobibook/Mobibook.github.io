<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3 class="sigil_not_in_toc" style="text-align: center;">22</h3>

  <h2 id="sigil_toc_id_22" style="text-align: center;">Saldırganlar</h2>

  <p>Geceleyin bir şey olmuştu. Owen ertesi sabah oraya gelen ilk kişiydi, Martha geldiğinde onu kafasını sallar ve kendi kendine acı acı gülümserken bulmuştu. "Şimdi" diyordu. "Şimdi. Kim yaptı acaba bunu." Kazı başlar başlamaz, Pilgrin Vadisi'nin bu bölümü -taş çember ve tabii tümülüsün kendisi de- ağaç direklere bağlanmış parlak yeşil uzun bir şeritle kuşatılmıştı. Fakat geceleyin şerit dört yerinden kesilmişti, uçlar, taze kazılmış toprak üzerinde yatıyordu.</p>

  <p>"Koyunlar olabilir mi?" diye sordu Martha her zamanki masum edasıyla. "Koyunlar dişlemiş olabilir, hem, bölgeye kim zarar vermek istemiş olabilir ki. Hatta..." Sesi giderek zayıfladı, her şeyden önce suçlayacak kimse düşünemiyordu çünkü.</p>

  <p>"Koyunlar mı? Ha evet. Koyunlar yapmış olabilir bunu. Tabii." Owen höyüğün çevresindeki alanı gösteriyordu, yeni açılmış yeri korumak üzere sıra sıra tahta levhalar ya da yürüme yolları konmuştu buraya. Şimdi bu tahta levhalar kaldırılmıştı -bazıları ortasından parçalanmış ve kazı alanının ötesine fırlatılmıştı, ötekilerse bir araya toplanmış ve büronun yanına yığılmıştı. Tam bu noktada ikisi de, büronun kapısının açılmış olduğunu fark ettiler birden. Martha, olası bir hasarı ilk gören kişi olmak hevesiyle fırladı, büroya girdiğindeyse küçük bir çığlık atma lüksünü bağışladı kendine. Portakal rengi iskemlelerin hepsi tersine çevrilmiş ya da parçalanmıştı, bilgisayarın<span style="text-indent: 0.8em;">ın ekranı ezilmiş, bir sürü dosya yere fırlatılmıştı. Şimdi tam bir telaş içinde, Exeter Museum laboratuvarına gönderilmeden önce "bulgular"ın incelendiği küçük masaya doğru koştu. Ve ne gariptir, dün toplanan şeyler zarar görmemişti: çakmaktaşları, üzerinde yiv olan o nesne, tohumlar, deniz kabukları ve hayvan kemiği parçaları sağlamdı. Ama yine de kaybolan bir şey vardı...</span></p>

  <p>Elini ağzına götürüp "Kürekkemiği! Kürekkemiği gitmiş!" diye bağırmak için Owen büroya girinceye kadar bekledi. Bir akşam önce bulunmuş, öküz kemiğinden oyulmuş küreği mühürlü bir plastik torbaya koymuştu; şimdi kayıptı torba. "İnanmıyorum" diyordu. İskemlelerden birini aldı, eliyle tozlarını süpürerek sakıntıyla oturdu üzerine. "Bu bölgeden kimsenin böyle bir zarar vereceğine <i>inanamam</i>." Owen meslektaşlarından birinin bunu yapma olasılığını gerçekten düşünmemişti, şaşkın şaşkın bakıyordu ona. "Yanılabilirim. İnsan yaradılışına fazla güveniyor olabilirim. Ama inanmıyorum." Mutlu gibiydi.</p>

  <p>Mark, işe geç kalmış gibi ceketini çıkararak bir koşu içeri girdi. "Ne var?" diye sordu. "Neler oluyor?"</p>

  <p>"Birisi bizden hoşlanmıyor." Owen pek suratsızdı.</p>

  <p>Mark'ın küçük büroya girmesiyle Martha'nın havası değişmişti. "Böyle söyleme, Owen. Korkunç bir yanlışlık olmuş olabilir. Bir kaza. Yine de" diye ekledi yerden bir dosyayı almak için eğilmiş Mark'a bakarak, "bunun üstesinden gelmek aylar değilse bile haftalar alabilir."</p>

  <p>Mark dineldi ve ellerini silkeledi. "Tam olarak ne olmuş burada?"</p>

  <p>Ötekilerin bütün gün boyunca tartıştığı soru bu oldu. Owen Chard kazı alanının yoğun saldırı altında olduğuna karar verdi ve bütün gününü herkesin bildiği şeyi herkese anlatmakla geçirdi. Julian Hill derhal, bu saldırının cilalı taş devrinden kalma mezarı tahrif etmelerine karşılık geldiği düşüncesine vardı; ve bütün "deneyim"in içselleştirilmesi gerektiğine öyle derinden inandı ki, yapılan hasarın hiç üzerinde durmadı. Martha Temple melekler gibi neşeliydi, nerdeyse canlanmıştı; fakat "takım"ın moralini "ayakta tutma" çabasıyla, istemeyerek ufak da olsa bütün kazı üyeleri üzerine bir kuşku düşmesine neden oldu.</p>

  <p>Durumu uygun şekilde ele alabilen yalnızca Mark oldu: şimdilik bir şekilde kendini kurtarmaya çalışıyormuş gibi, bu karışıklığı bir düzene kavuşturmanın keyfini tadıyor gibiydi. Hasarı saptadı ve kazı bölgesine yapılan bu garip saldırının önemli olduğu aklından hiç çıkmazken, onu düzeltmek için acil önlemler aldı. Olay çok açıktı: birisi, kazı ekibine ait aletlerin çoğunu tahrip etmişti, fakat garip şekilde, ne tümülüse ne de oradan çıkarılan şeylerin hiçbirine zarar verilmemişti. Bölgedeki tahta levhalar sökülüp atılmış, ama alttaki toprağa hiç dokunulmamıştı; ne bir ayak izi ne de eskil toprakta taze izler vardı. Yalnızca öküz kemiğinden yapılmış kürek çalınmıştı.</p>

  <p>Mark önce suçluların oralı çocuklar, hatta belki de haftalarca önce gülüşleriyle kendisine engel olmuş olan küçük çocuklar olduğunu sandı. Fakat çocuklar alana bu kadar saygı ya da korku gösterirler miydi? Hem her şeyi bırakıp da neden yalnızca küreği çalsınlardı? Ama eğer çocuklar sorumlu değil idiyse, kazıları kim durdurmak isteyebilirdi? Bir tür uyarıya benziyordu bu, ama Pilgrin Vadisi'nde, böyle bir uyarı yapma gereğini duyacak kimse yoktu. O zaman vadinin ötesindeki eski kulübeyi hatırladı; aydınlık odada aşağı yukarı yürüdüğünü görmüş olduğu şekil geldi aklına. Fakat ötekilere bir şey söylemedi, bu arada, geceki olayları haber vermek için Evangeline Tupper'a telefon etti.</p>
</body>
</html>
