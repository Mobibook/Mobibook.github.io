<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3 class="sigil_not_in_toc" style="text-align: center;">35</h3>

  <h2 id="sigil_toc_id_35" style="text-align: center;">Giriş</h2>

  <p>Ağustosta bir öğle sonu, sıcakta yaprak kımıldamıyor; her şey yaşıyor ama kımıldamıyor, her şey sıcakta bekliyor. Ve bu ağustos öğle sonrasında Pilgrin Vadisi'nde çekiç sesleri yankılanıyor, ama sonra birden duruyor. Birisi sanki kapalı bir kapıyı çalıyormuş da, kapı beklenmedik şekilde açılmış gibi.</p>

  <p>"Son derece ilkel ve harika!" diye ellerini çırpıyor Evangeline Tupper. "Tam beklediğim gibi."</p>

  <p>"İnsanın hayalleri olması çok güzel bir şey olmalı." Martha Temple en sevimli halindeydi. "Ondan başka herkes zorla çalışıyor."</p>

  <p>İki hanım tümülüsün açığa çıkarılmış ön avlusunda dineliyordu; hemen onların önünde Mark Clare ve Owen Chard, mezarın girişine konmuş yekpare bir kesme taşı inceliyordu.</p>

  <p>"Sizin zorla çalıştığınızı söyleyemem, Miss Temple." Evangeline de aynı derecede sevimliydi. "Hep birlikte yürüyoruz. Bayraklar dalgalanıyor, bando güzel güzel çalıyor."</p>

  <p>"Buraya kadar." Owen derinden içini çekti. "Burası kesin sınır."</p>

  <p>Mark merakla sordu. "Ne demek bu şimdi? Başka ne yanlış yaptık?"</p>

  <p>"Hayır. Buranın sınır olduğunu söylüyorum. Bu yönde daha ileri gidemeyiz. Fakat birinin ..." oradakilerden birine bakmıyordu, "birinin, buranın kör bir giriş olduğunu tahmin etmesi gerekirdi."</p>

  <p>Son birkaç hafta, mezarın taş kapağını açmışlar, şimdi daha da aşağı inmişlerdi; girişe, odanın, bir metre yükseklikteki kapısına ulaşmışlardı. Ancak tümülüsün yanları hâlâ turba yığınları altında gizli duruyordu, öyle ki, bütün yapı, toprağın zincirlerinden kurtulmaya çalışarak yukarı doğru yükseliyor gibi görünüyordu. Girişin önündeki temizlenmiş alan, ön avlu yarım daire şeklindeydi, bir zamanlar çevresini belirleyen dikine beş taş bulmuşlardı; fakat girişin kendisinin, iki giriş taşının arasına kama şeklinde konmuş yekpare bir kalıp taşla kapatılmış olduğunu keşfettiler. Fakat sıradan bir engel değildi bu, çünkü birtakım işaretler vardı üzerinde - hepsi de taşın kendisine kazınmış halkalar ve sarmallar, çizgiler ve delikler. İlk bakışta, bunları, yüzyıllar boyunca yeryüzünün geçirdiği hareketler yaratmış gibi görülebilirdi, ama bir çökme ya da erozyon izi olamayacak kadar incelikle düzenlenmişlerdi. Ve yine de bir desen var idiyse, görülemiyordu: bu daireler ve çizgiler bir el yazısı şekli olabilirdi, fakat Mark Clare elini onların üzerinde gezdirdiğinde, bunun hiçbir zaman çözülemeyebilecek bir yazı olduğunu anladı. Bir mesaj, bir selamlama ya da hatta bir uyarı mesajı var idiyse bile onu yazmış olan kişiyle birlikte ölmüştü.</p>

  <p>Yine de, Mark'ın artık anladığı bir şeyler vardı; en sonunda, oda mezarı açıkça görmeye başlıyordu. On avlunun içersinde, dikine taşların hemen önündeki bir yarım dairede beş tane küçük çukur kazılmıştı; Owen Chard bu çukurların ya da deliklerin, daha yumuşak bir kömür dolgunun çevresinde kırılmış sert taşlardan bir tıkaç içerdiği kararını vermişti şimdiden: Mark en azından beş metre yüksekliğinde olan ve hepsi aynı anda yanmış bu ağaç direklerin, onların içine ne zaman yerleştirilmiş olduğunu derhal anladı. Belki de mezar çevresinde yarım daire şeklinde tek başına durmaları tasarlanmıştı, ama büyük olasılıkla ağaçtan bir kapağı desteklemişlerdi: kazı bölgesinin çevresine dağılmış olan odun kömürü parçaları, bu kapağın da aynı anda yandığını, küllerinin bütün bölgeye yayılmış olduğunu akla getiriyordu. Bu geçici yapı kutsal bir yerin örtüsü olabilirdi ya da içinde bir nesnenin ya da kutsal bir emanetin kutsandığı bir yatır. Mezar kapatıldıktan sonra, bu ağaçtan yapı törensel bir yangınla ortadan kaldırılmıştı.</p>

  <p>Mark, kör giriş yerinden uzaklaştı, çevresine taşların ve direklerin dikilmiş olduğu merkezi noktada durdu - biri ağaçtan, öteki taştan iki yarım daire, peki şimdi durmakta olduğu orta noktaya ne konmuştu? Aşağıya, taze açılmış toprağa baktı ve sıcak rüzgârın oradan tozları kaldırmış gibi durduğunu gördü; vadide her zaman bir rüzgâr olurdu. Ayaklarını iki yana sürttü, daha sonra da şaşkınlıkla üç adım ileri attı. Evet. Ağırlığın ve hafifliğin, var olmanın gerçek nitelikleri olduğu bir yerde, ağır taşın tanrı, yanan ağacın dumanınınsa ruh olduğu yerde yanmış bir kapak. Evet. Aceleci yüksek seslerin, ateşin göğe geçişini taklit eden seslerin ortasında alevler yükseliyor, insanlar ve hayvanlar kendi rızalarıyla gelmişler oraya, her biri ötekinin çağrısını anlamış. Burada duman ve küller arasında, yerden yukarı aşağı sıçrayan iki ayaklı yaratıklar var; burada yere doğru eğilmiş ve bundan üzüntü duyan dört ayaklı yaratıklar var. Zaman. Bir başka zaman.</p>

  <p>"Nerdeyse beş bin yıl önce, öyle mi?" Evangeline, Martha Temple ile konuşurken bir Woodbine sigarası çıkarmış, şimdi onu mezar yönünde sallıyordu. "Uzayda olmuş bir şeyden dolayı bu taşları tarihlendirebileceğinizi mi söylüyorsunuz bana? Bugüne kadar duyduğum en acayip şey bu."</p>

  <p>"Fakat acayip şeylerin çoğu gerçektir, Miss Tupper. Bildiğiniz gibi."</p>

  <p>Evangeline, Martha'nın ses tonundan hoşlanmadığına karar verdi. "Bir uzman değilim ben" diye cevap verdi dikkatle. "Sizdeki deneyim zenginliği yok bende."</p>

  <p>"Ama radyo-karbon yaş belirlemesini biliyorsunuzdur mutlaka. Anlamı basitçe şu: Çağı belirlemek için radyoaktif karbon düzeyini ölçeriz. Büyük çağı." Konuşurken, Evangeline'in ince, kırışık ağzına bakıyordu. "Uzaydan gelir. Kozmik radyasyondan."</p>

  <p>"İnanmıyorum, açıkçası. Çok ...çok şey..."</p>

  <p>"Gülünç mü?" Martha gülümsüyordu.</p>

  <p>"Onun gibi bir şey."</p>

  <p>Julian Hill bütün bu konuşma sırasında onların hemen yanında duruyordu. Bakanlık'ta bir ağırlığı vardır umuduyla Evangeline'in dikkatini çekmek istiyordu. "Sanıyorum ki" dedi, "benim monografimi okumalısınız siz. Her şeyi açıkça ortaya koyuyor."</p>

  <p>"Çok isterim." O anda adını anımsayamamıştı adamın. "Sizin yazdığınız her şeye bayılırım."</p>

  <p>Julian onun iki ay önce <i>New Archaeology</i>’de yayımlamış olduğu tek yazıyı kastettiğini varsayıyordu. "Ama benim monografim tamamen farklı bir düzlemde. Oldukça başarılı olduğunu düşünüyorum."</p>

  <p>"Söyler misiniz bana?" Evangeline aniden Mark'a doğru yürüdü. "Bu koskoca taşları nasıl oluyor da üst üste koyabiliyorlar? Herhalde süper insandılar. Kömür çıkarıcılar gibi. Kocaman elli." Bebeğini düşündü, gülümsedi.</p>

  <p>"Açıklaması kolay." Mark, Evangeline'in gittikçe artan sabırsızlığının farkında olmayarak, burada oturanların, topraktan çıkardıkları taşları önce bir yere nasıl yığdıklarını, daha sonraysa bunları, vadiye uzatılmış uzun, ağaç kızaklarla çektiklerini açık, anlaşılabilir sözcüklerle anlattı; daha sonra taşların kaldıraçla kaldırılıp yerlerine dikilirken, mezarın, tarlalardan toplanmış kaya parçaları ve keseklerle doldurulduğunu açıklamayı sürdürdü. Bütün taşlar doğru bir biçimde yerleştirilince, mezarın bu iç dolgusu boşaltılıyordu.</p>

  <p>Evangeline o konuşurken el kol hareketlerini izliyordu onun - dışarı doğru uzanan, ama belli bir şeyi işaret etmeyen geniş hareketlerdi bunlar. Kollarını yanlara indirdiği zamansa, sonunda açıklamasını bitirdiğini anladı. "Kutsal Kitap'taki şeyler bunlar" dedi. "Tamamen Eski Ahit'teki gibi."</p>

  <p>Açıklamasından o da mutluydu. "Bunlar tamamen temel şeyler."</p>

  <p>"Ne kadar hoşlar değil mi?" Evangeline manzaranın bir özelliğini kastettiğini sandı. "Bazen onların üzerine tırmanıp oradan kendimi aşağı bırakmak istiyorum."</p>

  <p>Mark'ın coşkun heyecanı çoktan kapalı giriş yerine dönmüştü, taşın üzerindeki oymalara dikmişti gözünü. Onlara bakarken bile onların yaşını koklayabiliyordu, bir anlamda, beklediği şeylerdi bunlar - Pilgrin Vadisi'ndeki sırların kolay çözülecek şeyler olmadığının daha ileri kanıtlarıydı bunlar. Bölgeyi beş aydır kazıyorlardı, fakat yavaş yavaş aşağıya inişleri, sürekli kesintiye uğramıştı; saldırıya uğrayıp kazıya zarar verildiği baharın sonlarındaki gibi bir şey olmamıştı, ama o zamandan beri beklenilmeyen şeyler olmuştu. Bulgular yanlış yerlere konmuş, geceleri aletler kaybolmuş, kayaçbilimsel çözümlemeler yırtılmış, etrafa saçılmıştı; bilgisayarlar doğru dürüst çalışmamıştı, bir keresinde de değerli bilgiler kaybolmuştu. Belki grubun moralini etkileyen de bu kazaların neden olduğu şoktu: normal zamanlarda, bu türlü kazılar sırasında araştırılan nesne yavaş yavaş topraktan çıkarıldıkça heyecan giderek artardı, buradaysa, daha derine doğru ilerledikçe gevşemişler, sinirleri gerilmişti. Ağız dalaşları yaşanmıştı. İki istifa olmuştu.</p>

  <p>Mark bunu açıklayamıyordu, ama şimdi kör girişteki yazılara baktıkça, bunun o büyük şaşkınlığının yalnızca bir yanı olduğunu anlıyordu - yanlış bir şey vardı, kayıp bir şey vardı. Bu oda, niçin, kırlara doğru uzayan dikili taşların merkezinde değildi? Neden, en azından yüz yarda batıya doğru yerleştirilmişti? Ve neden vadinin kenarına kurulmuştu? Bütün kanıtlar, mezarın önemi konusunda tamamen yanılmış olduğunu gösteriyordu - fakat, bu durumda, neydi o? Kaçırdığı şey neydi? Sıkıntıyla, ön avludaki sütun deliklerinin fotoğrafını çekmekte olan Owen'a döndü. "Bu kör girişin bir nedeni var" dedi ikircimli. "Yalnızca mezarı korumak için değil bu. Her neyse, bu şeyin simgesiyle ilgili bir şey."</p>

  <p>"Simgecilikten söz etme bana. Bu çerçöpe inanmıyorum ben. Bu süprüntüye" diye ekledi Owen, toprağın yüzünde açılmış eski çukurlardan birinden büyük bir dikkatle dışarı çıkarken.</p>

  <p>"Hayır. Bu taşın yekpare olması <i>istenmiş</i> demek istiyorum. Ötekiler gibi." Devam edip etmemek arasında kararsız, meslektaşının yüzüne baktı; fakat Owen, kuramı hemen reddetmesine karşın, besbelli dinliyordu. "Önemli olan, taşın kalınlığı. Bir tür sihir var bunda. Fakat şu işaretleri anlamıyorum..."</p>

  <p>Evangeline hâlâ yanındaydı, sırtı Martha'ya ve Julian'a dönük. "Heyecan verici değil mi?" dedi bir Woodbine daha çıkararak. "Bunda, çarpışan dünyalarla ilgili bir şey olduğunu düşünür müsünüz?" Eric von Daniken'in bir kitabında okumuştu, kafasında dizilim-çizgileri ve halka işaretleriyle karmakarışık bir şeyler vardı. "Bilmek isterdim."</p>

  <p>Owen ciddi ciddi baktı ona. "Hepimiz bilmek isterdik, Miss Tupper."</p>

  <p>Evangeline aldırmadı ona, aklını hâlâ o taşa takmış olan Mark'a döndü yeniden. "Peki bundan sonra ne olacak?"</p>

  <p>"Efendim?"</p>

  <p>"Bana kalırsa, Mark" Martha lafa karışmaya kararlıydı, "bana kalırsa, Miss Tupper bizim yanımızda sıkılıyor." Nedense bir canlılık gelmişti üzerine. "Belki de bizi çok kalın kafalı sanıyor."</p>

  <p>Mark duymamış gibi yaptı. "Bundan sonra ne olacak diye mi sormuştunuz?" Evangeline başını salladı. "Mezara yandan girmek zorunda kalacağız. Toprağı kazıyıp çıkarınca, bir boşluk çıkacak ortaya. Taşların arasında bir boşluk olması gerek. Yoksa hiçbir şey giremezdi içeri. Ya da çıkamazdı."</p>

  <p>"Nefis." Evangeline ürperdi. "Mezarın dehşeti, falan filan. Dehşetten söz açınca..."</p>

  <p>Dönüp Martha Temple'a baktı; söze karıştıktan sonra, kazı alanının sınırındaki derin hendeklerin biri üzerine yerleştirilmiş olan bir kalas üzerinden karşıya dikkatle yürüyordu: Mark'ın ilk yerleşim yerinin izlerini bulmayı umduğu yerdi burası, ama kömürleşmiş bazı daneler bulunmasına karşın, insanların oturduğuna dair kesin izler bulunamamıştı. Martha karşı tarafa geçmişti ki, hendeğin içinde bir şey çekti dikkatini; sanki birden oraya getirilmiş bir şey, binlerce yılın ötesinden toprağın eski yüzeyine dikti gözlerini. Sonra öne doğru düştü, bir çığlık atarak hendeğin içine yuvarlandı. Kalasın kenarını yakalamaya çalıştı, onu da kendisiyle birlikte aşağı indirdi, biçimsiz bir şekilde sol kolunun üzerine düşmüştü. Ötekiler koştular, bir an, onun sert toprak üzerinde yatmakta olduğu hendeğin içine baktılar -henüz açılmış mezardaki bir insan olabilirdi, onun aniden uzun ölüme yaklaşmış olmasında ürkütücü bir şey vardı.</p>

  <p>"Lanet olsun!" Her zamanki sevimli genç kız edası kaybolmuştu. "Kolum! Hissedemiyorum!"</p>

  <p>Evangeline hızla koştu. "Sanırım" dedi "zavallım kolunu kırdı. Gerçek kuzular kadar nazik olmamız gerekecek."</p>

  <p>Gerçekten de naziktiler: Martha'nın eğreti bir sedyeye yerleştirilip üzerine bir battaniye örtülerek yukarı çıkarılması biraz zaman aldı. Onu çayırlığa taşırlarken, "Birisi beni itti" diyordu. "Piçin biri itti beni!"</p>

  <p>Mark hızla döndü, ama Pilgrin Vadisi'nin sıcak ve sessiz tarlalarından başka bir şey yoktu çevrede. "Kimse yoktu orada" dedi; fakat sonra yumuşadı. "En azından ben kimseyi görmedim. Siz gördünüz mü?"</p>

  <p>Bu soru Evangeline'e sorulmuştu, o da üzgün üzgün başını salladı - hepsi, Martha'nın zavallı hayallerinden biri, der gibi. "Şoktan olmalı." Fısıldar gibi yapıyordu, ama sesi Martha'nın duyabileceği kadar yüksekti. "Dayanılmaz acının verdiği şoktan."</p>

  <p>Martha başını kaldırmaya çalışıyordu. "Onu hissettim!" dedi. "O puşt itti beni." Sonra inledi ve sedyeye uzandı yeniden. "Fransızcamın kusuruna bakmayın..."</p>

  <p>"Bunun Fransızca olduğunu sanmıyorum, şekerim."</p>

  <p>"Ama çukura ben kaymadım ya!"</p>

  <p>"Her şey olabilir."</p>

  <p>İlk kez olarak Martha, Evangeline'e aldırmıyordu; olanları tam sırasıyla anımsamaya çalışıyordu. "Bir şey gördüm." Tekrar sedyeye uzandı ve gözlerini kapadı. "Sonra aşağı baktım. İşte o zaman biri beni itti."</p>
</body>
</html>
