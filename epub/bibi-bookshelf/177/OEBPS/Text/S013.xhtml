<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3 class="sigil_not_in_toc" style="text-align: center;">13</h3>

  <h2 id="sigil_toc_id_13" style="text-align: center;">Bir Görüş</h2>

  <p>Peru'da bir alan gezisindeydim. Dediklerine göre, yağmur ormanının ötesinde bir İnka yerleşim yeri vardı. Orman içinden bir sabah gezisinin bizi oraya götüreceğini söylüyorlardı. Sabahleyin şafak sökerken yola çıktık.</p>

  <p>Bir düşe girer gibiydik. Her şey çok fazla büyüktü - yosunla kaplı ölü ağaç kütükleri, dev uçurtmaların ipleri gibi aşağılara sarkan sarmaşıklar, hem yukarı hem aşağı doğru büyüyor gibi görünen bitkiler, öyle ki aralarından geçemiyorduk; sonsuza dek uzayacakmış gibi görünen ağaçların ince gövdeleri, yürüdükçe önümüzde açılan dev yapraklar - ve her şey öyle yeşil, öyle canlıydı ki. Bir hikâye kitabında bir orman resminin içinde dolaşıyoruz da, devler, yaprakları şöyle bir aralayıp merakla bize bakacakmış gibiydi. Bir İngiliz ormanında, çağın huzurunu nasıl hissettiğinizi bilirsiniz? Sessiz yüzyılların nasıl sokulduğunu onun içine bir sis gibi? Yağmur ormanında böyle bir şey yoktu. Öylesine canlıydı ki, hayata yeni atılmış gibi, yürüdükçe, hiçbir şeyin değişmeyeceğini, hiçbir şeyin yaşlanmayacağını hissedebilirdiniz. Hep böyle parlak, gösterişli olacaktı. Ve o koku - yatıştırıcı koku, çürümenin değil yeni doğmuş şeylerin baskın kokusu. Ve devamlı bir gürültü, böceklerin gürültüsü, bıcır bıcır kuşların hiç kesilmeyen gürültüsü, uluyan maymunların çığlıkları, öbür hayvanların gürültüleri, bir sürekli karnaval, bir&nbsp;<span style="text-indent: 0.8em;">sürekli kutlama içindeydik sanki. Ve ben kendi kendime düşünüyordum, böyle bir yerde eskil örenler nasıl olabilir diye. Tabii, yanılıyordum.</span></p>

  <p>Sabahtan beri yürüyorduk, önümüzde, ağaç altlarındaki bitkileri temizleyerek bize yol açan bir rehber. Arazi kaba, engebeli değil fakat tehlikeliydi - ve rutubet, üzerimize çullanan rutubet. Yüzlerimizden boşanıyordu. Sanki devamlı ağlıyorduk. Ama aslında bu tatlı, yoğun atmosferde bizi canlandıran, neşelendiren bir şey vardı; öreni bulmak için merakla koşuyorduk sanki, birden başımı eğip de baktığımda, böcek ölülerinden, orman yaratıklarının küçük hafif iskeletlerinden oluşan bir halı üzerinde yürüdüğümüz için gerçekte ayaklarımızın yere basmadığını gördüm. Yürümemize hız vermişlerdi. Yine de, o günü yeniden düşündüğümde, bu fikrimde aldanmış olabileceğimi fark ediyorum: başlarımızın üzerindeki yeşillik örtüsü öyle kalındı ki, hep kesintisiz bir yeşil alaca karanlık içinde yürümekteydik, çok az şey görmüş olmalıyım. Orman bir gölgelik görevi görüyordu, ve biz devamlı gölgedeydik.</p>

  <p>Fakat o sırada yüzümde güneşin titreşen ışıklarını hissettim, toprak sertleşti, eğreltiotları yüzüme dokunuyordu, birden kendimi açıklıkta buldum. Göz kamaştıran ışık her yanımı sarmıştı, sanki bir bulut içindeydim de soluk almak için çabalıyordum.</p>

  <p>Sonunda bir şeyler görebildiğimde, açık bir alana, karşımızdaki tek şeyin gökyüzü -parıltılı, içinde hiçbir şey bulunmayan yanardöner bir gökyüzü- olduğu için ince hava tabakası içinde gözden kayboluyor gibi görünen düzlüğe benzer bir şeye ulaşmış olduğumuzu anladım. Hiçbir şey. Ne bulut. Ne kuşlar. Sadece, başımın üzerindeki o geniş boş çanak. Rehber ilerlememi söylüyordu bana, ona doğru açıklığı geçtim. Kenarda duruyordu o, tam gökyüzünün başladığı yerde, ve ben ona yaklaşırken sol eliyle işaret ediyordu. Yanına gelip de onun ileri doğru uzanmış parmağını izlediğimde, koskoca bir vadinin üzerinde bir uçurumun kenarında durduğumuzu fark ettim. Altımda, vadinin tabanında akmakta olan geniş bir nehre doğru sıradağlar gibi uzayan koyu yeşil ağaçları görüyordum; nehir öyle koyu maviydi ki, bu rengin onun suyundan mı geldiğini yoksa gökyüzünün onun içindeki yansıması mı olduğunu söyleyemiyordum. Sonra karşıya, rehberin gösterdiği yöne doğru baktım, vadinin öbür yanında geniş bir kayalık düzlük gördüm. Ağaç mağaç yoktu orada, yalnızca sıra sıra tepeler ve kaya tabakalarından oluşan karmaşık şekilli dümdüz bir taş uzantısı.</p>

  <p>"Görüyor musunuz onları şimdi?" diye sordu bana, gözlerim bu koyu gri boşluğa giderek alıştıkça, düzlüğün gerisinde dimdik yükselen taşları gördüm. Bir daire şeklinde sıralanmışlardı, ortada bir toprak siper görebiliyordum. Bizim vadimizdekine benzer bir tümülüs olmalıydı bu, ama daha büyük, çok daha büyüktü, tepesi, sanki dev bir el tarafından düzeltilmişti. Konuşamıyordum, sadece taşlara ve höyüğe çakılmıştı gözlerim. Rehber bana doğru geldi, elini omzuma koydu. "Orayı görüyorsunuz" dedi. "Açıkça görüyor musunuz şimdi?" Büyük toprak höyüğü işaret ediyordu, "İşte orası gideceğimiz yer. Kutsal günlerde insanların uçtuğu yer orasıydı." Ne demek istediğini sordum. "Onu açıkça gördüğünüzü sanıyorum" dedi. Sonra bıyık altından güldü. "Büyük tepeden uçarlardı. Dairenin ortasından gökyüzüne uçarlardı."</p>

  <p>İşte, tıpkı bunun gibi bir daireydi o da. Pilgrin Vadisi'ndeki daire gibi.</p>
</body>
</html>
