<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3 class="sigil_not_in_toc" style="text-align: center;">55</h3>

  <h2 id="sigil_toc_id_55" style="text-align: center;">Gezginler</h2>

  <p>Evangeline Tupper, Pilgrin Vadisi'nin güney girişine gelinceye kadar patika boyunca bir mil kadar yol aldı, vadi burada o kadar daralmıştı ki, kamp bölgesi iki yamaca yayılmıştı. Büyük bir kamp değildi, ama gazetelerde tümülüsün ortaya çıktığı haberi yayılınca bir ay içinde çeşitli gruplar buraya yerleşmişti, şimdi nerdeyse yüz kişi toplanmıştı, yemeklerini açıkta pişiriyor, temizliklerini Pilgrin Deresi'nde yapıyorlardı. Aralarında, karavanda yaşayan ve görünüşe göre bir kutsal bölgeden ötekine durmadan seyahat eden bir grup vardı, ama belirli bir amacı olmadan buraya gelmiş tek başına kimseler de vardı, bir de kendilerine Barış Tiyatrosu adını vermiş olan küçük bir trup.</p>

  <p>Aslında, Evangeline tam oraya vardığında, bu Tiyatro, diğerleri yararına gösterilerinden birini sergiliyordu - genç gezginler bir yanda, Corona ve güzel hemşireleri öte yanda. Birçok aktör el ele vermiş, beşgene ya da yıldıza benzer bir şekil oluşturmuştu, ortada ise diğer üç kişi tostopak olmuş inler gibi sesler çıkarıyordu. Evangeline arabasından çıktı ve kalabalığa doğru yürüdü. Seyircilerden bir delikanlıya, "Affedersiniz" dedi. "Neyi seyretmek şerefine nail oluyorum, acaba?"</p>

  <p>"Dünya barışının doğum sancılarını sergiliyorlar."</p>

  <p>"Tabii. Ben de ona benzetmiştim."</p>

  <p>"Yıldız ise farklılıkta birliğin simgesi."</p>

  <p>Corona son cümleyi duymuş, neşeyle şarkıya başlamıştı: “Birlik Farklılıktır. Farklılık Birliktir."</p>

  <p>"Hey, merhaba güzelim." Evangeline selamlamak üzere ona döndü. "Sizi burada görmek ne güzel." Bir kokteyl partide olabilirdi, ama tiyatro trupu birden soytarı maskelerini takmış, büyük bir törenle seyircilere yapma çiçekler veriyordu şimdi. Evangeline bunlardan birini aldı. "Bir nergis" dedi "Benim en sevdiğim çiçek. Çok teşekkür ederim."</p>

  <p>"Harika olan şu" dedi delikanlı, "sözcük kullanmıyorlar. Sözcükleri fazla önemsemiyorlar artık."</p>

  <p>"Anlıyorum."</p>

  <p>"Hayır." İlk kez olmak üzere doğrudan yüzüne bakıyordu onun. "Onlarla alay etmeyin. Kimseye bir zararları dokunmuyor."</p>

  <p>"Çok özür dilerim. " Evangeline bu azarlamadan gerçekten de utanmıştı. "Sizin onlarla birlikte olduğunuzu bilmiyordum. Havalarda uçuyor olmalıyım."</p>

  <p>Bu deyimin kendisini delikanlıya sevdireceğini düşünmüştü, ama hiçbir etkisi olmadı. "Onlarla birlikte değilim" dedi sert bir şekilde. "Ama onların incinmesi hoşuma gitmiyor."</p>

  <p>Gerçekten de, Evangeline onun gezginlerden biri olduğunu öğrenecekti daha sonra. Otuz kişiydiler, henüz yirmilerinde on iki çift ve altı küçük çocuk. Kentlerde yetişmiş oldukları besbelliydi, ama nedense kazı bölgesindekilerden daha kaba, daha hoyrat görünüyorlardı. Hepsi de işsizdi; yoksuldu; ve bir anlamda, ümitsizdiler. Kendilerini bunaltan, kendilerine umut vermeyen bir dünyadan biraz farklı bir dünyaya yakın olmak için gelmiş olabilirlerdi Pilgrin Vadisi'ne - sanki geçit mezar, kaçmak zorunda bırakıldıklarından daha derin, daha zengin bir gerçekliği temsil ediyordu. Ya da toprağın sevgisini kazanmak, aşırılıklarına yardım istemek için de gelmiş olabilirlerdi buraya.</p>

  <p>"Onlarla birlikte değilim" diye tekrarladı. "Fakat burada hep birlikteyiz. Birbirimize yardım ediyoruz."</p>

  <p>"Garip değil mi" dedi Evangeline. "Ben de ilgili bir meslektenim. İlgilenenlerin başı diyebilirsiniz."</p>

  <p>Barış Tiyatrosu'nun üyeleri birden soytarı maskelerini sıyırıp insanlardan bir piramit oluşturmak üzere birbirlerinin omuzlarına zıpladığında, belki de adını vermediği mesleğin doğasını açıklamak üzereydi; "Savaş değil barış! Savaş değil barış!" diye bağırmaya başladılar. Evangeline de bağırmaya başlayıp genel coşkuya katıldı, Corona ve hemşireleri şarkıya başlamıştı, "Neşe! Neşe! Neşe!"</p>

  <p>Evangeline halka dramatik bir demeç verme fırsatını gördüğünde insan piramidi çözülüyordu. Halkanın ortasına doğru koştu ve ötekilerin ağırlığını üzerlerinde taşıyan üç kişi hâlâ belleri bükük duruyorken, onların üzerine çıkmaya çalıştı. Öbürlerine, "Yardım edin de çıkayım." dedi. "Birkaç şey söyleyeceğim." Kısa süre sonunda, destekle yukarı çıkıp da onların sırtlarında dengesini bulunca yüksek sesle konuşmaya başladı. "İlgili arkadaşlar!" dedi. "Ve ilgili kişiler! Hepiniz tanıyorsunuz beni. Hepinizin saygılar sunmak üzere buraya geldiği o mezara benim baktığımı biliyorsunuz..." Bunun kaçınılmaz bir sosyal zorunluluk olduğu havasını vermişti.</p>

  <p>"Hayır. Saygılarımızı değil." Yine o delikanlıydı bu. "Buraya geldik çünkü gidecek başka bir yer yok."</p>

  <p>"Kesinlikle." Sözünün kesilmesinden hoşlanmamıştı.</p>

  <p>"Barış burada başlayacak!" diye bağırdı bir başkası.</p>

  <p>"Güzel ve sessizce, değil mi?" Sevgi dolu küçük bir gülümsemeyle, arabada gelirken hazırlamış olduğu söylevi vermeye başladı. "Ama size yalvarıyorum. Önünüzde diz çöküp yalvarıyorum." Öyle bir konumdaydı ki o anda, ancak küçük bir eğilme hareketi yapabildi, bu da sırtına çıktığı kişilerin dizlerini hafifçe titretti. "Lütfen kazı bölgesine girmeye kalkışmayın. Çok nazik bir yer orası. Yapacak çok işimiz var orada daha." Kolunu hızla açtı, devrilmekten, sağ bacağını tutan bir delikanlı kurtardı onu. "Anlayış, evet, bir de bağışlayıcılık istiyoruz sizden. Birçoğumuz günler ve geceler boyunca çok çalıştık, geceler ve günlerce emek verdik. Birçoğumuz yıllarca planlar yaptı, bu projenin meyve vereceğini düşledi. Bir hata yapmışsak. Ve tabii ki, herkes hata yapar." Hüzünlü bir gülümseme yayıldı yüzüne. "Bir hatamız olduysa, sabırlı olmanın, korkunç, korkunç dikkatli olmanın neden olduğu hatadır bu. Hatalarımızı bağışlayın. Bölgeyi korumamıza yardım edin." Bütün kazının kurucusu, başlatıcısı gibi bu yeni rolüyle heyecanlanmış olan Evangeline her iki kolunu dinleyicilere doğru açtı. "Hepinizi seviyoruz, evet, ve sizin mezar aşkınızı paylaşıyoruz. Fakat zaman tanıyın bize. Yer açın bize. Bir gün gelecek sizin olacak o. Olur da, hayal kırıklığına uğratacak olursam sizi, bunu söz veriyorum size. Hiçbir büyük ceza bundan daha ciddi olamaz benim için." Tam bu anda ellerini göğsünde kavuşturdu ve başını eğdi. Düşünmek için kısa bir duruştan sonra dinleyicilerine öpücük gönderdi avucuyla, fakat ağırlığındaki bu ani değişiklik, yük altında kopmaya başlayan taşıyıcıları için çok fazlaydı. Daha alkışlanırken, aralarına kaydı onların, bütün ağırlığıyla yere düşmesi ancak önlenebildi.</p>

  <p>Biri, "Belki de" diye bağırdı, "belki de herhangi bir şekilde bu mezarla bir bağlantımız var. Belki de tarihsel bir iz."</p>

  <p>"Tabii." Evangeline ani düşüşüyle biraz heyecanlanmıştı, ama saygınlığını korumaya kararlıydı. "Bu konuda her şeyi biliyorum." Tümülüs yönünde kolunu uzattı. "Bütün vadi boyunca giden muhteşem bir iz var. Adım adım dolaştım." Görevini yerine getirmiş birinin törensel havasıyla yürümeye başladı, genç gezgin, arkasından seslendi: "Burada kalabiliriz, o zaman?"</p>

  <p>Geri dönmedi, fakat seslendi: "Bunun benimle hiçbir ilgisi yok. Bölge yetkililerine sorun bunu." Vadi üzerindeki patikaya döndüğünde, kendi kendine fısıldadı: "Eh, Miss Tupper, zafer gibi bir şeydi bu."</p>

  <p>Fakat arabasına binmeden önce biri elini omzuna koydu, soluğu kesilmiş, çevresine bakındı. Bu kış havasına rağmen mor gömleğinin yakası açık, boncuklar, bilezikler takınmış orta yaşlarda bir adamdı bu. "Size çok önemli bir şey söyleyeceğim" dedi.</p>

  <p>Evangeline sıcak bürosuna dönmek için sabırsızlanıyordu. "Can kulağıyla dinliyorum sizi."</p>

  <p>"Siz ilerlediğinizi düşünüyorsunuz. Ama hayır. Geriye gidiyorsunuz."</p>

  <p>"Kulağa heyecanlı geliyor. Çok uygulama gerektirir mi <span style="text-indent: 0.8em;">bu?"</span></p>

  <p>"Beni anlamıyorsunuz, değil mi?"</p>

  <p>"Benim için fazla derin olabilme olasılığınız var. Evet."</p>

  <p>"Vadide yanlış giden bir şey var. Mezarda kötü bir şey var Hissetmiyor musunuz?"</p>

  <p>"Tam şu anda, bir şey hissetmiyorum."</p>

  <p>Adam, onun sözlerini eliyle bir kenara itermiş gibi, elini yüzüne koydu. "Lütfen hatırlayın bunu." Tane tane konuşuyordu şimdi. "Her başlangıçta bir son vardır. Her sonda bir başlangıç."</p>

  <p>Evangeline, konuşmayı bir sonuca bağlarken, "Biliyorsunuz" dedi. "Bunu <i>bütün hayatım boyunca</i> söyledim ben. Fakat insanlar yine de dinlemez, öyle değil mi? Al'asmarladık."</p>

  <p>Aceleyle arabasına gitti, adam onu seyrediyordu. "Hatırlayın" diye bağırdı. "Kendinizi karanlıkta bulduğunuzda."</p>
</body>
</html>
