<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3 class="sigil_not_in_toc" style="text-align: center;">14</h3>

  <h2 id="sigil_toc_id_14" style="text-align: center;">Görüş Siliniyor</h2>

  <p>O akşam Kathleen Clare, Pilgrin Vadisi'nden dönüşte Mark'ın yanından ayrılamıyordu. "Günün iyi geçti mi?" diye soruyordu ona. "Umarım iyi bir gündü."</p>

  <p>"İyi mi? Evet, sanırım." Yağmur ormanı içinden örenlere yaptığı gezinin anısını hâlâ atamıyordu kafasından.</p>

  <p>Ters bir cevap alırım korkusuyla ayrıldı ondan. "Ne düşünüyorsun?"</p>

  <p>"Düşünmüyordum. Kilometrelerce uzaktaydım. Özür dilerim." Sonra da onun ne kadar kolay kırıldığını bildiği için sürdürdü konuşmasını: "Bizimkilere Peru hikâyesini anlatıyordum. Anımsar mısın, hani bir zamanlar uçan insanlar vardı?"</p>

  <p>Kadın ellerini çırparak, "Bana da anlat" dedi.</p>

  <p>"Ama biliyorsun sen hikâyeyi." Geçmişi hakkında ona anlattığı ilk şeylerden biriydi bu.</p>

  <p>"Tekrar anlat." Odayı geçti, ayakta durabilmek için bir sandalyenin arkasına tutundu. "Neden anlatmıyorsun bana?"</p>

  <p>"Şimdi olmaz. Şimdi olmaz."</p>

  <p>"Gerçekten uçmuşlar mı?"</p>

  <p>"Kimse bilmiyor. Hiçbir zaman da bilinemez." Kathleen'i düşünerek konuyu değiştirmek istiyordu. "Haydi. Bana gününü anlat. Eminim benden çok daha heyecanlı geçmiştir senin günün." Her zamanki coşkulu ses tonunu yeniden bulabilmişti. "Evlat edinme bürosuna gittin mi?"</p>

  <p>"Bu sabah gittim, beni bir sosyal hizmet uzmanına gönderdiler. Konuşmalarından, evlat edinilen kişinin ben olduğumu sanırdın." Yabancıların yanında topallığını asla unutamazdı, Mark bu konuşmanın onun için ne kadar güç geçmiş olduğunu düşünebiliyordu. "İyi bir adamdı. Senin hakkında her şeyi öğrenmek istedi. Bizim hakkımızda." Yüzü aydınlandı. "Bize yazacakmış. Biliyorsun" diye devam etti kendine bir bağlantı kurarak, "dün gece ikimizle ilgili bir düş görmüştüm." Gerçek kimliği buna bağlıymış gibi vurguladı "biz" adılını.</p>

  <p>Sokaktan hafif bir çığlık duyuldu, Mark pencereye gitti. Aşağıya baktı, kaldırımda antikacı dükkânının sahibinin dans ettiğini görebiliyordu, önünde alçıdan bir başın kırık dökük kalıntısı vardı; arabasından alıp dükkâna getirirken yere düşürmüştü, gözün ve alnın düşen bir parçasını toplamak için yere eğilmişti. Sonra yukarıda penceredeki Mark'ı gördü, elindeki beyaz parçayı havada salladı, gülümsedi ve omuzlarını silkti. "Tanrıça Nelli paramparça oldu" diye yukarıya bağırdı ona.</p>

  <p>Mark pencereden ayrılırken, karısına "Düşte ne görmüştün?" diye sordu.</p>

  <p>Jude ani gürültü üzerine havlamaya başladı; Kathleen onu kucağına aldı, konuşurken tüylerini hafif vuruşlarla okşuyor, okşuyordu. "Büyük bir şehre doğru tozlu bir yolda yürüyorduk. Çok sıcak bir gündü -düşlerde sıcaklığın hissedilebileceğini biliyor musun- ve beyaz yol sıcakta pişiyordu. Ama bunu hafifleten bir şey vardı. Tozun kokusunu hafifleten bir şey." Düşünde kusursuz yürüyebildiğini söylemedi ona; fakat en açık seçik anımsadığı şey buydu. "Sonra bir at ve araba durdu yanımızda. Arabanın arkasında küçük, kare bir pencere vardı, oraya baktığımda birbiriyle konuşan birkaç yaşlı kadın silueti gördüm. Sonra düş kayboldu."</p>

  <p>"İlginç bir hikâyenin başlangıcına benziyor" dedi Mark.</p>

  <p>"Biliyorum." İkircikliydi. "Dışarıdaki o gürültü neydi?"</p>

  <p>"Augustine bir heykeli düşürmüş."</p>

  <p>"Yine mi?" Güldü, ama başka bir şey düşündüğü besbelliydi. "Haklısın" diye sürdürdü. "Bir hikâyeye benziyor. Bir romanın olay örgüsüne giriliyormuş gibi. Sana söylemiş miydim, ben gençken, bir kitabın içine girmek ve oradan bir daha çıkmamak isterdim hep. Okumayı o kadar çok severdim ki, onun bir parçası olmak isterdim; sonsuza kadar içinde kalabileceğim kitaplar da vardı." Mark korkar gibi bakıyordu ona. "Tabii, şimdi öyle değil" diye ekledi. "Mutluyuz artık, değil mi? Yıllarca önceydi bu." Jude'ı aceleyle yere bıraktı ve pencereye doğru yürüdü, sırtı Mark'a dönüktü.</p>

  <p>Karısı kitaplardan söz ettiği için, evliliklerinin ilk aylarındaki bir olayı anımsadı. Londra'yı ziyaret ediyorlardı, British Museum'un rehberli bir gezi turuna katılmışlardı; karısı, büyük kubbenin altında, çepeçevre dizili ciltlerce kitabı görünce ağlamaya başlamıştı. Bunu asla açıklamamıştı, ama şimdi onun üzüntüsünü anlıyordu Mark. Bunlar, içinde yiteceği değişik dünyalardı, ilk kez olmak üzere özgürce yürüyebileceği hayali manzaralardı, fakat onların içine asla girememişti. Bir anlamda, ona kilitli kalmıştı bunlar.</p>

  <p>"Gel bak" dedi Kathleen. "Augustine parçaları bir araya getiriyor." Yanına geldi, aşağılarındaki kaldırıma baktı, antika satıcısı beyaz başın kırılmış parçalarını dikkatle birleştirmeye çalışıyordu. "Buradan çok kolay görünüyor" dedi karısı. "Ama aynısı olmayacak. Asla aynısı olmaz."</p>
</body>
</html>
