<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3 class="sigil_not_in_toc" style="text-align: center;">2</h3>

  <h2 id="sigil_toc_id_2" style="text-align: center;">Yangından Sonra</h2>

  <p>"Dişbudaklardan küllere"<a id="b2dn1b"></a><sup><a href="../Text/S002.xhtml#b2dn1">*</a></sup> dedi kadın, "ne kadar görkemli." "Ve yangının" diye sürdürdü adam, "dişbudak ormanı içinde nerede söndüğünü görüyor musunuz? Orada. İşte orada." O heyecanla yeşil geyik avcısı başlığını çıkardı ve vadiyi bir uçtan ötekine taradı.</p>

  <p>Kadın onun ileriye uzatmış olduğu başlık yönüne boş gözlerle bakarken, "Şu korkunç kara lekeleri mi diyorsunuz?" dedi ve uzakta toprağın üzerinde gölgeler gibi duran geniş kavrulma izlerini fark etti.</p>

  <p>"Yanmış ağaçlar ateşten sonra temizlendi. Onu da işte o zaman gördük." Adam, gözleri hâlâ iri iri açık, kadına baktı. "Keşfi o zaman yaptık, Miss Tupper."</p>

  <p>"<i>Hayat</i>ımda duyduğum en olağanüstü hikâye." Sözleri, bu bahar öğle sonrasında, çevrelerinde cıvıldaşan geniş kuş sürülerini rahatsız etti.</p>

  <p>Evangeline Tupper ile Mark Clare, Pilgrin Vadisi'nin batı yamacının yakınında bir patikada duruyorlardı, önlerindeyse, karşıdaki doğu yamacında, bölgenin kıraç toprağında boy vermiş yemyeşil çayırlık uzanıyordu. Öyle parlak ki, tutuşmuş gibi, <span style="text-indent: 0.8em;">alev çizgisi kilometrelerce kıraç toprağın uzantısını, kayalık ve düzlüklerini tarayarak, çukurlarını ve çöküntüleri doldurarak, tümülüsleriyle, tepeleriyle birlikte yükselerek izlermiş gibi görünüyor. Havadan bakılınca, denizden içeriye doğru hareket eden koskoca bir nehir gibi görünüyor, ama onun üzerinde yürüyenler ne denli narin olabileceğini, topraktan nasıl kolayca sökülebileceğini, çorak zeminin sert tabanına ne denli yakın olduğunu anlar; parlaklığı nerdeyse bir çılgınlık, yeşiliyse yaklaşan bir yıkımın telaşıdır sanki...</span></p>

  <p>Vadinin batı yamacından kıraç bozkırın bir bölgesinin, yangından sonra nasıl hâlâ kavrulmuş ve kararmış olduğunu, manzaranınsa, onun iki yanında nasıl hâlâ her zaman olduğu gibi kaldığını görebiliyorlardı - tarlalar renk renk, sanki üzerlerinden bulutlar geçiyor da canlı yeşili, zümrüt ya da yeşim taşı koyuluğunda gölgelere döndürüyormuş gibi. Yine orada, yamalar şeklinde ardıç fundalıkları, onların arasında benek benek, uzaktan toprağın değişik renklerine karşı simsiyah görünen yaprak dökmeyen çalılıklar vardı. Vadinin üstünde, tam bu noktada, çürümekte olan bir kayın korusunun yuvalandığı bir sırt vardı; kayınların arasına karışmış, daha yaşlı ağaçların koyu kabuğuna karşı yumuşak gri açık çizgiler çizen bir genç dişbudak kümesi bulunuyordu. Ve orada, daha aşağıda, yanmış ormanın kenarında eskil tümülüsün kendisi vardı.</p>

  <p>Üzerini kaplamış olan otlar ya da çimen, yakındaki tarlalardakinden daha koyu yeşildi; ilk bakışta, doğal manzaranın bir parçası gibi görünse de -şekli, bir tepeciğin ya da kumulunkine benziyordu-, daha yakından bakıldığında Pilgrin Vadisi'nin geriye kalan kısmıyla açıkça bir ilişkisi yoktu. En yüksek noktası dört, eni ise yirmi beş-otuz metreydi, vadinin yanından çıkıyor ve aniden aşağı doğru düşmeden yavaş yavaş yükseliyor gibiydi. Bu dar uzun toprak yığını, şu anda soyu tükenmiş bir yaratığın aniden ortaya çıkışını gösteriyor ya da çevredeki eski ve unutulmuş bir hastalığı temsil ediyor olabilirdi &nbsp;dişbudak örtüsünün altında yüzyıllarca başarıyla gizlenmiş, fakat şimdi, sonunda, bir orman yangınının kavurduğu dairelerin arasından ortaya çıkmış geniş bir oluşum.</p>

  <p>Doğudan bir rüzgâr başladı, parlak kırmızı eşarbına çenesinin altında daha sıkı bir düğüm atmadan önce hafifçe ürpermiş gibi görünen Evangeline Tupper'a ulaşmadan evvel, çimenlerin üzerinde garip şekiller çizdi. "Bu kadarı fazla" dedi Mark Clare'e. "Tüylerim diken diken oldu. Yoksa iğne iğne mi demeliydim?"</p>

  <p>Adam, onun desteğe ihtiyacı olduğunu sanarak kolunu uzattı, ama kadın hızla geriye sıçradı. "Sanırım rüzgârdan" dedi adam, "buralarda sert rüzgârlara alışkınız biz."</p>

  <p>"Kırsal yaşama özgü bir şey, eminim." Hava gittikçe soğuyordu, ayak parmakları kahverengi yürüyüş ayakkabıları içinde istemsizce kıvrılmıştı. "Asla değişmeyen bir şey tıpkı bu-..." Uygun bir sözcük bulmakta güçlük çekiyordu, "...-tıpkı bu arazi gibi."</p>

  <p>"Hayır, değişti." Kalın sesliydi Mark, konu üzerinde bildiklerini anlatırken bu sesi kullanmaktan hoşlanıyordu, Evangeline ise mahzun mahzun bakıyordu vadiye, sanki bir ağaca dönüşmek üzere olan bir orman perisiydi. "Değişti" dedi Mark yeniden. "Bir zamanlar tamamıyla ormandı herhalde burası, bir kısmı, onlar mezarı inşa etmeden önce temizlenmiş olmalı. Yangınla. Sonra da taşlar getirilmiş. Kutsal bir yerdi herhalde. Belki de onu dünyanın bir merkezi olarak düşünüyorlardı." Geçmişe dair çizdiği bu romantik görünüşle gözleri parladı, rüzgâr, otları ve ağaçları yalarken, kalabalık bir insan grubu yürüyormuş gibi oluyordu.</p>

  <p>Sesi giderek zayıfladı, Evangeline sözlerini bitirdiğini düşünerek, "Bir Woody içmeliyim. Fazla sakıncası yok değil mi sizce?" diye mırıldandı. Yün ceketinin cebinden bir paket Woodbines çıkardı, yakmadan bir sigara iliştirdi ağzına.</p>

  <p>Mark, bölgeye ulaşmakta sabırsızlanarak, "Atalarımızın izinden gidelim mi?" diye sordu kadına. "Aşağıya inelim mi?"</p>

  <p>"Aşağı nereye?"</p>

  <p>"Mezara." İkircimliydi; öyle garip bir kabadayılık ve kararsızlık karışımıydı ki bu, zaman zaman birisi bir adım ileri atarken öteki gerilemek ister gibiydi. Yanaklarının yarısını kaplayan uzun favorileri vardı, şu anda elleriyle onları okşuyordu. Meydan okurcasına bakıyordu Evangeline'e. Sanki kadın karşı çıkmak üzereymiş gibi, "Onun bir mezar olduğundan hemen hemen eminiz, anlıyorsunuz ya" dedi.</p>

  <p>"Bekleyemem. Sahiden bekleyemem." Ama Mark Clare'i izleme konusunda belirgin bir isteksizlikle söylüyordu bunları.</p>

  <p>"Haydi öyleyse" diye bağırdı Mark, ondaki ağırdan almayı hissederek ve bayırdan aşağı koşmaya başladı, üzerine bol gelen uzun paltosu arkasında şişmişti.</p>

  <p>Evangeline, çok zayıf bir sesle, "Beni bekleyin" diye bağırdı. "Küçük tilkiyi bekleyin!" Toprak, son yağmur fırtınasından sonra hâlâ yumuşaktı. Evangeline vadiye yayılmış sivri kaya parçaları ve taşlar arasında yolunu bulmakta güçlük çekiyordu; bir kaya parçasının üzerinden atladı ama bir çamur birikintisi içine kayarak ıslak çimlere kıçüstü oturdu. "Lanet olsun!" diye çığlık attı, hızla yerinde doğruldu. Sonra da, düşüşü hoşuna gitmiş gibi kendi kendine güldü - Pilgrin Vadisi'nde bir uçtan öbür uca yankılanan uzun, sesli bir gülüştü bu. Bitişik bir tarladaki iki koyunu irkiltti; yüksek çitin köşesine kadar koştular ve beklediler orada, başlarını rüzgârdan korumak için çevirirlerken, kırpılmış postları üzerinde kırmızı şeritler açıkça belirgindi. Aynı anda, Mark ile Evangeline'in demin geldikleri patikadan iki küçük beyaz kamyonet geçiyordu; durdular ve sonra bu eski yol uzantısı üzerinde çıkmış koyu yeşilliğin içine doğru devam ettiler.</p>

  <p>Evangeline ıslak otların içinde sigarasını arandı, bulunca sevindi ve Pilgrin Vadisi'nin tabanında akan dereye doğru daha iyi bir ruh haliyle koştu Mark'ın peşinden; son yağmurlardan sonra kabarmıştı dere; burada bir an durma gereksinimi duydu. Hâlâ kendi kendine gülümsediğini Mark'tan gizleyerek, yerinde döndü ve görkemli bir eda içinde kollarını açtı vadiye doğru. "Kime..." diye başladı, "...kime teşekkür borçluyuz biz doğa hayranları bütün bunlar için?" diye devam edebildi birkaç saniye sonra.</p>

  <p>"Efendim?"</p>

  <p>"Kimin bu güzel fundalık?"</p>

  <p>"Dişbudak ormanı ile bu höyük, Orman Kurulu'nun şu anda. Kalanıysa yerel bir çiftçinin. Çiftçi Mint. Evi şurada." Demin gelmiş oldukları yönü gösteriyordu, orada, patika boyunca, oluklu demirden yapılmış bir grup derme çatma kulübeyi görebiliyordu.</p>

  <p>"Ah" dedi. "Ne güzel hayat. Kilometrelerce hiçbir şey yok çevrede."</p>

  <p>"Aslında, Colcorum Köyü hemen şuracıkta. Vadinin öbür ucunda."</p>

  <p>"Colcorum mu dediniz? Bir durun, dilimi döndürmeye çalışayım." Islanmış sigarayı ağzından çıkarıp dereye fırlattı. "Colcorum. Ne güzel bir İngiliz adı bu. Çoban köpeği gibi. Ya da somuncuklar gibi." Bunları söylerken, bulanık akıntı içinde kendisinden yüzerek uzaklaşan Woodbine sigarasını seyrediyordu. "Şaşıyorum" diye ekledi heyecanla suyu gösterirken, "nereden geliyor bütün bu su?" Aslında kimse bilemezdi bunu. Hızla denize sürüklenmekte olan suyun nerden geldiğini kimse tam olarak söyleyemezdi, ama bölgede, yumuşak kireçten oyulmuş bir sürü yeraltı mağarası ya da çatlak vardı; halk ise Pilgrin Deresi'nin, Devin ve Dorset'in buluştuğu bu noktada toprak yüzeyinin altında akmakta olan güçlü bir nehirden çıktığına inanıyordu. Çevrede, rutubetin ya da parça parça sazlıkların da gösterdiği gibi, birçok kaynak ve su sızıntısı vardı; kuşkusuz, bunlardan birinden yol bulup aydınlığa çıkıyordu dere. "Ve şaşıyorum" diye ekledi Evangeline, "harika küçücük bir köprü arasam, ne kadar yorgun düşerdim kim bilir?"</p>

  <p>"Gerek yok buna" dedi Mark; ona yardım etme olasılığıyla canlandı. "İzin verin."</p>

  <p>Evangeline bir kahkaha daha atarak en dar noktasında akıntının üzerinden atladığında, paltosunu çıkarıp taşların üzerine sermek üzereydi. "Tıpkı Lancelot ile Guinevere gibiyiz, değil mi?" dedi. "Gerçekten de öyleyiz." Aslında garip bir çifttiler - Evangeline Tupper ellilerinin sonlarındaydı. Kısa boylu ve biraz da tıknaz biriydi, incecik bir ağzı, sivri bir burnu vardı, bu da onu, yüzüne büyük bir darbe yemiş de gözleri fal taşı gibi açılmış, şaşkın bir papağana benzetiyordu. Mark Clare uzun boyluydu, ama şişmanlığı uzun boyunu kısmen gizliyordu. Kaba saba, kırmızı yüzlü, orta yaşlılığa çoktan girmiş bir adamdı, geniş favorileriyle bir kasaba kasabı sanılabilirdi ama giysileri çok gösterişli, çok garipti; gözlerinde, kendinden kuşkulanılmasın diye çaba harcamak zorunda kalan bir adamı akla getiren bir dikkatlilik vardı. Höyüğe doğru yokuşu tırmanırken avcı başlığını çıkarmıştı, aniden yakalandığı coşku içinde, dağılmış beyaz saçlarını sert bir el hareketiyle geriye atmıştı. Evangeline çıkışta daha fazla zorlanıyordu, bir bacağı öbürünü garip bir açıda çaprazladığından yan yan yürüyormuş gibiydi; Mark, son birkaç yardayı yürümeden önce onun kendisine yetişmesini bekledi. "Vakit..." diye soracak oldu.</p>

  <p>Kol saatini işaret ediyordu, ama Mark höyüğe bakıyordu. "Binlerce yıllık" diye cevapladı yüksek sesle. "En azından dört bin yıllık." Hazla içini çekti ve kollarını uzattı höyüğe doğru.</p>

  <p>"Tepeler kadar yaşlı! İzin verir misiniz?" Sıyırarak geçti onu ve parmağını ileri doğru uzatıp boyalı tırnağının ucuyla tepeye dokundu. "Çok eskil bir şey girdi içime" dedi. "Eski ve değerli bir şey var şimdi içimde." Parmağını yalamak üzereydi, ama son anda vazgeçti. "Şanslısınız" diye ekledi, "burada çalışıyorsunuz."</p>

  <p>"Yangın olmasa hiçbir zaman bulamazdık. Dişbudak ağaçları örtmekteydi onu - kim bilir ne zamandır..."</p>

  <p>"Kesin, yüzyıllardır?"</p>

  <p>"Uzun bir zamandır. İşte sonra, yangın ormanı yok edip de toprak açılınca, onu gördük. Daha önce hiç kimse fark etmemişti. Tıpkı ötekiler gibi bir bayır, bir başka yüzey özelliği." Ona nerdeyse minnetle bakmaktaydı, fakat birden kadına doğru döndü ve daha yumuşak bir sesle ekledi: "Tabii açmamızla birlikte, onu yok ediyoruz. Kazıyı yaparken onu açmak, yarmak zorunda kalacağız. Arkeolojide, daha bulur bulmaz kanıtı tahrip ederiz, ama onu öyle olduğu gibi saklayabilseydik..</p>

  <p>"Hayır, hayır, hayır." Evangeline parmağını salladı ona doğru. "Yapmayın. Çevre Bakanlığı öldürür beni. Sizi de." Evangeline, Çevre Bakanlığı'nda kıdemli bir görevliydi, hemen bir üstündeki amiri kendisine Mark'ın, son yıllardaki en önemli arkeolojik "bulgular"dan biri olabilecek şey üzerine raporunu verince, ta Londra'dan buraya gelmişti. "Ee, nerede o" diye ekledi. "Sözünü ettiğiniz büyüleyici taş çember?" Elini alnına götürdü ve ufku taradı. "Bir şey göremiyorum ben."</p>

  <p>Mark, "Ne aptalım!" diye bağırdı onun korkulu bakışları altında, yumruğuyla göğsüne vurdu; sanki hep kendi kendini inandırmak için her şeyi büyütmüştü. "Tabii, fotoğrafları görmek istiyorsunuz. Bense arabada bıraktım onları! Bir dakika bekleyin." Onun bir şey söylemesine kalmadan yokuş aşağı yürüdü, derenin üzerinden atladı ve vadinin öte yakasında, kahverengi Ford Cortina'sını park etmiş olduğu patikaya doğru koşmaya başladı.</p>

  <p>Evangeline, nedense, mezar höyüğün yanında tek başına bırakılma olasılığını hoş karşılamadı. Sırtını ona dönmeye karar verdi, sonra da çok dikkatli bir şekilde höyüğe yaslandı; fakat çok ıslak ve nemliydi höyük, içine düşeceği -içine çekilebileceği- düşüncesi korkuttu onu. Bir Woodbine sigarası daha çıkardı, hâlâ titreyen parmaklarıyla yakmaya çalıştı. Fakat bu açık arazide rüzgâr çok sertti. Üzerindeki bayırda kümelenmiş dişbudak ve kayın ağaçlarının dalları arasındaki uğultusunu işitebiliyordu, fakat burada, höyüğün yanındaki açık arazide bile aynı sesi duyar gibiydi.</p>

  <p>Yine de sigara içmeliydi. "Çaresiz" diye fısıldadı kendi kendine. "Woody'siz olmayacak." Çevresinde kapalı bir yer arandı ve bayıra doğru birkaç yarda ötede küçük bir kaya çıkıntısı fark etti; o acayip yan yan yürüyüşüyle ona ulaşmayı başardı, kayanın dibine çömeldi, yün paltosunun örttüğü kalçası taşın üst kısmına ancak değiyordu. Yine de Woody'sini yaktı ve keyifli bir iç çekişle ayağa kalktı, eteğine bulaşmış toprağı silkti ve taşın üzerine oturdu.</p>

  <p>Çevresindeki manzaraya ilgisizce baktı, güçlü bir nefes çekti sigarasından. İki koyun, komşu tarlanın köşesinde birbirine sokulmuş duruyordu, onlara doğru üfledi dumanı. "Ne güzel de pişerdiniz" dedi. "Keşke tabağımda olsaydınız." Ağaçları, çitleri ve düzensiz tarlalarıyla vadinin öbür kısmına baktı, ama beyaz kireçten lekelerin, canlı çimenler içinde boylu boyunca uzanmış bir figürün etleri altındaki kemikler gibi gözüktüğünü fark etmedi. Sonra arkasında bir gürültü işitti. Dönerek höyüğe baktı. Hareketli bir şey yoktu. Rüzgâr olmalıydı. Şimdi de bacağına bir şey sürtüyordu. Ne olduğunu görmek için eğildiğinde, küçük yeşil bir kapçığın çorabına yapışmış olduğunu fark etti; çorabı kaçmıştı. "Burası" dedi, "hoş bir yer değil." Sık sık yaptığı gibi yüksek sesle konuşuyordu, bir kahkaha olabilirdi ya da arkasındaki tepeye çarpan sesinin yankısı. Hızla geriye döndü ve vadinin üzerindeki dişbudak ve kayın yığınını gözledi; ağaçların arasında bir şeyin kımıldadığını görür gibi oldu bir an.</p>

  <p class="dipnotara">----------</p>

  <p><a href="../Text/S002.xhtml#b2dn1b" id="b2dn1">*</a></p>

  <p>Hem "kül" hem de "dişbudak ağacı" anlamına gelen "ash" sözcüğüyle yapılan bir sözcük oyunu (ç.n.)</p>
</body>
</html>
