<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3 class="sigil_not_in_toc" style="text-align: center;">80</h3>

  <h2 id="sigil_toc_id_80" style="text-align: center;">Belirsizlik İlkesi</h2>

  <p>Sonsuzluğun içine çekileyim. Hiçbir şeyin bilinemediği karanlığın içine. Bir zamanlar, gök boşluğunun içinde sıçrayan ışıktan yaratıklar vardı, devinimlerinin çizdiği şekiller boşluğu doldururdu. Ama yaratıklar çok geçmeden kayboldu ve yerlerinde, birbiri içinde dönen, şarkıları dünyanın bütün tellerinde titreşen büyük kristal küreler belirdi. Bu armoniler uzun sürmeyecek kadar güzeldi. Bir saat, Tanrı'nın soluk ellerinde tik-tak çalışıyordu, vakit çok geçti zaten. Evet. Düzeneğin tekerleri dönmeye başladı. Neydi o Derbili Joseph Wright'ın tablosu? Bir kez görmüştüm. "Deney" miydi adı? Işığın, çan biçimindeki bir kavanozun içinden parıldayarak nasıl yukarı doğru fırladığını ve bütün gökyüzünü kapladığını anımsıyorum. Ama bu da söndü: elektriksel güçler gök boşluğunu yaladığında, geniş fırınların üfürdüğü rüzgârlar mum alevini söndürdü.</p>

  <p>Ama tarlalar hep vardı, hatta ateşlerin ötesinde zaman tarlaları. Sonsuzluğa erişen boş uzam. En azından bunu düşünürdüm çocukken. Sonra bir belirsizlik ürpertisi geldi. Zaman kalmamıştı geriye. Ne de içinde yüzülecek uzam. Ve her şey uzaklaşmaya başladı. Artık dalgalardan, onların, var olmayan nesnelerin peşini bırakmayan izlerinden başka şey yoktur artık. Şurada, Yabancı adlı bir yıldız. Şurada, Büyülü adlı bir yıldız. Bundan sonra, bu düş geçtikten sonra, evet, sonra? O zaman ne şekil alacaktı karanlık? Ben... Damian Fall gölgesine döndü.</p>

  <p>Neyi gözleyeceğimizi biliyorsunuz tabii? Evet, Aldebaran. Güneşten yüz yirmi kere daha parlak.</p>

  <p>Yanan yıldız. Kırmızıymış gibi görünüyor, ama renkler birsamdaymış gibi değişiyor. Gökyüzünün bu aynı bölgesinde, Hyades adlı, yerden en uzak bir mesafede olduğu sanılan küçük ışık konileri görüyordu - çevrelerinde girdaplanan gaz bulutları içinde parlayan soğuk kızıl yıldızlar. Ve onların yakınında, her yıldıza yapışmış gibi görünen, mavi ışığının kıyıları ve iplikçikleri sonsuz karanlık içine yayılan mavi bir bulutsuluk içine karışmış Ülker takımyıldızları. Bu kümelerin gerisinde, uçsuz bucaksız Yengeç Bulutsusu'nu görebiliyordu, yerden o kadar uzaktı ki, bu uzaklıktan bir pus ya da buluttan öte bir şey değildi, gözde, bir patlamanın art-imgesi gibi kalan bir bulanıklık. Damian daha ötesini de görebiliyordu. Yukarıya bakıyor ve görebiliyordu. Gökadaları. Bulutsular. Başı boş dolaşan gezegenler. Fır fır dönen diskler. Parlak yıldızlararası kalıntılar. Sarmallar. Milyonlarca güneş içeren parlak izler. Boyalı bir yüzey üzerindeki fırça izlerine benzeyen karanlık. Soluk aylar. Işık titreşimleri. Bütün bunlar, geçmişten gelen hayalet imgeler, Damian'ı şaşkına çeviren sisi kaplıyordu. Açık denizde dalga yemiş bir teknedeyim, etrafımda simsiyah dalgalar. İlk insanların göklerde gördüğü şey buydu - üzerinde sürüklenmekte oldukları, ne olduğu bilinmeyen bir deniz. Şimdi de biz, dalgalarla dolu bir evrenden konuşuyoruz. İlk söylenceye dönmüşüz. Yıldızlar gerçekten de yolumu aydınlatmak için tutulmuş meşalelerse ya? Onların, başlangıçta, gökyüzünde ışıktan yaratıklar belirmeden bile önce, gördüklerini görüyorum. İlk insanın gökyüzünü görebiliyorum.</p>

  <p>Evet, Aldebaran. Bir zamanlar bu bölgenin, Boğa takımyıldızında bir yüzün dış çizgilerini oluşturduğu sanılırdı. Gölgesine gülümsedi. Ama Ülkerler, gerçek şekilleri olmayan üç yüz yıldız içerir. Sadece yanan, yok olan, dışa doğru kaçışan. Son bulut izleri de şimdi savrulmuş, bütün gece gökyüzü yeniden ortaya çıkmıştı, öyle parlak ve açıktı ki, Damian Fall elini ona doğru uzattı; sonra gökyüzünü büyük bir tekerlek üzerinde döndürebilirmiş gibi bileğini çevirdi. Bir an için, başını hareket ettirdiğinde, yıldızlar onunla birlikte hareket ediyormuş gibi göründü. Dairesel hareketi neden en yetkin şey gibi düşünüyoruz? Bir başlangıcı ve sonun olmadığı için mi?</p>

  <p>Zaman. Bir başka zaman. Pencereden, yatağının sınırlarından dışarı bakıyor. Ama hiçbir şey göremiyor artık. Işıkla dolu gökyüzünden başka.</p>
</body>
</html>
