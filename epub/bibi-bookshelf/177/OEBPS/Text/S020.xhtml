<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3 class="sigil_not_in_toc" style="text-align: center;">20</h3>

  <h2 id="sigil_toc_id_20" style="text-align: center;">Alacakaranlıkta</h2>

  <p>Mark Clare o akşam Pilgrin Vadisi'nden eve döndüğünde Kathleen'i, her zaman olduğu gibi, karşılamak üzere kendisini bekler bulacağını umuyordu. Ama o pencerenin gerisinde bir koltukta oturuyordu, profili kararmakta olan gökyüzüne düşmüştü. "Merhaba" dedi yumuşak bir sesle. Ama bir şeyler olduğunu hissetti, daha coşkulu bir sesle "Hey merhaba. Neden karanlıkta oturuyorsun? Işığı yakayım mı?" diye seslendi.</p>

  <p>"Hayır Mark. Henüz değil. Lütfen." Olmayan ışıkla birlikte gözden kaybolmak, görünmez olmak ve artık kendisi olmamak ister gibiydi.</p>

  <p>"Ne var?" diye sordu tereddütle, nerdeyse özür diler gibi. "Bir şey mi oldu?"</p>

  <p>Karısı yanıt vermeden mektubu uzattı, pencereden gelen soluk ışıkta okuyabilmek için karısının arkasında duruyordu. Mektup evlat edindirme memurundan geliyor, dikkatle açıklıyordu: Mrs. Clare özürlü biri olarak kayıtlara geçtiği için, çocuk edinme ön adımlarının atılmasından önce daha ileri soruşturmalar yapılması gerekiyordu. Özürlü bir kimsenin ebeveyn olmaya uygun kabul edilebildiği durumlar vardı, ama ne yazık ki, böyle bir kararın alınamadığı başka durumlar da vardı. İşlemler yürüyordu.</p>

  <p>"Bir şey ifade etmiyor bu" dedi. Nedense yutkunuyordu. "Olağan bir şey bu." Fakat koluyla Kathleen'i sarar sarmaz on<span style="text-indent: 0.8em;">daki umutsuzluğu hissetti ve umutsuzca konuya girmeye çalıştı. Mektubu yere attı. Aklından kovmaya çalıştığı halde, bunun ardından ne geleceğini biliyordu; kendini buna hazırlamaya çalıştı. "Sadece olağan bir şey" dedi tekrar. "Her zaman alınan bir önlem."</span></p>

  <p>"Önlem mi?" Yüzüne bakmak için ona doğru döndü karısı. "Neye karşı bir önlem?" Sesi titrer gibiydi, ve Mark'ın kolundan sıyrılarak elini boynuna götürdü.</p>

  <p>"Sadece emin olmak istiyorlar" dedi. "Bizi görür görmez anlayacaklar. Bizim gibi kimseler..." Bu "bizim gibi kimseler" sözlerinin katılığıydı asıl acınacak durumu yaratan - Kathleen'e ve kendisine dışardan bakıyormuş gibiydi, biricik değillerdi de nasıl olmuşsa kayıp ya da acizliklerinin temsilcileri olmuşlardı sanki, sanki birbirlerine karşı gerçek değillerdi artık. Yanına diz çöktü, elini eline aldı.</p>

  <p>"Unutmaya başlıyordum" dedi karısı çok alçak sesle. "Ama şimdi ne ise oyum tekrar. Her zaman olduğum gibiyim." Bacağını elliyordu. "O kadar ağır geliyor ki bana."</p>

  <p>"Biliyorum." Yardım etmek istiyordu, ama onun üzüntüsünün kendisini de sardığını bir kez daha hissediyordu. Eğer o anda birisi odaya girmiş olsaydı, Mark derhal, sanki içgüdüsel olarak, bütün dostlarının tanıdığı neşeli, coşkulu insan olurdu, ancak Kathleen'le birlikteyken sırrı kendiliğinden ortaya çıkıyordu. Tezcanlılığı her zaman şaşırtırdı Mark'ı, ama şimdi işi, geçmişe doğru yaptığı araştırmalar, ölmüş kimselerinin oturdukları yerin ayağa kaldırılması, karısının umutsuzluğuyla karşılaştırıldığında en ufak bir önem taşımıyordu. Yüzyıllar boyunca başka insanların acı duyduğu bir şeydi bu -"bizim gibi kimseler"- ama yine de taptazeydi, her zaman yenileniyordu, her zaman ilk acıydı.</p>

  <p>"Belki de haklılar" diyordu Kathleen. "Belki de baştan beri bir hataydı."</p>

  <p>O konuştukça, görünürdeki hevesliliğinin, iyimserliğinin ne kadar kırılgan olduğunu, onun ne kadar az değişmiş olduğunu fark ediyordu kocası. Kendi korkusunu tadıyordu, ağza alınmış bir metal parçası gibi. "Öfkelenmeye çalış" dedi. "Öfkeni sırf kendine yöneltme. Dışarıya yönelt."</p>

  <p>"Ama kapana kısılmanın ne olduğunu bilmezsin sen. Ve hiçbir şeyin hiçbir zaman değişmeyeceğini bilmenin. Bazı şeyler değişir" dedi. "Fakat önemli şeyler aynı kalır."</p>

  <p>"Önemli değil." Ne söylediğini bilmiyordu kocası. "Çalış ve ötesini gör bunun."</p>

  <p>"O zaman ne göreceğim, peki? Gökyüzünü mü? Toprağı mı? Onlar bensiz devam edecekler yollarına."</p>

  <p>Mark, onun sesinde, ilk kez karşılaştıklarında hissettiği yoğunluğu, bastırılmış kısık sesini duyuyordu şimdi. Ve artık biliyordu ki, onun çektiği acının dışına itiliyordu. Kendi kendine yaptığı bu konuşma çocukluğundan beri sürdürdüğü bir şeydi, Mark bir kez onu zayıfça işitmiş olsa da, birlikte yaşamaya başlayınca bastırılmıştı. Şimdi Kathleen'in acısı o kadar gerçekti ki, aradan geçen yılları siliyor gibi görünüyordu; her zaman olduğu gibiydi şimdi, topal olmak onun yaşamının tek anlamı olabilir miydi? Ama hayır, gerçek olamazdı bu, şimdi olmazdı. "Beraberiz biz" diyordu. "Unutma. Yalnız değilsin."</p>

  <p>"Sen de bir yük gibi taşımak zorundasın beni. Olan bu değil mi?"</p>

  <p>"Sen yük değilsin. Benim hayatımsın sen." Gözlerinde hiç böyle bir acı görmemişti onun, büyülenmişçesine bakıyordu ona, karısı gözünün önünde değişiyormuş gibiydi.</p>

  <p>"Evet" diyordu Kathleen. "Biliyorum." Birbirlerine sarılmış, ileri geri sallanıp duruyorlardı alacakaranlıkta.</p>
</body>
</html>
