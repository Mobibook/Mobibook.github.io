<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3 class="sigil_not_in_toc" style="text-align: center;">16</h3>

  <h2 id="sigil_toc_id_16" style="text-align: center;">Ziyaretçiler</h2>

  <p>Çiftçi Mint onların patikadan aşağı geldiğini görmüş, eşikte bekliyordu; koyu siyah bir paltonun üzerine siyah bir kepenek geçirmişti, kollarını serbestçe yana sarkıtmış dineliyordu. Evangeline, kapının önüne bir korkuluk yerleştirilmiş olma olasılığını düşündü. Bunun için de, Çiftçi Mint sırıtarak "Sığırları bekliyorum" dediğinde çok kısa ama görülebilir bir şaşkınlık gösterdi.</p>

  <p>Kendini toparlayarak "Şey" diye cevapladı. "İşte sonunda geldik."</p>

  <p>Çiftçi Mint başını salladı, ağır ağır "Sizi tanıyorum" dedi. "Sizi de bekliyorduk. Mr. Clare'le birlikte." Eski uzun çizmeleri ayağında, ileri geri sallanıyor, ani bir harekete hazırlıyordu kendini. Ziyaretlerinin gerçek amacı sanki oğluymuş gibi, "Oğul Mint içerde" diye ekledi. "Güçlü beyniyle bekliyor."</p>

  <p>"Çok heyecan verici bu." Çiftçi Mint evin içine doğru yönelirken, Evangeline daracık patikadan aceleyle iniyordu. Daracık bir koridor bulmayı ummuştu -en azından, bir an durup saçlarına şekil verebileceği ufacık bir girinti-, kendini bir anda geniş bir odanın içinde bulunca şoka benzer bir şaşkınlık geçirdi. Oğul Mint babasıyla aynı korkuluk pozunda büyük bir şöminenin önünde karşısında beliriverdi, Evangeline içeri girince kasketini çıkardı başından. "Oğul." Ciddi bir tonda, ama yine de sakıntılı bir gururla kendini tanıttı.</p>

  <p>"Miss" diye yanıtladı kadın aynı ağırbaşlılıkla. Sonra da ge<span style="text-indent: 0.8em;">riye bir adım attı ve küçük bir çığlık attı. "Bu ne görkem!" dedi. "Bakın hele! Muhteşemsiniz!"</span></p>

  <p>Bu duygusunu Mark'a onaylatmak için döndü, şaşkınlıkla Çiftçi Mint'in hemen arkasında dineldiğini gördü. Ama o da Evangeline'in heyecanını paylaşıyor gibiydi. "İyi bir oğuldur o, gerçekten." Sonra da ekledi: "Daha bakar bakmaz sağabilir bir ineği."</p>

  <p>"İnekleri hatta. İnanılmaz bir şey bu. Onlardan çok var mı bu ülkede?"</p>

  <p>Oğul Mint bu soru üzerinde düşündü, farkına varılmak hoşuna gitmiş gibiydi. "Birçok inek" dedi sonunda. "Evet. Ve koyun. Ve piliç. Ve fare."</p>

  <p>"Ah, onlardan Londra'da da var." Gülümsedi, gülmemeye çalışıyordu. "Ama sizin gibisi yok. Oysa hoşumuza giderdi sizin de olmanız."</p>

  <p>"Bu oğlandaki beyne herkes hayrandır." Çiftçi Mint konuşmaya katılmak için can atıyordu. "Bu beyin nerde olursa olsun yükselir. Ama buradan ayrılmak istemez. Burası onun yeri."</p>

  <p>"Tabii ki. Hiç kimse isteyerek terk etmez Dorset'i." Mark Clare ilk kez konuşmuştu, Evangeline ise şaşkın şaşkın bakıyordu ona. Bir an sürdü bu yalnızca, ama dikkatini Oğul Mint'in beyni gibi büyüleyici bir konudan ayırmak için yeterli bir zamandı bu. Şimdi, yarı açık ağzıyla geniş odaya bakınıp duruyordu. "İnanamıyorum" dedi. "Gerçekten inanamıyorum buna. Aklımı mı kaçırıyorum yoksa, <i>Binbir Gece Masalları</i>'nda mıyım?"</p>

  <p>Gerçekten de oda, sihirli bir değnekle yaratılmış gibi görünen çeşitli eşyalarla doluydu - değişik boyutlara kadar yanmış mumlar, eski fenerler, bir çift ısıtma kabı; çizmeler, iki kırık tabure, içinde gazete yırtıkları bulunan iri cam kavanozlarla dolu bir tahta sandık; bir köşede, kurumuş otlarla dolu bir pirinç kova. Kovanın üstündeki duvarda, abanozdan yapılmış bir duvar saati yıllar öncesinde durmuştu; onun hareketsiz yüzünün hemen altında, Borneville Cocoa afişinin bulunduğu madeni bir levha asılıydı. Büyük şöminenin ocağına iki ayrı fırını olan dökme demirden bir kuzina yerleştirilmişti; bunlardan birinin üzerine eski siyah bir çaydanlık, öbürününse içinden samanlar fırlamış sarmal bir deniz kabuğu yerleştirilmişti. Kuzinanın yanma fındık sapıyla bağlanmış bir çalı süpürgesi dayalıydı; arkaya menteşeli bir madeni bir kutu, bir kürek ve bir çift körük atılmıştı. Fakat bu odanın en başta gelen özelliği, şöminenin üzerinde görülebiliyordu; kaba şekillerle süslü duvar kâğıdının üzeri dizi dizi fotoğraf, madalya, minyatür ve resimlerle kaplıydı, hepsinde yandan ve önden alınmış kadın ve erkek yüzleri seçiliyordu.</p>

  <p>"Birisi beni çimdiklesin" diye mırıldanıyordu Evangeline. "Düş görüyor olmalıyım." Her şeyi biraz da gerçek anlamında alan Oğul Mint, onun dediğini yapmak üzere öne doğru çıktı; Evangeline süpürgeyi kapıp önünde sallayarak onun yolundan hızla çekildi. "Eski bir kaçış şekli mi?" diye sordu.</p>

  <p>"Hayır" diye yanıtladı Oğul. "Bir çalı süpürgesi o."</p>

  <p>"Sahi mi?" Afallamış gibiydi, yardım için Mark'a doğru döndü, fakat o ana pencereden dışarı bakıyordu; buradan tümülüsü çok net görebiliyordu. "Bütün bunlar bir esrime" diye sürdürdü Evangeline. "Düpedüz esrime. Israr ediyorum, bunları ulusa bırakmalısınız."</p>

  <p>Çiftçi Mint bu öneriyi düşündü ve başını iki yana salladı. "Artık bizden ayırılamaz onlar" dedi. "Vadinin onlara ihtiyacı var. Öyle değil mi oğul?"</p>

  <p>Oğul, önce babasına, sonra Evangeline'e baktı, şimdi söyleyeceklerinden en çok kimin yararlanacağını düşünüyor gibiydi. "Vadinin onlara ihtiyacı var" dedi bir utku havasıyla.</p>

  <p>Çiftçi Mint kıkırdayarak güldü ve oğlunun bilgeliğine kasket çıkardı. "Her gün böyle bir düşünce işitmezsiniz, değil mi?"</p>

  <p>"Hayır, Londra'da işitmeyiz." Evangeline, umutsuzca, şömine rafı üzerinde asılı portreleri, çizimleri ve gravürleri incelemeye başladı. "Ne güzel eski yüzler" dedi. "Hepsi de öyle kırsal görünüyor ki, değil mi? Ama elden bir şey gelmiyor gerçekten." Baba ve Oğul ona dikmişti gözlerini; söyleyecek bir şeyleri olmayınca, Evangeline'in daha sonra "ilkel sessizlik" diyeceği duruma gömülürlerdi. Fakat şu anda onların sessizliğinden rahatsız olmuştu, yaşayanlardan çok ölülerle karşı karşıya kalmak için arkasını döndü. "Kim bunlar" diye sordu, solmuş kahverengi bir fotoğrafı göstererek, "bir Holbein figürüne benzeyen bu muhteşem yaşlı çift?"</p>

  <p>Çiftçi Mint yanaştı ve parmağıyla fotoğrafa dokundu. "Bu" dedi. "Yaşlı bir çift bu." Yaşlı bir erkek ve kadın, bir kulübenin kapalı kapısının dışında ayakta dineliyordu, kulübenin saz damı başlarının hemen üzerindeydi. Kadın, kurdeleleri boynundan aşağı sarkan beyaz bir başlık giymişti; elleri önünde, beyaz önlüğünün üzerinde birleşmişti. Yaşlı adam koyu renk bir iş gömleği giymiş, öne doğru bir sopaya dayanmıştı, besbelli doğrudan fotoğrafçının gözlerine bakıyordu. "Bu Oğul'un büyük ana babası bunlar. Onlar, işte."</p>

  <p>"Olamaz" diye yanıtladı Evangeline. "Hayatımda bu kadar şaşmamışımdır." Tatlı bir şaşkınlık içinde ve ilgiyle başını sallıyordu, ama fotoğrafa daha dikkatle bakmış olsaydı, yaşlı çiftin Mintlerin çiftliğinin dışında durduklarını fark edebilirdi - yine, bozuk patikası, beyaz badanalı taşları ve çatlak yeşil kapısıyla evin de hiç değişmemiş olduğunu fark edebilirdi. Yüzyıllardır böyle duruyordu sanki.</p>

  <p>"Bütün bunlar onun" diyordu Çiftçi Mint, "Oğul Mint'in ataları. Uzun bir geçmişi var onun." Aslında, en az üç yüz yıllık kesiksiz bir çizgiyi işaret ediyor görünen bu resimler ve fotoğraflar, şu anki Mintlerinkiyle çarpıcı bir benzerlik taşıyan bir dizi yüzü sergiliyordu. "Ta geçmişe uzanır o."</p>

  <p>"Söyleme bunu." Bir kerecik olsun, ne söylediyse onu kastediyordu. Kendi ana babasını düşündü ve onların ana babasını; ona yabancıydılar. Ama yabancıdan da kötü. Onun düşmanıydılar her nedense.</p>

  <p>Mark hâla dalgın dalgın pencereden dışarı bakıyordu: Tümülüsün tepesinde kollarını sallayan birini gördüğünü sanmıştı, bu izlenim bir an sürmüş de olsa, Evangeline kendisine doğru yaklaşırken hâlâ bunun kim olabileceğini çıkarmaya çalışıyordu. "Harika bir görüntü var buradan" dedi coşkuyla. "Fakat biliyor musunuz, bir şey gördüğüme yemin edebilirim..." Hiç kimse fazla ilgilenmedi bununla, ve o yine "Miss Tupper..." diye konuşmaya başladı.</p>

  <p>"Evangeline. Kırsalda her zaman Evangeline'im ben."</p>

  <p>"Evangeline, bize o kadar yardımcı olduğunuz için gelip ikinize de teşekkür etmek istedi. Devamlı ilerliyor çalışmamız." Çiftçi ve Oğul Mint ne dediğini anlamış görünmüyordu. "Biliyorsunuz" dedi. "Geçit mezar. Büyük höyük."</p>

  <p>"Tam bir resim gibi, hoş" diye ekledi Evangeline.</p>

  <p>Çiftçi Mint odanın öbür tarafına gitmiş, atalarının fotoğraflarına ve minyatürlerine bakıyordu. Konuşmaya kulak vermiyor gibiydi, ama "Bu konuda bir şey bilmek istemiyorum" diye söze karıştı. Geriye döndü ve Mark'la yüz yüze geldi. "Ölü toprağı karıştırmak iyi bir şey değil" dedi. "Fazla bir şey bulmazsınız orada." Mark bütün bunları daha önce de işitmişti, sadece hayır anlamında başını salladı. "Ne bulacağını anlat ona, Oğul. Kafanı çalıştır bu konu üzerinde."</p>

  <p>Oğul Mint bu defa düşüncelerini toplamak için fazla zorlanmadı. "Koyun kemikleri" dedi önce. "Tavşan dişleri. Ölü kuş iskeletleri." Bu nakaratı ezberlemiş gibiydi. "İnek boku."</p>

  <p>Evangeline elini kaldırdı ve susturdu onu. "Hiç bu kadar güzel ya da öğretici bir öğle sonu geçirmemiştim." O, "Kırsal bilgiyle tıkabasa doluyum" diye sürdürürken, Oğul listesini soluksuz tekrarlıyordu.</p>

  <p>Çiftçi Mint de onaylıyordu bunu. "Doğru" dedi. "Bununla dolduracak sizi. Hiç durmayacak."</p>

  <p>"Biz de durmalıyız." Evangeline'e çok kibar bir veda gibi geldi bu, muzaffer bir edayla Mark'a gülümseyerek kapıya yürüdü, açtı ve yola çıktı. Eski samanlar içinde rahat rahat eşelenmekte olan üç tavuk koro halinde bağırıştı ve çite doğru kaçtı. Evangeline patikada ardından yürüyen Mintlere sordu. "Acaba" dedi, "bunları tavukla besleseydiniz, vahşileşirler miydi?" Yanıtı beklemedi. "Al'asmarladık. Siz Mintler hep böyle sevimli olun. O güzel atalarınız gibi. Al'asmarladık."</p>
</body>
</html>
