<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3 class="sigil_not_in_toc" style="text-align: center;">40</h3>

  <h2 id="sigil_toc_id_40" style="text-align: center;">Atlar ve Balıklar</h2>

  <p>"Uyan, Damian." Brenda yanında dinelmiş, sağ omzunu parmağıyla dürtüyordu. Damian gözlerini açınca, "Ne tuhaf, değil mi" dedi. "Ne kadar zamandır uyandıramıyorum sizi. Uyandıramadım işte." Uyumakta olduğunun farkında değildi. "Şurada bir adam var." Başını arkaya doğru devirerek büro yönünü gösteriyordu. "Sizi görmek istiyor."</p>

  <p>"Kimmiş o?" Eğer bir düş idiyse gördüğü, hâlâ o düşte kaybolmuş gibiydi.</p>

  <p>"Clare'miş adı."</p>

  <p>"Tabii. Buraya gönder onu." Mark Clare'i gözlemevini görmeye çağırmıştı, evet, şimdi anımsıyordu; arkeolog, bir taşın üzerindeki işaretler üzerine bir şeyler yazmıştı; bu özel gecede buluşmayı kararlaştırmışlardı.</p>

  <p>Brenda kubbenin içine getirdi onu. Koridorda daha dikkatle bakınca ona, "<i>Sizi</i> tanıyorum" dedi, "Lyme'da görmüştüm sizi. Kollarınızda bir kadın vardı." Kikirdedi. "Kimdi o?"</p>

  <p>"Karımdı" dedi Mark. Paniğe benzer bir korkuyla bakıyordu kadına; nasıl olmuşsa Kathleen girmiş gibiydi odaya.</p>

  <p>Brenda şimdi kadının bacağında bir gergi olduğunu anımsadı, gözlemevinin karanlığında utançtan yüzü kızardı. "Bana ihtiyacınız olacak mı?" dedi aceleyle.</p>

  <p>Alec koridorda arkasında belirdi ve beline sarıldı. "Birnam Ormanı'na, adı neyse oraya gidinceye kadar hayır." Yüzünü&nbsp;<span style="text-indent: 0.8em;">omzuna koydu kadının, Damian'ı daha kolaylıkla görebiliyordu şimdi; onun davranışının garipliğini fark etmeye başlamıştı, sinsi sinsi gözlüyordu onu. Damian Fall, yardımcısı hakkında yanılmıyordu: Alec'in yıldızlara ve insani ilerleme olasılığına inancı vardı. Fakat bu aynı zamanda insan doğasına da güveni var anlamına geliyordu; bu güven de başkaları için endişelenmesine yol açıyordu. Şu anda Damian Fall için endişe duymasının nedeni de buydu. Ona hayrandı, Damian'daki melankolinin doğasını çok iyi anlıyordu. Alec daha romantikti -ne zaman gökleri düşünse şarkı söylemiyor muydu?- ama aynı zamanda daha pragmatikti. Damian'a yardım etmek, görevinin önemli olduğunu, Holblack Moor'da bile umut olduğunu kanıtlamak istiyordu ona.</span></p>

  <p>Alec şakacıktan ona sarılınca hafifçe kıvrıldı Brenda. "Ormandan anlamam ben" dedi. "Ya da arabaların arka koltuklarından, çok teşekkür ederim. Ben sadece bana ihtiyaçları var mı, onu soruyorum." Birlikte büroya geri döndüler, Alec, geriye dönüp Damian'a baktı şöyle bir. Brenda gözlemevi ile koridor arasındaki bölmeyi kaparken, "Shakespeare'i severim" diyordu. "Onun emici arılar şarkısını severim."</p>

  <p>İki adam açık kubbenin altında tek başlarına kalmıştı. Damian, "Işıkları açayım mı?" diye sordu.</p>

  <p>"Hayır" diye yanıtladı Mark. "Lütfen açmayın. Böyle daha iyi." Teleskoba doğru yürüdü. "Bana neyi anımsatıyor bu, biliyor musunuz" dedi, "sizin kulübedeki gravürleri. Neydi adı? Karanlık oda mıydı?"</p>

  <p>"<i>Domus obscurata</i>. Evet. Fakat onlar daha çok şey biliyorlardı o zaman. Daha çok anlıyorlardı."</p>

  <p>"Ama şimdi..."</p>

  <p>"Şimdi gerçekten karanlıktayız." Damian güldü. Kısa bir süre konsoldaki bazı düğmeleri tıklattı, büyük teleskop vınıldayarak canlandı; fakat belli bir yöne dönüyor gibi gelmiyordu Mark'a. "Geriye ve ileriye" dedi Damian, "hep geriye ve ileriye." Nedense her ikisi birden aynı boşunalık hissini duyuyordu. Gözlemevinin kendisiydi sanki bu hissi veren. Bomboş bir toprak üzerinde dineliyorlarmış gibiydi. Mark bir şey söylemiyordu, iki adam kılavuz düzeneğin dönüp durdukça çıkardığı sesi dinledi bir süre.</p>

  <p>Damian düğmeyi kapattı, sandalyesinde geriye doğru yaslandı. Arkası Mark'a dönüktü, karanlıkta, doğal suskunluğu kaybolmuş gibiydi. "Her şeye rağmen, hiçbir şey bilmiyoruz. Görmek istediğimiz şeyi görüyoruz. Gökler, her kuşakta insanın arzularının bir tür göksel haritası oluyor. Özür dilerim. Sıkıyor muyum sizi?"</p>

  <p>"Elbette ki, hayır."</p>

  <p>"Bunlar evren hakkındaki bütün o yeni kuramlarımızı yansıtıyor ve biz yıldızları artık tanrılar ya da hayvanlar şeklinde görmüyoruz, ama kendi kuramlarımız da az şaşırtıcı değil." Damian sandalyesini geriye itti ve açık kubbeden yukarı, yıldızlara baktı. "Anlıyorsunuz ya, yıldızlar bizim kendileri için seçtiğimiz şekilleri alıyor. Işıltılar saçarak kendi kendimizin imajları olup bizi rahatlatıyorlar." Sesi çok farklı geliyordu Mark'a; derin sulardan henüz çıkmıştı da hâlâ soluk soluğaydı sanki. "Yunanlıların haklı olmadıklarından o kadar emin değilim ben. Belki de gökyüzünde yüzen atlar ve balıklar vardır. Belki de, yüzlerce yıl önce biz istedik onların varlığa dönüşmesini, o zamandan beri onlar da öylece kapana kısılmış duruyorlar."</p>

  <p>Bunun ardından gelen sessizlik fazla uzun sürdü. "Ama bilim diye bir şey var ..." diyecek oldu Mark.</p>

  <p>"Ha evet. Bilim. Ama bizim bilimimizin Pilgrin'de gömülü astronomun biliminden daha iyi olduğunu kim söyleyecek bize? Onun bir astronom olduğunu siz söylemiştiniz bana, değil mi?"</p>

  <p>"Öyle sanıyoruz. Aslında, ben bir şeyler getirmiştim ..." İçinde, mezarın üzerindeki işaretlerin fotoğrafları olan bir zarf getirmişti, Damian'ın incelemesini istemişti bunları, zarfı uzattı ona.</p>

  <p>Fakat Damian bunu fark etmedi. "Bilim, kurgu gibi bir şeydir, bilirsiniz. Hikâyeler uydururuz, anlatılar karalarız, olayların altında birtakım kalıplar bulmaya çalışırız. Bizler her şeyle ilgilenen gözlemcilerizdir. Hikâyenin sürmesi hoşumuza gider, ilerlemeyi severiz, ilerleme kaydetmek isteriz. Bunlar karanlıkta anlatılmış hikâyeler olsa bile."</p>

  <p>"Ama sizin denklemleriniz var. Matematiğiniz ..."</p>

  <p>"Ha. Matematik. Matematik, dil gibidir. Nereden geldiğini kimse bilmiyor. Nasıl işlediğini gerçekten kimse bilmiyor. Daha çok at ve balık. Simgeler içine kapatılmış atlar ve balıklar."</p>

  <p>Mark zarfı onun yanındaki küçük bir masaya bıraktı, fakat o bunu yaparken eli yarıya kadar kahve dolu plastik kaba çarptı, kap yere düştü. "Hay Allah" dedi. "Özür dilerim."</p>

  <p>"Üzülmeyin. Üzülecek bir şey yok. Bu yaşamı ben seçtim." Damian hâlâ önündeki karanlıktan başka şey görmüyordu, aynı bıktırıcı günlük işler, aynı boşunalık hissi, aynı başarısızlık bilinci; aynı inanç kaybı.</p>

  <p>Mark loş ışığa alışmıştı, kubbedeki nesneler yıldızların sönük parıltıları içinde yıkanıyordu. "Ama çok şey bulmuşsunuzdur" dedi. Damian'ın kararlı ve dikkatli siluetine konuşuyordu, fakat ona doğru yürüyünce bunun üzerine ceket atılmış bir sandalyeden ibaret olduğunu fark etti.</p>

  <p>Damian arkasındaydı şimdi, koluna dokununca yerinden fırladı, "Affedersiniz" dedi Damian. "Sizi korkutmak istemedim. Kimseyi korkutmak istemedim. Devam edin."</p>

  <p>"Bizim bildiğimizden çok fazla şey biliyorsunuz. Bizim bildiklerimiz yalnızca birtakım kırıntılar ..."</p>

  <p>Damian güldü bu sözlere. "Evet. Çok fazla uzaklaşıyoruz. O kadar uzaklaşıyoruz ki, hiçbir şey göremiyoruz. Biliyor musunuz, kuantum fiziğinde nesneler yalnızca görünür ve kaybolur. Sonra da biz nesneleri aniden iki yerde birden ortaya çıkıyor görürüz ki, hatırladığım kadarıyla, olanaksız olması gerekir bunun." Mark yüzünü görebiliyordu artık onun, o da yıldız ışığında parlıyordu. "Bir noktada bir elektron görürüz, fakat sonra nasılsa bir başka noktadadır o, ve bütün olası yörüngelerde birden gezinerek ulaşmıştır ona. İşte bu çok garip bir şeydir. Yıldızların düzenli devinimine inanan biri için garip bir şey." Yere düşen plastik kabı almak için yere eğildi, yere dökülmüş kahveyi ayağıyla giderek genişleyen daireler halinde yayıyordu. "Bir şey daha var. Bilim adamının, gözlerken, aslında gerçekliği kontrol ettiğini biliyoruz artık. Örneğin, atom içinde oluşan parçacığın dönüşü, her zaman, fizikçinin beklediği şeyi yapar. Her zaman onun rasgele seçimini izler. Yine atlar ve balıklar."</p>

  <p>"Her şey bizim beklediğimiz şekli alır mı demek istiyorsunuz?" Mark tümülüsü düşünmekteydi; bir zamanlar mezarın çevresinde var olduğunu hayal ettikleri dünyayı düşünüyordu.</p>

  <p>"Evet. Ve bu beni, gökyüzünü gözleyen kişiyi nereye getirip bırakıyor?" Aynı anda her ikisi birden açık kubbenin içinden, Yılancı takımyıldızının sütümsü iplikçiğine bakıyordu.</p>

  <p>Tam bu anda, Kathleen Clare, Crooked Alley'deki pencerenin yanında oturmuş aynı yıldızlar grubuna dikmişti gözlerini; Owen Chard da uyuyamamış onları seyrediyordu. Joey Hanover de öyle. Gezegenin karanlık yanında, gökyüzüne bakıp duran çok sayıda insan vardı. Onlara göre, yıldızlar dönüp duran boşluğun içinde dans ediyordu. Ve endişeleri, kaygıları ise, bir sis gibi yıldızlardan dondurucu gök boşluğuna yükseliyordu.</p>

  <p>Peki, Pilgrin Vadisi'nde, mezarın yanında, sert toprağa sırtüstü uzanıp yatmış, yukarı doğru bakan kimdi?</p>
</body>
</html>
