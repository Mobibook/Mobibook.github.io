<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3 class="sigil_not_in_toc" style="text-align: center;">21</h3>

  <h2 id="sigil_toc_id_21" style="text-align: center;">Daha Derine İnerken</h2>

  <p>Owen Chard yanında çalışan genç adamı seyrederken tuhaf bir zevkle hareketlerinin giderek yavaşladığını fark etti. Onu etkileyen belki de bahar sonu sabahının sıcaklığıydı, fakat zaman zaman içini çekiyor ve ellerini gözlerinin üzerinden geçiriyordu. "Vay vay vay" dedi sonunda. "Şimdiden yoruldun. Nerde kaldı gençlik?"</p>

  <p>"Yorgun değilim, aslında." Delikanlı siyah plastik bir örtü üzerine diz çökmüştü, uzaktan bakılınca yere eğilmiş dua eden birine benziyordu, ama şimdi bacaklarını ve ağrıyan sırtını rahatlatmak için ayağa kalkmıştı; bunu yaparken çevresinde açılmış koyu renk toprağa bakıyordu. "Nedir bilmiyorum."</p>

  <p>"Takma kafana." Owen her zamankinin aksine neşeliydi. "Herkes böyle olur ara sıra. Biz buna Taş Devri sıkıntısı deriz." Elindeki ufak kürekle toprağa vurdu hafifçe. "Buradan başlıyor gibi. Havaya açılıyor."</p>

  <p>"Bir hastalık gibi mi?"</p>

  <p>"Hayır. Keder gibi."</p>

  <p>Martha Temple onlara yaklaştı, en muzip haliyle parmağını onlara doğru sallayarak, "Siz çocuklar neler konuşuyorsunuz böyle?" dedi. "Korkunç bir sözcük geldi kulağıma, hiç sevmediğim bir şey. Güzel şeyler duyayım. Zencefilli çörek gibi. Ya da gevrek gibi."</p>

  <p>"Taş Devri sıkıntısından söz ediyordum ona" dedi Owen. "Sanırım siz hatırlarsınız ne olduğunu."</p>

  <p>"Bilmek istemiyorum." Ellerini kulaklarına götürdü sevinçle ve uzaklaştı oradan. Ama biliyordu tabii. Alında toplanan soğuk teri, ellerde kollarda hissedilen ağrıya benzer o yararsızlık duygusunu, o garip seyredilmek duygusunu biliyordu. Bir keresinde ciddi biçimde etkilemişti kendisini de, ama şu anda çok neşeliydi. "Julian" diye seslendi. "Julian Hill, ne yapıyorsun?" Keyfi o kadar yerindeydi ki, Julian'ın, her zamanki gibi, kazıya yardım için çok az şey yaptığına dikkati çekiyor olmayabilirdi. Mezarın, tümülüsün vadinin yanından başlıyor gibi göründüğü doğu ucunda dineliyordu Julian; başını geriye atmış, kollarını havaya kaldırmıştı. "Yaz dönümü gün doğuşu hakkında bir kuramım var. Aslına bakarsan benim en iyi kuramlarımdan biri..."</p>

  <p>"Uzman olan sensin, herkese böyle söylendi. Neden oturup <i>New Archaeology</i>'ye ilginç bir makale yazmıyorsun? Herkes böyle yükselmiyor mu?"</p>

  <p>"Bu da bir fikir." Julian onun önerisini ciddiye almıştı. "Acaba gerçekten güzel bir parça için ne ödüyorlar?" Julian'ın huyunun bir özelliğiydi bu, kendi değeri üzerine düşüncelerini herkesin kabul edeceğini sanırdı. "Konferansımı da geliştirebilirdim." Julian Hill'in, şu âna kadar henüz vermediği konferansı, arkeolojinin geleceği ile ilgiliydi. Onun görüşüne göre bir zaman gelecekti ki kazılara neden kalmayacaktı, toprağı dinleyen aletler yerin altında gömülü olan bütün nesneleri saptayabilecek ve onları üç boyutlu bir biçimde yeniden kuracaktı. Yeraltı dünyası rahatsız edilmemeliydi, çünkü bu üç boyutlu imgeler hologramlar şeklinde yeniden üretilebilirdi: geleceğin müzelerinde, geçit mezarlar ve yeraltındaki odalar sergi salonunun tabanında, sımsıkı kapalı toprak içinde gizli olarak duran nesnelerin eksiksiz bir kopyası halinde, ışıkla yansıtılacaktı. Bu neolitik anıtların taşı, içinde yaratıldıkları müzenin taşı kadar gerçek, çürümüş kemikler ve toprak kaplar yeraltından yeni çıkarılmış kadar katı görünecekti, tarihöncesine ait bütün kanıtlar ışıltılı bir halde gözler önünde olacaktı. Gerçekte hiçbir şeye dokunulmamış olacaktı: dolayısıyla, biri sonsuza kadar karanlığa gömülmüş, öbürüyse ışıklar içinde iki dünya olacaktı. Julian Hill kendini de ışık içinde görüyordu; kendini kazı birikintilerinden, kendi bedeninin çevresinden, bütün meslektaşlarından uzakta, gözlerinin her zaman dikili görüldüğü mesafede görüyordu.</p>

  <p>Martha Temple, elindeki küçük hesap makinesine bazı rakamlar girerken seyrediyordu onu. "Ne şans" dedi en çekici haliyle, "içimizden birinin gerçekten kazı yapmak zorunda olmaması. Geride durursun ve bütün resmi görürsün, değil mi?"</p>

  <p>"En iyi yaptığım şey de budur benim."</p>

  <p>Martha'nın beklediği yanıt tam da bu değildi, sesinde bir hayal kırıklığı vardı. "Seni meşgul etmeyeyim" dedi. "Gerçek işlere dönmem gerek."</p>

  <p>Şu anda gerçek işi, alana bitişik kurulmuş eklentide masasının üzerinde bıraktığı tahta bir tepsinin içindekilerde olacaktı. Tepside, sabahki kazılarda bulunmuş şeyler vardı: her ikisi de ileri derecede bozulmuş fakat ilk şekillerinden yeterli izler taşıyan iki çakmaktaşı, birinin ötekinden daha geniş ve daha düz olduğu görülebiliyordu. Bu buluntuların kesin yeri not edilmişti, yapılmaları arasında yüzlerce yıllık zaman farkı olmasına karşın, gerçekte birbirine çok yakın yerlerde bulunmuştu. Bir de toprak kap parçası vardı. Beş santimetreden daha büyük değildi, ama Martha ince fırçasıyla ona dokunmak üzere eğildiğinde, üzerinde, ip görünümünde bir iz olduğunu hemen fark etti: bir başka zamanda, birisi henüz katılaşmamışken kilin üzerine bir ip sarmış olmalı ki bu soluk süs izi kalmıştı geriye. Bir başka zamanda. Fakat zamanlama yapmak yine de zordu; üzerinde iz bulunan nesnenin dönemi, bölgenin, kuruluşundan yüzlerce yıl sonra hâlâ kullanım halinde olduğunu akla getiriyordu.</p>

  <p>Parçayı polietilen bir torbaya koydu dikkatle, mühürledi ve etiketledi torbayı. Arkasından kapının açıldığını duydu, kendi kendine konuşurmuş gibi ama en çekici sesiyle, "Çok garip bu" dedi. Yanıt gelmedi. "Budalalık ediyor da olabilirim." Hâlâ bir yanıt yoktu, hızla geriye dönünce, piposunu çıkarmakta olan Owen Chard'ı gördü. Tatlı bir gülüşle, "İçeri girdiğini duymadım" dedi. "Böyle kendi kendimle konuşurken görünce kim bilir neler düşündün hakkımda?"</p>

  <p>"Dinlemiyordum." Piposunun çanağını bilgisayarın kenarına vurdu. "Beni Mark sandın, değil mi?"</p>

  <p>"Kimse sanmadım." Yine aynı tatlı gülüş, ama Owen dikkat etmediği için, daha sert bir edayla, "Sahi o nerede?" diye ekledi. Kulübenin kapısına gitti ve seslendi, "Mark? Mark? Mark'ı gören var mı?" - Onun henüz gelmemiş olduğu gerçeğine dikkat çekmiş oluyordu böylece. Kendi kendine, yüzündeki hafif gülümsemeyi bastırmaya çalışırken, "Umarım kötü bir şey olmamıştır" diye ekledi.</p>

  <p>Aslında Mark günün geç saatlerine kadar gelmedi. Ötekiler onun coşkusuna o kadar alışıktı ki, Owen dışında hiç kimse onun ne kadar zor durumda ve gergin olduğunu fark etmedi. Fakat Mark bir şey söylemedi, onlar da, höyüğün içinde bulunan oda mezarın üzerindeki sıkışmış kireçli toprağı yavaş yavaş kaldırarak gün boyunca çalıştı. Toprağa diz çökmüş çalışırken sırtları ağrıyordu; siyah plastik örtü üzerine diz çökmeye çalışsalar da, dizleri sıyrılmış, berelenmişti; malaları ve ufak kürekleriyle gevşettikleri toprağı incelerken boyunlarına ağrılı kramplar giriyordu; keskin taşlar parmaklarını çizmişti; toprağı eleyip daha sonraki analiz için plastik torbalara yerleştirmekten bilekleri acıyordu.</p>

  <p>Gün ışığı kaybolmaya başlayıncaya kadar çalışmayı sürdürdüler; batmakta olan güneş, sınır taşlarının uzun gölgelerini düşürdü düz araziye. Tümülüs ise, şimdi ilk durumundan otuz-kırk santimetre kadar aşağı inmiş olmasına karşın, vadinin kenarında koyu bir çukurluk olarak görünüyordu. Öğleden sonra erken saatlerde bir rüzgâr başlamıştı, kazıcıların gözlerine toprak ve kireç parçacıkları üfürmüş, ağızlarına girmiş, saçlarını darmadağın etmişti. Fakat şimdi rüzgâr durmuş ve sisin ilk ince parçalarının yerini, vadinin yamacındaki kayın ve dişbudak ağaçları üzerinde duran kalın bir perde almıştı; o kadar kalındı ki sisin üzerinde ağaçlar karakalem resimler gibiydi, sanki hemen eriyeceklerdi onun içinde.</p>

  <p>"Buraya!" Taş Devri sıkıntısına düşmüş delikanlının sesiydi bu. "Buraya gelin!" Mark ile Owen ona doğru gittiler, aşağıda, küçük küreğiyle işaret ettiği, toprağa gömülü bir şekle baktılar. Yirmi beş santimetre boyunda, kavisli bir şeydi. "Kemik falan mı?" diye sordu, bulduğu şeyin fazla önemli bir şey olmaması olasılığına üzülür gibi.</p>

  <p>"Evet, bir kemik." İlk bakışta anlamıştı Mark ne olduğunu. "Ama insan kemiği değil."</p>

  <p>"Hayır" diye ekledi Owen. "Bir öküzün kürekkemiği bu. Bir kürek şekli verilmiş. Görüyor musun?" Eğildi ve nesneye dokunmadan çalışarak parmağıyla dış çizgilerini izledi.</p>

  <p>Mark bir adım geriye çekildi. "Doğru" dedi. "İşte bu o. Onlara yaklaşıyoruz artık."</p>
</body>
</html>
