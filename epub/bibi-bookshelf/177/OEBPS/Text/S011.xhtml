<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3 class="sigil_not_in_toc" style="text-align: center;">11</h3>

  <h2 id="sigil_toc_id_11" style="text-align: center;">Alan Gezisi</h2>

  <p>Gezegenden adım adım ayrılıp sonra geri dönerek çimler üzerinde yürüme; dimdik fakat başı önde yürüme, yeryüzünde olmanın koşullarından özgürlük ve boyun eğme. Alan gezisi. Bir zamanlar aynı pozlarda yürümüş olan atalarının izlerini arıyorlar. Başları öne eğik. Dane ve kök arayarak. Pozları aynı idiyse, dünya ve üstlerindeki gök hakkındaki duygularının da aynı olması gerekmez miydi? Taşların ok uçları olarak kullanıldığı zamandan bugüne, taşların yeniden bir araya getirildiği güne kadar herhangi bir temel değişiklik olmuş muydu?</p>

  <p>Çimler üzerinde hep birlikte yürüyor, yedisi birlikte, Pilgrin Vadisi'ni kesen bir çizgi üzerinde, birbirlerinin adımlarının basıncını çevrelerindeki yerçekiminde ufak değişiklikler gibi hissederek. Kendilerinden önce başkaları da bu şekilde yürümüşlerdi, şimdi onlar da aşındırarak, daha sonra bulunacak olan kendi izlerini bırakarak, değiştiriyorlar yüzeyi. Bu yüzden de geziciler dansçılara benziyorlardı. Dans hep aynıyken, dansçılar değişir.</p>

  <p>Vadinin sırtında, ötedeki düzlükteki tarlalara doğru yürüyorlar, çorağın eğrisini izleyerek, ortak amaca uygun olarak, tavşan yuvalarını aşarak, çimenler arasında beyaz iplikler gibi uzanan eski izleri inceleyerek, çakmak taşları, kemik parçacıkları, daneler, salyangoz kabukları arayarak. Her zaman aynı olan, her zaman yenilenen çimenler üzerinde yürüyorlar,&nbsp;<span style="text-indent: 0.8em;">ayaklarının altındaki toprak bile, aramakta oldukları geçmişin kendisi.</span></p>

  <p>Yine de başka kanıtlar da olacak. Bu alanda, bölgenin kıyı çizgisinde hâlâ fosiller ortaya çıktığına, döküntüler ve ani çatlamalarla konik fosiller ve amonitler fırladığına göre, iç bölgenin de daha önce burada yaşayanlara dair kanıtlar kusmasının olası olduğunu bilen yürüyüşçüler için kanıtlar. Bir gecede belirmiş gibi, aniden ortaya çıkan izler.</p>

  <p>Martha Temple bir tehlike çığlığı atıyor: yeraltındaki yuvalardan siyah bir yaratık çıktı ve tarlanın köşesindeki beyaz badanalı küçük kulübeye doğru kaçtı. Gözünün ucuyla görmüş olabileceği biçimsiz bir şeydi. Bir kedi olmalıydı. Evet, bir kedi. Pencerenin önünden bir şeyin geçtiğini gördüğünü sanıp ileriye doğru bir adım ilerleyerek kulübeye bakıyor karşıdan. Sonra aynı geçiş. Ama bu, güneşin önünden geçen bir bulut olmalı, ya da pencerenin önünden aşağı düşen bir dalın gölgesi. Ve yeniden yürüyüşüne dönüyor. Sessizlikte, sessiz toprakla uyum içinde yürüyor; tozun toprağın sessizliği, zerre elementlerin sessizliği, fosfatların sessizliği, sessiz tarlalarda adımlarını yönetenlerin sessizliği.</p>

  <p>Julian Hill ile genç bir kadın birbirlerine bir şeyler seslenince, sessizlik bozuluyor şimdi. Alanın çeşitli yükselip alçalmaları ve dış hatları haritaya geçirilince, vadi Öklid geometrisinin bir çerçevesi içine yerleştiriliyor. Koordinatlar işaretlenince, Pilgrin Vadisi'nin yerini bir sayısal görünüm alıyor. Dereceler. Eğimler. Akım tablosu. Matriks. Göklerin altında sayılar seslendirilince bir başka görünüm.</p>

  <p>Mark Clare, toprağın bir kesitini görebilmek için, tümülüsten elli yarda kadar ötede bir deneme hendek kazılışını da denetliyor aynı zamanda. Yumuşak toprağın ve kilin hemen altı ufak kireç parçaları da içeriyor, fakat kazıcılar kilin ve yumuşak toprağın altındaki yumuşak ıslak kireç taşına ulaşıncaya kadar giderek daha derin kazıyorlar. Daha derine, arazinin kendi şekli olan daha sert kirece ulaşıncaya kadar. Ve bu kireç ve toprak tabakalarında insana ait yerleşme tabakaları bulacaklarını da umuyorlar. Öbeklenmeler. Varsayımsal zaman.</p>

  <p>Mark Clare ve Owen Chard şimdi tümülüsün çevresinde çalışıyor: Mark toprağın içine terminaller gönderiyor, Owen'sa küçük kara bir kutuya bakıyor ve notlar alıyor. Yüz ifadelerinden açıkça anlaşılıyor ki, tamamen beklenmedik bir şeyle karşılaştılar: manyetik gürültünün dalgalanışı, kazılmamış mezarın ön avlusu içinde deliklerden oluşan yarım daire şeklinde bir örnek olduğunu düşündürüyor. Neden orada bu delikler? Bunların büyük ağaç direkleri desteklemek için tasarlanmış olduğunu tahmin edebiliyorlar sadece. Zamanla hepsi çözülecek belki. Gerçek zaman.</p>

  <p>Elektriksel etkinlik düzeylerinde de farklılıklar kaydettiler -çünkü kireçli toprak bile taş duvarlardan ya da döşemelerden daha az dirence sahip-, bu bilgiler de mezarın içinde bir tür taş yapı olduğunu düşündürtüyor onlara. Fakat belki de iyimser bir tahmindir bu: höyüğün içinden gelen sinyallerin çoğu o kadar zayıf, o kadar karmaşık ki, henüz çözümlenemiyor. Başka bir aşama olacak. Süreç devam ediyor. Varsayımsal zaman. Gerçek zaman. Birbirine doğru eğriler. Mezardan dışarı doğru yayılarak yürüyüp sonra geriye dönen alan yürüyüşü gibi; eski adımları izliyor ve yeniden izliyor. Ölülerin yaşayanları nasıl çevrelediğini, sardığını anlamak gibi. Her şey bir başka şeye dokunuyor.</p>
</body>
</html>
