<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3 class="sigil_not_in_toc" style="text-align: center;">9</h3>

  <h2 id="sigil_toc_id_9" style="text-align: center;">Bir Çocuk</h2>

  <p>Kathleen onun peşinden gitti, çalışma odasının kapısına yaslanarak bahçedeki kırık antik eserleri dikkatle seyretmekte olan kocasına baktı. Kımıldamadı. Sonunda, "Kuruma telefon ettim" dedi. "Mrs. Lipp adında biriyle konuştum."</p>

  <p>Mark eliyle alnını ovuşturdu. "Bunu hâlâ istediğinden emin misin?"</p>

  <p>"Elbette." Kollarını ağır ağır yanına indirdi, dikildi. "Hep bunu düşünüyorum. O kadar çok yalnız çocuk var ki, Mark. O kadar çok mutsuz çocuk var ki. Niçin bir yardımımız olmasın buna?"</p>

  <p>"Olmayacak şeylere bütün bu özlem." Kadın sesli bir şekilde soludu, kocası ona doğru döndü. "Özür dilerim, Kathleen, onu demek istemedim. Birbirimize yetmiyor muyuz?" Ama hayır, başka bir güvene ihtiyacı vardı onun; dünyayla arasında başka bir bağ istiyordu; sarılacak bir başka kişiye ihtiyacı vardı. Onu hâlâ sahildeki topal kız olarak gördüğü zamanlar olmuştu, parmaklarını avucuna aldı ve öptü. "Yetmez mi?" diye sordu yine, yüzünü onun avuçlarıyla gizlerken.</p>

  <p>"Aynı şey -neydi o sözcük- aynı özlem sende de varken nasıl böyle konuşabilirsin? Ait olmakla aynı şey değil mi özlemek? Biz de bunu istemiyor muyuz? Bir çocuğa ait olmak?" Her ikisi de, birbirine yapışmış ileri geri sallanarak, aynı sakin sesle konuşuyordu. "Bunun olamayacağını nereden biliyoruz? Bunu kim söyleyebilir bize?"</p>

  <p>"Ben biliyorum." Gözlerini kaldırdı ve karısının çarpılmış yüzünü gördü. "Ben biliyorum. Ben sadece en iyisini yapmak istiyorum. Senin için en iyisini."</p>

  <p>"Neden benim için?" Bu düşünce Kathleen'i dehşete düşürmüş gibiydi, -kocası tarafından bile olsa- özel ilgi gösterilen bir kişi olmak istemiyordu sanki. Yumuşakça itti onu. "İkimiz de bir çocuk istiyoruz" diye fısıldadı. "Her zaman söylerdin bir çocuk istediğini."</p>

  <p>O konuşurken bir kez daha eliyle alnını ovuşturdu, sanki silmek istediği bir işaret vardı alnında. Aslında, gerginliklerinde onu şaşırtan bir şey vardı. Mark başkalarının yanında her zamanki insandı, ama Kathleen'le birlikteyken, soyutlanmış, savunmasız, tehlikeye açık, dünyanın kasvetli müziğine karşı tetikte hissediyordu kendini. Ona olan aşkından ayrılamaz bir şeydi bu, ama onu korkutuyordu. "Haydi yemek yiyelim" dedi. "Yiyecek bir şey var mı?" İşte tam bu anda Jude'un, ayaklarının dibinde sessiz sessiz yattığını, gittikçe çöken akşam karanlığında kendilerinden ayrılmadığını fark etti.</p>

  <p>Mutfağa gittiler, yemekte evlat edinme olasılıkları hakkında konuştular; sonunda, ikisinin de sonunu hayal edemediği bir sürecin ilk aşamasına girme kararı aldıklarında, Kathleen ellerini çırptı. "Biliyordum!" dedi. "İşte gerçekleşiyor!" İnce, solgun yüzü renklendi.</p>

  <p>Mark çalışma odasına döndü ve kitaplarının arasında oturdu. Çevresinde, arkeoloji dergilerinden yapılan eski kopyalar ve cilt cilt arkeolojik araştırmalar kadar yığınlar halinde kendi yazıları, grafikler, bilgisayar çıktıları, çizimler de duruyordu. Raflardaysa bölgeye ait eski ve değerli çalışmalar vardı. Dorset, bir takınaktı onun için. Bu yerin -kuş seslerinde her zaman garip bir yumuşaklık işitirdi- kendine özgü bir sesi, kendine özgü kokuları vardı. Koyunların ve sığırların tarlalarda huzur içinde otladığını görünce, oradan kaynaklanmış gibi görünen hayatı besleyen, koruyan iyiliğinin, kıvrımlarının ve katlarının baskısını hissedebiliyordu. Nerdeyse insani bir varlığı vardı onun, sanki onun üstünde yaşamış kuşaklar zayıf bir akis bırakmıştı geriye - özel bir kuşun şarkısı kadar tanınması güç, ama bütün öteki seslerin altında inatla devam eden bir nota. Yoksa, notadan çok bir renk mi demeli - kan kadar canlı, soluk kadar yumuşak, her zaman yenilenen o koyu yeşil renk. Dorset'in çayırlarında, yere uzandığında, kendisinden önce gelmiş olanların ellerinde büyütülmüş gibi hissederdi kendini. Buralar dinlendiği topraktı. Evet, tekin olmayan bir yerdi burası. Birtakım gizleri vardı.</p>

  <p><i>Dorset Antiqua</i>'nın bir cildini aldı eline. Kitabın başlığı bile onda engin tarlaları, yeşil girinti ve çıkıntıları, ağaçlı ufukları, çorağın, yumuşak toprağın eğri büğrü sınırlarını anımsatıyordu ona. Bir kez daha huzur içinde hissetti kendini. Okumak istemiyordu onu, sadece, küf kokulu, hafifçe nemli yapraklarını çevirerek, eskil tepeleri ve terk edilmiş uzun patikalarıyla manzaranın eski gravürlerine dalarak elinde tutmak ve bakmak istiyordu. Bölgedeki bir tümülüs çiziminin bulunduğu bir sayfada durdu. Olmayacak kadar geniş çizilmişti, hiç kuşkusuz bir on sekizinci yüzyıl eski eserler uzmanına aitti, bir Leviathan gibi, dalgalı bir manzaraya egemendi. Ama bir başka anlamda, perspektifi gerçek gibi görünüyordu Mark'a, çünkü manzaranın kendisi tanınmayacak kadar değişmişti - gravürdeki yabanıl ağaçların dış çizgilerini izledi parmaklarıyla, dallar öylesine siyah çizilmişti ki, höyükten, onların altındaki koyaklardan, insan elinin değemeyeceği kayalıklardan dehşetle uzağa kaçıyor gibi geliyordu ona. Bütün bu özellikler, tümülüsün kendisinden yayılan şeyler olabilirdi; gravürü çizen kişi bütün bunların üzerine kül gibi mavi, çalkantılı bir gökyüzü çizmişti. Ama belki de o zamanlar manzara böyleydi. Ya da belki, gravür bitirildikten sonra bu hale gelmişti. Kathleen bütün bu süre içinde çalışma odasının kapalı kapısının dışında duruyor, içinde kocasının gerçek düşüncelerinin bir yankısını yakalayabileceği ani bir iç çekiş ya da hareket duyar mıyım diye dikkatle dinliyordu.</p>

  <p>Mark kitabı masaya bıraktı ve pencereye gitti tekrar. Demek bir evlat edineceğiz, diye düşündü, bir insan yaşamını alıp kendimizinkine ekleyeceğiz - hepimizi bütünüyle değiştirerek, kendi yaşamımızı değiştirerek, çocuğun yaşamını değiştirerek, bizden sonra geleceklerin yaşamını değiştirerek. Her şey şimdi başlıyor. Şu andan başlayarak, Kathleen'in ve benim yansımalarını kuşaktan kuşağa geçirerek sonsuza kadar sürecek bir ilişkiler zinciri kuruluyor; insan kalıbında bir değişme, ama niçin bu kadar rastlantısal, bu kadar önceden görülemez, bu kadar kalıcı? Her şey bu kadar zayıf, bu bir tek eylem kadar yatıştırılmaz mı?</p>

  <p>Gökyüzüne baktı. Fırtınalı yağmur geçmişti, açık, sakin bir geceye bırakmıştı yerini - Thomas Hardy'nin <i>Çılgın Kalabalıktan Uzak</i> romanında Gabriel Oak, Norcombe Tepesi'nde böyle bir gecede otlatıyordu koyunlarını; Hardy şöyle anlatıyor: "..Akyıldız'ın şahane parlaklığı çelik gibi bir pırıltıyla&nbsp;<span style="text-indent: 0.8em;">deliyordu gözü, Kapella adlı yıldız sarıydı, Aldebaran ve İkizlerevi ateşli bir kızıllıkla parlıyordu" çünkü "bütün yıldızların pırıltılarının, bir vücudun ortak nabzınca ayarlanan bir kalp atışına benzediği" bir geceydi. Ama yıldızlar tam da bu şekilde atmıyor. Bilinmeyen bir başlangıç noktasından hızla uzağa kaçıyorlar, bu gezegen de, uzayın yaratıldığı aynı hayal edilmez ânın içinde zamanı yaratmış olan bir olayın gücüyle, onlarla birlikte uzaklaşıyor.</span></p>

  <p>Mark Clare bunu düşünmüyordu. Göklere bakıyordu, ona göre takımyıldızlar Çiftçi Mint'in, Evangeline Tupper'ın, karısının yüzlerine dönüşüyordu. Bütün gökyüzüne yazılmış öyküydü bu. Daha sonraysa bu yüzler soldu, bilinmeyen bir çocuğun yüzünün dış çizgilerini görmeye başladı. "Bir çocuk" dedi. "Bizim çocuğumuz."</p>

  <p>Kathleen onun sözcüklerini anlayamadı, ama sesindeki garip tonu işitti; hafifçe vurdu kapıyı ve odaya girdi, onun gökyüzüne vurmuş siluetini gördü yalnızca. Daha sonra, altlarındaki dükkânda, antika saatlerin çınlayışım duydu - büyük, küçük tümü birlikte çınlıyordu. "Burası ne kadar karanlık, Mark" dedi. "Işığı aç. Işığı açmalısın."</p>
</body>
</html>
