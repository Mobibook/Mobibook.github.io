<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3 class="sigil_not_in_toc" style="text-align: center;">41</h3>

  <h2 id="sigil_toc_id_41" style="text-align: center;">Taşlardaki Öğütler</h2>

  <p>"Size göstermek istediğim bir şey vardı." Mark Clare mezarın üzerindeki işaretlerin fotoğraflarını alıp ona uzattı. "Siz anlayabilirsiniz belki." Kubbe kapalıydı şimdi, gözlemevinin iç kısmında dolaşan kırmızı ışık yakılmıştı.</p>

  <p>"Bana hikâyeyi anlatın" dedi Damian. Mark'ın sesindeki bekleyişi hissetmişti; Joey Hanover'in kulübeye girdiğindeki heyecanı anımsattı ona bu; ve etkilendi bundan. Alec'i anımsattı. Bir de kendindeki bir şeyi anımsattı ona; bir zamanlar yaşamını harekete geçirmiş, ama şimdi kaybolmuş olan şeyi.</p>

  <p>Mark taşa kazınmış bu çevremleri ve sarmalları mezarın kör girişinde bulduklarını açıklarken fotoğrafları eline aldı, Mark'ın ne keşfetmiş olduğunu hemen anladı. "Eğer bu bir yıldız haritası ise" dedi, "o zaman şunlar Ülker takımyıldızı." Filmin arabı üzerinde beyaz görülen yedi işareti gösteriyordu. "Onların içinde Alnath da var." Belli belirsiz bir çentiği gösteriyordu eliyle, taşın üzerindeki bir lekeden başka bir şey de olmayabilirdi bu. "İşte şunlar da Boğalar." İşaretparmağı aşağıdaki, titrek bir çizgiyle birleşmiş daha küçük üç işarete gitti. "Şurada da ..." parmağı, kör girişin yüzeyinde derin bir çentiğin temsil ediyor olabileceği daha geniş, beyaz bir bölgenin çevresinde dolaştı, "Aldebaran, büyük yıldız. Böyle bir taşta saklanabilmiş olması ne garip." Fotoğrafları yere bıraktı. "Bir tarih var mı elinizde?"</p>

  <p>"Bütün kanıtlar akla getiriyor ki..." Mark bunları söyleyince&nbsp;<span style="text-indent: 0.8em;">iki adam da gülmeye başladı. "Bütün kanıtlar, mezarın İ.Ö. 2500 civarında yapılmış olduğunu akla getiriyor. O zamanlardaki ilkbahar ılımı hakkında bir şeyler söyleyebilir misiniz bana?"</span></p>

  <p>"Bir dakika sürer." Damian gök boşluğundaki hareketlere dair bütün bilgilerin kayıtlı olduğu bilgisayara döndü. Ekranda paralelkenar şeklinde bir görüntü ağır ağır dönüp duruyordu; sonra bütün çizgileri ayrı bir biçimde dönmeye başladı ve yeni bir örnek oluştu. "İ.Ö. 2500'deki ilkbahar ılımında" dedi Damian, "şu özel yıldızlar doğu ufkunda ancak görünür durumdaydı. Gelin görün." Mark konsola doğru gitti, fakat bütün gördüğü ekran üzerinde titrek titrek parıldayan küçük çaprazlardı. "Sizin haritanız daha dramatik" dedi Damian, "fakat bilgi, aynı. Aynı geceki gökyüzü bizim için yeniden kuruldu."</p>

  <p>"Bu da demektir ki" dedi Mark, "bu da demektir ki, oda mezar, üzerindeki girişe kazınmış yıldızlarla aynı hizadaydı. Tümülüs doğuyu gösteriyor, vadinin sırtından ufku görebiliyorsunuz." Çok heyecanlanmıştı şimdi, boğazı kurumuştu. Yutkunuyordu.</p>

  <p>"Eğer böyle ise, o zaman dikkate değer bir planlama kanıtı var elinizde. Taşın oyulması epey zaman almış olmalı, o zaman bu insanlar - öyleydiler değil mi?"</p>

  <p>"Evet, insanlar."</p>

  <p>"Bu insanların, yıldızların hareketini bizim kadar doğru bir şekilde kestirebilmiş olmaları gerekir." Bilgisayarı kapadı, Mark bir an için doğrusal modelin ekranın yanlarına doğru kaçışını görebildi. "Bunda da teselli edici ufacık bir şey var" diye sürdürdü Damian. Konuşurken Mark'a bakmıyordu artık. "En azından, yıldızların gerçekten orada olduğunu biliyorum her şeye rağmen. Bu insanlar kim olursa olsun, en azından aynı ışığı gördüler."</p>
</body>
</html>
