<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3 class="sigil_not_in_toc" style="text-align: center;">57</h3>

  <h2 id="sigil_toc_id_57" style="text-align: center;">Toplantı</h2>

  <p>"Bunlara karşı bir yasa maddesi olmalı. Bu gibi kimselere karşı bir yasa her zaman vardır." Konuşan, saçları topuz halinde toplanmış, gözlüklü küçük, ince bir kadındı. Kesin bir kanıt ileri sürüyormuş gibi, "Otuz yıldır bu köyde yaşıyorum" diye ekledi.</p>

  <p>"Yasalardan söz etmenin zamanı olduğunu sanmıyorum, Miss Ford." Colcorum Kilisesi papazı ayağa kalkmıştı. "Onların inançla ilgili ihtiyaçlarını karşılamak zorundayız, eminim. Eski kiliseleri düşünün. Bana öyle geliyor ki, onları yargılamamalıyız." Colcorum'un köy meclisi salonunda bir toplantı düzenlenmişti -bingo oyunlarından anma toplantılarına kadar her etkinlikte kullanılan alçak tavanlı geniş bir salondu bu- köylülerin hemen tamamı, Pilgrin Vadisi'ndeki kamp bölgesine karşı protestoda bulunmak için toplanmıştı. Tümülüsle ilgili olanlardan bazıları da gelmişti: ucuz plastik sandalyelerde oturan köylülerin arasında Evangeline Tupper ve Hermione Crisp, Mark ve Kathleen Clare ile geride ayakta duran Çiftçi Mint ile Oğul Mint de vardı. "İlk kiliseler, anlamıyor musunuz, halkın dindarca amaçları içindi. Böyle bir ders. Bana öyle görünüyor."</p>

  <p>"Ne konuşuyor bu, Allah aşkına" diye fısıldadı Evangeline, arkadaşına. "İlk kiliseymiş, nerede bu?"</p>

  <p>"Kahve?" Miss Chancellor'un kahvesi bütün Colcorum'da ünlüydü; elinde tepsiyle aralarında dolaşırken, sadece köye yabancı olanlar istekli göründü.</p>

  <p>Bulaşık suyu gibi bir fincan kahve kendisine uzatılırken, "Daha kuvvetli bir şeyiniz yok mu?" diye sordu Evangeline.</p>

  <p>"Biraz Earl Grey'im var, şekerim, paylaşmak ister miydiniz?"</p>

  <p>"Hayır. Sanırım bir başka sefer paylaşırım."</p>

  <p>"İlk kilisede, bilmiyor musunuz, ne güzel birliktelikler olurdu. Ne güzel bir yaşama sevinci vardı o keşmekeş içinde..."</p>

  <p>Biraz daha yüksek bir sesle, "Başım dönüyor" diye mırıldandı Evangeline.</p>

  <p>Bir başka köylü toplantıda konuşmak için sandalyesinden kalktığı sırada, salonun gerisindeki Çiftçi ve Oğul Mint'in kıkır kıkır gülüşleri açıkça duyuluyordu. "Ben, şaşırtalım onları diyorum. Etraflarını çevirelim ve saldıralım."</p>

  <p>"Şimdi bir yerlere geliyoruz" dedi Evangeline, Hermione'ye. Konuşanı görmek için belli bir sevinçle geriye döndü - yün bir ceket giymiş uzun boylu orta yaşlı bir adamdı bu. Ölçülü ve dikkatli görünüyordu, ama sesinde alttan alta, bütün salonu karıştıran bir panik duygusu vardı. Ama Evangeline gülümsüyor ve onu desteklercesine baş sallıyordu.</p>

  <p>"Karavanlarını ateşe verebiliriz" diyordu adam. "Sezdirmeden yaklaşıp kundaklayabiliriz karavanları. Kundaklama politikasına inananlardanım ben."</p>

  <p>Evangeline eğleniyordu. "Köylüler ne kadar barbar, değil mi?" diye fısıldadı. "Tabiatın dişleri ve pençesi çok kanlıdır."</p>

  <p>"Başka içecek isteyen? Hâlâ sıcak ve leziz."</p>

  <p>"Hayır, sağ ol şekerim." Evangeline kahve fincanını Miss Chancellor'a uzattı. "Bir fincan epey götürür bizi bu bölgede."</p>

  <p>"Ya da" diyordu konuşmacı, "askeri çağırabiliriz-"</p>

  <p>"Ya da bok yersiniz!" Bu laf atma üzerine konuşmasını kesti, ama köylülerden çok azı köy meclisi salonunun kapısında görünen, üzerinde yamalı bir elbise olan yaşlı kadına bakmak için başını çevirdi. "Yardım edin içeri gireyim" diye ekledi kadın emir verircesine; dinleyicilerden iki genç hemen ona doğru koştu, iki koluna girerek yavaş yavaş salonun önüne getirdi. Üzerinde, naftalin ve eski kolonya karışımı garip bir çürük kokusu vardı. "Oturtun beni." Bu hareketleri kendi başına yapamaması için hiçbir neden olmamasına karşın, ağır ağır oturttular bir plastik sandalyeye. O zaman arkasındaki köylülere döndü, yüzünde, bir ölü maskesindeki kadar kör ve hareketsiz bir ifadeyle baktı onlara.</p>

  <p>Gelişi, son konuşmacıyı bozmuş gibiydi; fırsatı yakaladığını hisseden papaz bir kez daha ayağa dikildi. "Bizler Hıristiyan bir halkız elbet, o büyük kilisenin bir parçasıyız ..."</p>

  <p>"Taşak." Gene o yaşlı kadındı bu, başını papaza döndürmüş dik dik bakıyordu.</p>

  <p>"Mrs. Trout devam etmeme müsaade ederse" dedi papaz, üzgün bir edayla. "Dikkatinizi bu genç insanların kötü durumuna çekmek istiyorum. Bu gençlere büyük borcumuz var bizim, özellikle de vadideki, iman ve ilham arayan dostlarımızın..."</p>

  <p>"Canları çıksın." Yine yaşlı kadındı konuşan.</p>

  <p>Evangeline, Hermione'ye döndü. "Kulaklarını aç" dedi kikirdeyerek. "Bir şamata kopacak."</p>

  <p>O heyecan içinde oldukça yüksek sesle söylemişti bunları; beyaz ceketli, sarı kravatlı bir adam bunlara döndü. "Bilmiyor muydunuz?" dedi. "Biz köylüler daha eğlenceliyizdir. Çok daha uygarız." Tam o sırada yaşlı kadın "Gavat!" diye saldırıyordu papaza. "Lola Trout'a gelince, ne harika ama, değil mi?" diye devam etti. "Köyden dışarı adım atmamıştır ama tam bir şehirlidir o."</p>

  <p>"Hep böyle ağzı bozuk mudur?"</p>

  <p>"Onun her zamanki heyecanı. Aslında, duyduğuma göre görgülü biriymiş."</p>

  <p>"O kadar derinine inmek istemem doğrusu" diye cevap verdi Evangeline. "Ah hayatım, beni mi istiyorsun?" Bu son sözler, kadına gülümsemekte ve gür kaşlarını onu doğru kaldırmış olan papazaydı.</p>

  <p>"Belki de" diyordu konuşmacı, "kazı alanından bir dostumuz bizi aydınlatmak lütfunda bulunur. Kıymetli düşüncelerinizi öğrenelim, aydınlanmaya muhtacız hepimiz."</p>

  <p>Evangeline ayağa fırladı, konuşmaya hazırlanırken Mintlerin gülüşleri geliyordu kulağına. "Biliyorum" diye bağırdı, "neler hissettiğinizi biliyorum. Vücudumdaki her bir damar sizinle birlikte atıyor. Çünkü, ben de çok çektim onlardan." Neden acı çektiğini tam olarak belirtmese de, Pilgrin Vadisi'nde kamp kurmuş olanlardan söz ediyordu herhalde. "Fakat daha fazla ne yapabilirim? Bu arazinin sahibi olan Orman Komisyonu'na haber verdim. Polis gücü gece gündüz koruyor kazı alanını..."</p>

  <p>"Amcıklar!"</p>

  <p>Evangeline, Mrs. Trout'un bağırışını duymazdan geldi. "Ya da bana öyle söyledi yetkililer. Ve, bunun dışında çaresizim. Elimden bir şey gelmiyor." Mintlerin kendisine sırıttıklarını gördü ve onlardan medet umarak ekledi: "Kolları bağlı bir tavuk gibiyim." Ne kadar kötü durumda olduğunu göstermek ister gibi kollarıyla sardı bedenini, ve bu renkli konuşmasına karşı köylülerden gelen onay mırıltılarıyla yerine oturdu.</p>

  <p>Papaz, daha fazla yardım isteyecek gibi görünen Mrs. Trout'tan gelecek korkunç bir laf atmayı önlemek için ayağa fırladı. "Bir teşekkür oylaması yapabilir miyim..." Colcorum'a geldiğinden beri teşekkür oylaması isterdi hep, içgüdüsel bir hareketti bu.</p>

  <p>Fakat daha bir şey istemeye kalmadan Kathleen Clare kocasının kolunu kenara savurup ayağa kalktı. Yüzü sapsarıydı. "Hepiniz yanılıyorsunuz" dedi. "Hepiniz." Lola Trout'un sesi çıkmıyordu. "Bu vadi sizin değil. Ya da Orman Komisyonu'nun. Hiç kimsenin değil. Bizimle hiçbir ilgisi yok." Sağ elini vahşice saçlarından geçirdi, Mark yerinde doğrulmaktaydı onun yanında. "Burası ölülerin yeri. Yaşayanlar istenmiyor burada. Onlara gerek yok daha. Öyle değil mi? Belki siz de bunu pekâlâ biliyorsunuz. Belki de her zaman biliyordunuz." Mark ayağa kalktı, koluyla karısını sardı ve nazikçe çıkardı onu salondan. Çok kötü topallıyordu, ötekilerin kendisine baktığını biliyordu çünkü.</p>

  <p>Bir anlık bir sessizlik oldu, sonra papaz yeniden başladı. "İlginç bir katkıydı bu, sanırım, tartışmamıza. Oldukça canlandırıcı." Köylülerse, toplantının gerçekte hiçbir şey olmadığı sonuca ulaştığından memnun, onu doğruladıklarını belirtiyordu mırıltılarla. Hiçbir şey söylenmemişti.</p>

  <p>Fakat herkesin fikrince, gitme zamanı da gelmişti. İki kişi kolundan tutmuş, köy meclis salonundan en önde Mrs. Trout dışarı çıkıyordu, fakat Evangeline'in yanından geçerken hiç kimsenin yardımı olmadan bir parmağını havaya uzattı. Evangeline tam buna karşı çıkacakken papaz hemen yanına geldi ve özür diler bir tavırla, "Rüzgârı kontrol ediyor, kuşkusuz" dedi. Arkadan, başka hiç kimsenin anlayamadığı bir espriye gülüşerek Mintler geliyordu.</p>

  <p>İki hanım salondan son çıkan kişiydi, köy meclis salonunun çevresindeki taşlı yoldan geçerlerken, Evangeline cebinden bir paket Woodbine çıkardı, derin bir soluk alarak, kendi almadan önce Hermione'ye tuttu paketi. "Benim tavuk imajı çok iyiydi sanırım" dedi. "Bunlara fazla, tabii." Endişeyle etrafına bakınıp Clareleri aradı, arabalarının köşeyi döndüğünü görünce, rahat bir soluk verdi. "Allaha şükür gittiler" dedi. "Ne karabasandı karı, ama? Bir cadı ancak bu kadar olur. Acıyorum zavallı Mark'a."</p>

  <p>"Gerçekten mi? Aslında ben üzüldüm kadına. Kolay olmasa gerek."</p>

  <p>Evangeline buna şaşırmış gibiydi. "Senin bu genç kız duygudaşlığın yok mu!" dedi sinirli bir edayla. "Senin iyiliğin için hiç de hoş değil bu kadar duyarlık. Haydi, çıkalım şu cehennem çukurundan."</p>
</body>
</html>
