<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3 class="sigil_not_in_toc" style="text-align: center;">1</h3>

  <h2 id="sigil_toc_id_1" style="text-align: center;">Belirsizlik İlkesi</h2>

  <p>Sonsuzluğun içine çekileyim. Hiçbir şeyin bilinemediği karanlığın içine. Bir zamanlar, gök boşluğunun içinde sıçrayan ışıktan yaratıklar vardı, devinimlerinin çizdiği şekiller boşluğu doldururdu. Ama yaratıklar çok geçmeden kayboldu ve yerlerinde, birbiri içinde dönen, şarkıları dünyanın bütün tellerinde titreşen büyük kristal küreler belirdi. Bu armoniler uzun sürmeyecek kadar güzeldi. Bir saat, Tanrı'nın soluk ellerinde tik-tak çalışıyordu ve vakit çok geçti zaten. Evet. Düzeneğin tekerleri dönmeye başladı. Neydi o Derbili Joseph Wright'ın tablosu? Bir kez görmüştüm. "Deney" miydi adı? Işığın, çan biçimindeki bir kavanozun içinde parıldayarak yukarı doğru fırladığını ve bütün gökyüzünü kapladığını anımsıyorum. Ama bu da söndü: elektriksel güçler gök boşluğunu yaladığında, geniş fırınların üfürdüğü rüzgârlar mum alevini söndürdü.</p>

  <p>Ama tarlalar hep vardı, hatta ateşlerin ötesinde zaman tarlaları. Sonsuzluğa erişen boş uzam. En azından bunu düşünürdüm çocukken. Sonra bir belirsizlik ürpertisi geldi. Zaman kalmamıştı geriye. Ne de içinde yüzülecek uzam. Ve her şey uzaklaşmaya başladı. Artık dalgalardan, onların, var olmayan nesnelerin peşini bırakmayan izlerinden başka şey yoktur. Şurada, Yabancı adlı bir yıldız. Şurada, Büyülü adlı bir yıldız. Bundan sonra, bu düş geçtikten sonra, evet, sonra? O zaman ne şekil alacaktı karanlık? Ben... Damian Fall arkadaşına döndü. "Neyi gözlüyor olacağımızı siz biliyorsunuzdur herhalde?"</p>

  <p>"Aldebaran."</p>

  <p>"Evet. Orada." Damian ufku gösteriyordu, iki adam da o büyük yıldıza baktı. "Güneşten yüz yirmi kere daha parlak" dedi. Ve ellerini, sıcaklıktan korumak istermiş gibi gözlerinin üzerine kaldırdı. Yanan yıldız. Kırmızıymış gibi görünüyor, ama renkler birsamdaymış gibi değişiyor. Gökyüzünün bu aynı bölgesinde, Hyades adlı, yerden en uzak bir mesafede olduğu sanılan küçük ışık konileri gördüler - çevrelerinde girdaplanan gaz bulutları içinde parlayan soğuk kızıl yıldızlar. Ve onların yakınında, her yıldıza yapışmış gibi görünen, mavi ışığının kıyıları ve iplikçikleri sonsuz karanlık içine yayılan mavi bir bulutsuluk içine karışmış Ülker takımyıldızları diye bilinen ışıklar. Bu kümelerin gerisinde, uçsuz bucaksız Yengeç Bulutsusu'nu görebiliyorlardı, yerden o kadar uzaktı ki, bu uzaklıktan bir pus ya da buluttan öte bir şey değildi, gözde, bir patlamanın art-imgesi gibi kalan bir bulanıklık. Damian daha ötesini de görebiliyordu. Yukarıya bakıyor ve görebiliyordu. Gökadaları. Bulutsular. Başıboş dolaşan gezegenler. Fır fır dönen diskler. Parlak yıldızlararası kalıntılar. Sarmallar. Bir zamanlar milyonlarca güneş içeren parlak izler. Boyalı bir yüzey üzerindeki fırça izlerine benzeyen karanlık. Soluk aylar. Işık titreşimleri. Bütün bunlar, geçmişten gelen hayalet imgeler, Damian'ı şaşkına çeviren sisi kaplıyordu. Açık denizde dalga yemiş bir teknedeyim, etrafımda simsiyah dalgalar. İlk insanların gökyüzünde gördüğü şey buydu - üzerinde sürüklenmekte oldukları, ne olduğu bilinmeyen bir deniz. Şimdi de biz, dalgalarla dolu bir evrenden konuşuyoruz. İlk söylenceye dönmüşüz. Yıldızlar gerçekten de yolumu aydınlatmak için tutulmuş meşalelerse ya? Onların, başlangıçta, gökyüzünde ışıktan yaratıklar belirmeden bile önce, gördüklerini görüyorum. İlk insanın gökyüzünü görebiliyorum.</p>

  <p>"Evet" dedi. "Aldebaran. Bir zamanlar bu bölgenin, Boğa takımyıldızında bir yüzün dış çizgilerini oluşturduğu sanılırdı..." Arkadaşının yüzüne baktı, fakat karanlıkta bir siluetten başka bir şey göremedi. "Ama Ülkerler, gerçek şekilleri olmayan üç yüz yıldız içerir. Sadece yanan, yok olan, dışa doğru kaçışan." Son bulut izleri de şimdi savrulmuş, bütün gece gökyüzü yeniden ortaya çıkmıştı, öyle parlak ve açıktı ki, Damian Fall elini ona doğru uzattı; sonra gökyüzünü büyük bir tekerlek üzerinde döndürebilirmiş gibi bileğini çevirdi. Bir an için, başını hareket ettirdiğinde, yıldızlar onunla birlikte hareket ediyormuş gibi göründü. "Neden" diye devam etti, "dairesel hareketi en yetkin şey olarak düşünüyoruz? Bir başlangıcı ve sonu olmadığı için mi?"</p>

  <p>"Bak işte, derin bir soru bu."</p>

  <p>"Taştan halkalar gibi. Burada, çevremizde taştan halkalar olduğunu söyleyen eskil bir tarihçi vardı, biliyor musunuz? Turbalıkta bile. Tanrı'nın her on dokuz yılda bir Britanya Adası'na dönmesi gerektiğini anlatır, yıldızların döngülerini tamamladığı dönemdir bu. Tanrı, bu ziyareti sırasında, ilkbahar ılımından Ülkerlerin yükselişine kadar her gece -tıpkı böyle gecelerde- sürekli olarak şarkı söyler ve dans edermiş. Ve tabii onlarla birlikte Aldebaran'ın da doğuşuna kadar." Genç arkadaşı ayak değiştirdi, hiçbir şey söylemedi. "Alec, biliyor musun, hiçbir zaman çözemediğim bir şey var. Gökadamız neden bu şekilde dönüyor? Görülebilen yıldızların kütlesi bu hareketi açıklamaya yetmiyor. Başka kütle türleri olmalı. Başka güç alanları. Kara delikler. Karanlık yamaları. Belirsizlikler. Özür dilerim. Sıkıyorum seni. Bütün bunları bilirsin sen."</p>

  <p>"Evet. Duymuştum. İşim bu benim." Birden ses tonundan dolayı üzülerek yüzü kızardı Alec'in.</p>

  <p>"Yüz bin milyon gökadası. Her birinde yüz bin milyon yıldız."</p>

  <p>"Önemli rakamlar bunlar."</p>

  <p>"Keşke hepsini görebilseydik, ama belki de o zaman ışık kör ederdi bizi. Yine de elimizden geleni yapıyoruz." Geriye döndü ve gözlemevine baktı, beyaz kubbesi yıldızların aydınlığında parlıyordu. "Demek istediğim" diye sürdürdü konuşmasını daha neşeli bir sesle, "iyi oldu bu araştırma projesi. Hoş geldi Holblack Moor."</p>

  <p>"Çay hazır." Genç bir kadın onlara seslenirken, iki adam karanlıktan çıktılar. "Nerdeyse şafak söküyor. Bir bardak sıcak çay içmenin zamanı."</p>

  <p>"Tamam, Brenda. Geliyoruz."</p>

  <p>Bu yıldız Yabancı'dır. Bu ise Büyülü. Her şey hızla uzaklaşıyor. Damian çayını içiyor ve sonsuzluğun içinden çıkmakta olan ışığın altında, Alec ve Brenda ile sohbet ediyordu.</p>

  <p>Pilgrin Vadisi yolundan geriye dönerken, onun yanında uzanan küçük patikayı kıvrılırken, kahverengi bir arabaya yol vermek için aniden fren yapmak zorunda kaldı. Merakla arabaya baktı, ön koltukta oturan bir erkek ve bir kadın gördü; birbirleriyle konuşmuyorlardı, ama kadın, saçlarını düzeltmek için küçük bir ayna tutuyordu elinde. Ortalık aydınlamıştı.</p>
</body>
</html>
