<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3 class="sigil_not_in_toc" style="text-align: center;">33</h3>

  <h2 id="sigil_toc_id_33" style="text-align: center;">Turbalıkta</h2>

  <p>Odalar Damian Fall'ı her zaman değiştirmişti. Odaların kendisini nasıl güçlü bir şekilde etkilediğini çocukluğundan beri bilirdi: ailesinin banliyödeki evinde sıkışıp kalmış, vurdumduymazın biri olmuştu, ancak adımını eşikten dışarı attığında ne kadar özgür olabileceğini fark etmişti. Annesinin öldüğü hastane koğuşunda kendisi de ateşlenip hastalanmış, o binadan ayrıldıktan sonra ateşi düşmüştü. Üniversitedeki ilk odalarında, kuşaklar dolusu insanın gençlik arzularının damarlarındaki vuruşunu öyle kuvvetle hissetmişti ki, esinlenir gibi olmuş, fakat üniversite kitaplığına girip de çevresini saran kitaplardaki sözcüklerin saldırısına uğrayınca dehşet içinde kaçmıştı. Bir keresinde, kaldığı pansiyonda yalnızlığın koyulaştığını hissetmiş, boyun eğmiş ve ağlamıştı. Asıl odaların değiştiği ya da ortadan kalkmış olduğu yerlerde bile, onlardan gelen atmosferi hâlâ hissedebiliyordu - yıllar önce, eskiden akıl hastanesi olan bir yeri ziyaret ederken çığlıklar duymuştu. Kendisindeki bu garip duygunun, ilk isteklerini açıklayabileceğini, bu dünyadaki binaları neden terk etmek ve yıldızların altına çıkmak istediğini anladığı olmuştu zaman zaman. Çünkü, belli ki, yıldızlar onu etkileyemiyordu. Evet, büyük bir astronom olmak istiyordu o.</p>

  <p>Şimdi, kulübesinin duvarlarına, kendisinden önce gelmiş insanların oymalarına bakıyordu. Buraya ilk geldiğinde, kaçınılmazlıktan kaynaklanan ezici bir sabır ve huzur havası his<span style="text-indent: 0.8em;">setmişti; o ilk aylarda, kulübe, kuşakların dayanıklılığına, yüklenilen ve tamamlanan çalışmanın her zamanki dinginliğine sahipti. Fakat bu türlü şeyler hissetmiyordu artık. Çalışması o kadar amaçsız, sabrı öylesine bir alışkanlık ya da budalalık konusuydu ki, umutlarını yitirmiş olması kulübeyi de etkilemişti. Başarısızlığının bilincinde oluşu burada bile peşini bırakmıyordu, şimdi içinde bulunduğu yer vadinin bir başka yerinden farklı görünmüyordu - dayanıksızlığı örten, bir gizlenme yerinden başka bir şey değildi. Ve bu duvarlar arasında başka bir şeyin, gel-gite benzeyen bir umutsuzluğun varlığını hissediyordu. Bu gece çok güçlüydü bu his. Ayrılmanın zamanıydı. Gözlemevini ziyaret etmenin zamanıydı.</span></p>

  <p>Rüzgârsız, açık bir geceydi, bahçe yolundan ilerlerken, topraktan çıkan kokular doğrudan gökyüzüne yükseliyor gibiydi; önce bir koku geliyor, sonra kayboluyor, sonra yine ortaya çıkıyordu, öyle ki Damian'a sütunlar arasında yürüyormuş gibi geliyordu - tanrıya adanmış bir toprakta yürüyor gibi. Arabasına bindi ve Pilgrin Vadisi'nden uzağa götüren bir patikaya sürdü hemen. Farlarının ışıkları beklenmedik bir kemer içinde vadiyi tarıyordu, bir an, bir düşten uyanır gibi sarsıntıyla harekete başladı görünüm. Güneye doğru sürdü, sonra, Lud Mouth'ta sahil yolu boyunca doğuya döndü. Denize ne kadar yakın olduğunu biliyordu, fakat karanlıkta deniz kaybolmuştu; yalnızca her iki yandaki çitleri görebiliyordu, hemen önündeki yol farlarıyla aydınlanıyor, sonra tekrar gecenin içine dalıyordu. Bu yolu çok iyi biliyordu. Yaşamının geriye kalan kısmında bu yolda gidip geleceğini kesinlikle biliyordu, bu yüzden de fazla dikkat etmiyordu yola. Taş bir köprüden önce yolun kıvrıldığı bir bölüm vardı, tam bu noktada Damian farları söndürdü ve sola, düzgün olmayan dar bir yola döndü. Holblack Moor'a gelmişti.</p>

  <p>Bu düzlükte beş-altı dakika daha gitti; önünde, bir ufuktan öbürüne uzanan koyu gölge içinde alçak bir düzlükten başka bir şey göremiyordu, fakat nerede yavaşlayacağını, nerede duracağını biliyordu. Arabadan çıktı, yanındaki, gökyüzüne silueti düşmüş büyük nesneye göz ucuyla olsun bakmadı. İlk bakışta topraktan fırlamış, kafatasını dimdik saçlar sarmış bir dev başına benzetilebilirdi, ama Holblack Gözlemevi yıldız ışığında hafifçe parlıyordu - yarı küre kubbenin beyazlığı, ona bitişik tek katlı küçük binanın koyu tuğlalarıyla zıtlık oluşturuyordu. Damian bu binaya doğru yürüdü.</p>

  <p>İlk kez başını kaldırıp gökyüzüne baktı, sonra da kapıyı açtı. "İyi akşamlar, Brenda."</p>

  <p>"Oo, merhaba." Bu onun her zamanki selamlayışıydı. "Mr. Fall, nasıllar?"</p>

  <p>"Bir değişiklik yok, Brenda. Her zamanki gibi."</p>

  <p>"İyi, iyi, değil mi?" Brenda sekreterdi orada. Saatlere bakıyordu; kahve yapıyordu; raporları daktilo ediyordu. Bu özel gece nöbetleri haftasında, saçlarına açık renk röfle yaptırmaya karar vermişti - gözlemevinde bile büyüleyici görünmek, kendi deyişiyle "bayrağı dik tutmak" için elinden geleni yapıyordu.</p>

  <p>"Brenda harika bir bardak kahve yapmıştır, değil mi?" Birkaç aydır -Damian turbalıkta onu karşıladığından bu yana- Damian'a asistanlık eden genç İskoçyalı Alec'ti bu. "Ak zambak elleriyle hem de" diye ekledi.</p>

  <p>Brenda kikirdedi. "Ellerden söz etmesene sen."</p>

  <p>"Bu konuda deneyimlisin, öyle değil mi?" Alec çok neşeliydi, hem de çoğunlukla çok şamatacı. Şimdi sandalyesinde ileri geri sallanırken gülüyordu.</p>

  <p>"Hadi. Surat asma."</p>

  <p>"Senin de birkaç elin oldu, değil mi?"</p>

  <p>"Ne demek istiyorsun, anlamıyorum."</p>

  <p>Öteki ikisi acımaya benzer bir duyguyla onu seyrederken, Damian kahverengi kadife ceketini çıkarıp kapının arkasına astı; hep beyaz bir gömlek giyer, aynı koyu yeşil kravatı takardı; kırlaşmakta olan saçlarını alnından geriye düzeltir, biraz sonra onlar tekrar önüne düşerdi. Üç çalışma masası, gri renkli üç dosya dolabı, büyük bir duvar saati, elektrik sobasının üzerinde bir çaydanlığı, bir takvimi, üzerinde renkli raptiyelerle işaretler bulunan, duvara çakılı bir yazı tahtası bulunan küçük bir odadaydılar. Mantardan bir ilan tahtası üzerine, "Yıldızlara Seyahat Ediyoruz" mesajı iğnelenmişti. Gözlemevinin bürosuydu burası: Alec ile Brenda'nın kendilerini çok rahat hissettikleri, fakat Damian Fall'un sinirine dokunan bir ön oda: gökyüzünü her seyredişten sonra geri dönmesi gereken oda. En sonunda döneceği kürkçü dükkânı. Kirli kahve fincanlarını, buruşturulup atılmış kâğıtları, leke içindeki masaları her gördüğünde, burasının, içinde ölebileceği türden bir oda olduğunu düşünürdü. "Tam da güzel bir gece" dedi Brenda, Alec'e, "öyle değil mi sence de?"</p>

  <p>"Çok güzel bir gece, Brenda. Hoş, ılık bir gece. Tam da."</p>

  <p>"Evet" dedi Damian, öteki ikisi sessizleştiler. "Hava sakin. Seyir kesintisiz olacak." Binaya girmeden önce bunun için bakmıştı gökyüzüne. "Görüşün" kötü olduğu gecelerde, yıldızlar, kapalı bir yerdeki mum alevi gibi pır pır edip dururdu -atmosferdeki çalkantı onları "göz kırpar" gibi gösterirdi, fakat büyütüldüğünde, sıçrarlar ve bir çember üzerinde devinirlerdi. Fakat bu gece hiçbir çalkantı yoktu. Yıldızlar sürekli ışıldıyordu; bu güzel gecede sakindiler. Alec'e döndü. "Başlayalım mı?" Her zaman sorduğu soruydu bu. Damian'a göre bunda da eksik bir şey var gibiydi - buna benzer, nerdeyse elle dokunulabilir bir anlam, hapishane giysilerinin kokusu gibi.</p>

  <p>"Alışverişe devam" dedi Alec. "Yanındayım, patron." Sandalyesinden kalktı ve olduğu yerde ayaklarını sürüdü. Damian onu beklerken kalın metal bir bölmeyi yana sürerek açtı, ikisi birlikte, parlak sarı tuğlalarla kaplı kısa bir koridordan aşağı yürüdüler. Sonra Damian bir başka metal kapının kilidini açtı, yana sürdü ve iki adam Holblack Gözlemevi'nin kubbesine girdi.</p>

  <p>"Güle güle!" diye sesleniyordu Brenda öbür uçtan. "Benim yapmayacağım bir şey yapmayın!"</p>

  <p>Kubbe aydınlatılmamıştı, Damian ikinci kapıyı kilitleyip koridordan gelen neon ışıkların önünü kesince, gözlemevi o kadar karanlık ve soğuktu ki, turbalığın bir bölümü haline geldiği söylenebilirdi. Sonra kolunu uzattı, bir düğmeye dokundu, bir dizi sönük kırmızı ışık aydınlattı içerisini. Ve işte: daire şeklindeki yeşil bir metal platformdan çıkan ve kubbenin tavanına doğru yükseldikçe bir beyaz kirişler ağıyla desteklenen 36 inçlik yansıtıcı teleskop. Öyle egzotik ve karmaşık görünüyordu ki -tabanına bağlanmış donanım panelleri ve çevresine dolanmış düğümlü kablo demetleri olmasa- bir panayırdan getirilmiş denebilirdi. Bazıları insan bileği kalınlığındaki bu kablolar, siyah lastikle kaplı döşeme boyunca kıvrımlar yapıyor, fakat sonra aşağıya, teleskobun bağlantı yerine gidiyordu; aletin kendisi metal tabanında bitmiyor, bir parçası kubbenin temelinin altına iniyordu, sözcüğü sözcüğüne, toprağın içine kök salmış gibiydi. Sonsuza kadar da burada kalacağı söylenebilirdi.</p>

  <p>Kubbenin öbür yanında metalden bir döner yürüme yeri vardı, Alec, kendi kendine ıslık çalarak ona doğru ilerliyordu. Geçerken ışıldayan teleskobu eliyle okşadı, bir öpücük gönderdi ona. "Aşağıya gidiyorum" dedi. "Görüşürüz." Alec kubbenin altındaki laboratuvardaki spektrografı gözden geçirdi; yıldızlardan gelen ışık; imgeleri, dönerek aşağıya fotonölçer dedektörlere ve spektrometrelere gönderen bir dizi lensler ve aynalar yoluyla -birincil aynalar, ikincil aynalar, imge imgeleri, yansıma yansımaları yoluyla- bunun içine savruluyordu, ışığın kendisi kırılıp ayrılana ve yıldız tayflarının çizgileri ve bantları şeklinde dağılıncaya kadar. Ve Alec, kulaklığından gelen özel olarak kaydedilmiş müziğiyle, ayağıyla tempo tutarak, sonsuzluktan gelen ışığı inceliyordu.</p>

  <p>Damian gözlemevinde sessiz sakin duruyordu. Evet. Bir zamanlar büyük bir astronom olmak istemişti. Peki şimdi ne olmuştu? Bir teknisyenden, kendisinden çok daha öteleri görenlerin işlerine yardımcı bir parçadan başka bir şey değildi. Buraya, bu küçük gözlem görevine atanmıştı, çünkü kendi başına hiçbir şey gerçekleştirmemişti. Üstleri söylüyordu şimdi ona göğün hangi parçasına bakacağını, hangi ölçümleri yapacağını. Ama kendisinin başarılı olmadığı yerlerde akranlarının nasıl başarılı olduğunu gördüğünde, ne onlara hasetlenmiş, ne de kendine acımıştı. Sadece hayranlık duymuştu onlara - dünya üzerinde böylesi bir güvenle yürüme yeteneklerine hayranlık duymuştu. Ama kendisi için çok geçti şimdi. Çok çok geç. Ancak, kendisine verilmiş olan görevi sürdürüp ondan elden geldiğince doyum çıkarabilirdi. Fakat o boşluk duygusunu, günbegün yaşlanıp değişme yeteneğini yitirdikçe o boşunalık duygusunu hiçbir şey gideremezdi. Birisi ona bir kaçış, yeni bir yaşam sunmuş olsaydı bile, bunu kabul etme cesaretini gösterip gösteremeyeceğinden emin değildi artık. Birçok kimseye olan da bu muydu, bu yeryüzünde sürünüp durmak mıydı?</p>

  <p>Kubbenin kenarındaki konsola doğru yürüdü. Göksel koordinatların dijital formda depolandığı yerdi burası, ve teleskobun eğiminin ve eksen durumunun doğru programlandığını doğrulamak bir anlık meseleydi Damian için. Oturdu ve hızla bir sıra düğmeye bastı. Gözlemevinin içindeki kırmızı ışıklar sönükleşti, karanlık geri döndü, ve yarı küre tavan açılmaya başladı - iki yarım parça öyle yavaş ayrılıyordu ki birbirinden, merkezde incecik bir gök dilimi belirdi, çatı görünmez olup da kararmış kubbenin içini yıldız ışığı dolduruncaya kadar ağır ağır büyüdü bu yarık.</p>
</body>
</html>
