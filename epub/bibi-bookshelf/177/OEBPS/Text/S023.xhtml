<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3 class="sigil_not_in_toc" style="text-align: center;">23</h3>

  <h2 id="sigil_toc_id_23" style="text-align: center;">İki Hanım</h2>

  <p>"Ne acayip. Fransız Devrimi'ni hatırlatan ne korkunç şey. Bir öküz kemiği mi demiştiniz? Suçluları giyotine götüren kağnıların sesini duyuyorum şimdi." Evangeline Tupper, Mark'ın verdiği habere tepki gösteriyordu, ama o anda elini telefon almacının üzerine koydu, "sadece bir dakika sürer, Bebeğim" diye fısıldadı.</p>

  <p>Hermione Crisp'ti gizliden seslendiği, bu öğleden sonra beyaz bir gömlek, gevşek bağlanmış mavi bir kıravatla siyah bir elbise giymiş yaşlıca bir kadın; kır saçları o kadar kısa kesilmişti ki, uzaktan, alabros tıraşlı bir şirket yöneticisine benziyordu.</p>

  <p>"Hayatımda böyle korkunç bir şey işitmedim." Evangeline ilgisini Mark'ın anlattığı hasar öyküsüne yöneltti. "Bu gece gözüme uyku girmez artık." Hermione'ye gülümsedi. "İğrenç." Telefonu dinlemeyi sürdürürken esnemesini önlemeye çalışıyordu. "Facia, kesinlikle klasik trajedi. Tabii. Dehşet verici. Ööö." En sonunda da, "Sizin oraya geliyorum." Almacı gösterişle yerine koydu ve eşine döndü. "Ne sıkıcı adam."</p>

  <p>"Böyle şeyler söyleme." Hermione'nin yumuşak ve melodik bir sesi vardı; sert dış görünüşüyle zıt görünebilirdi, ama aslında garip bir biçimde onu tamamlıyora benziyordu. "Söylediğini kastetmediğini biliyorsun, o zaman niye söylüyorsun?"</p>

  <p>İki hanım, son yirmi yıldır, Albert Hall'a yakın bir apartman dairesinde yaşıyordu; bu süre içinde, tersine birçok kanıta rağmen, Evangeline'de, Hermione'un tam bir kadın olduğu inancı oluşmuştu. "O güzel küçük kafanda neler var senin?" diye sordu arkadaşına. "Evangeline'ine iyi davran. Kötü düşünme."</p>

  <p>"Düşünmem gerektiğini bile bilmiyordum."</p>

  <p>Fakat Evangeline onu duymamıştı; pencere doğru gitmiş karşıdaki Albert Memorial Caddesi'ne bakıyordu. "Dorset'e gidiyorum ben" dedi. "Onunla konuşmaya gidiyorum. Erkek erkeğe." O, Hermione'ye nasıl kadınlığın canlı örneği olarak bakıyorsa, Evangeline de kendisinin erkekliğin timsali olduğu yanılsamasından hoşlanıyor gibiydi. "Görevi paylaşmaya gidiyorum. Elimi çamura sokmaya."</p>

  <p>Hermione eğlenerek bakıyordu ona. "Ne yaparak?"</p>

  <p>"Esher değil, budala kız. Sıkıntılı bir yer orası. Bütün o horozlar." Titrer gibi yaptı hafifçe. "Ve de öküzler."</p>

  <p>"Birden hatırladım. Baban aradı."</p>

  <p>"Ne istiyormuş?"</p>

  <p>"Sadece mesajını aldım. Onunla uzun uzun konuşmamı istemediğini biliyorum." Doğruydu bu: Evangeline, yirmi yıl sonra bile, babasına Hermione'yle ilişkisinden söz edememişti, onu hep "yardımcım" olarak tanıtıyordu. Öyle görünüyordu ki, dünyaları özel olarak kalmak zorundaydı.</p>

  <p>"Döndüğümde konuşurum" dedi isteksizce.</p>

  <p>Hermione "Neden biraz daha iyi davranmıyorsun ona?" diye sordu. "Çok yaşlandı. Nazik olmaya çalış. Bir kerecik olsun."</p>

  <p>"Naziğim ben. Sana karşı naziğim, değil mi?" Açıkça, bunun üzerinde konuşmak istemiyordu; aslında, hiçbir zaman ciddi olarak konuşmak istemezdi, Hermione ise oynadıkları rollerin gerçeklikten bir kaçış yolu olduğundan kuşkulanıyordu. Evangeline'in kişiliğinin bütünü, bu anlamda, gerçek duygunun yadsınmasıydı. Ama Hermione giderek buna alışmıştı, aslında bundan hoşlandığı bile oluyordu zaman zaman. "Benimle gelmek ister miydin?" Evangeline, açıkçası babasını ihmalinden rahatsızdı, şimdiyse eşini yatıştırmaya çalışıyordu. "Yalnızca ikimiz? Çevrede bir kadın olması hoş olurdu."</p>

  <p>"Kazı alanında kadınlar olduğunu sanıyordum."</p>

  <p>"Tabii ki, orada çalışıyorlar, Bebeğim. Yirminci yüzyıldayız." Evangeline yanı başına diz çöktü onun, koyu renk pantolonunun kırmalarını şakacıktan çimdikledi. "Ama gerçekten kadınsı biri yok orada. Ne demek istediğimi biliyor musun? Senin gibi kız değil hiçbiri. Hem öyle yumuşacık, tapılacak kişi nasıl yaşayacak kırsalda..."</p>

  <p>"Köpekleri de alalım mı?" Hanımların, George ve Harry adlı iki dişi Fransız finosu vardı.</p>

  <p>"Çevrede o kadar inek varken mi? Sanmam. Bir ya da en çok iki gün kalırız orada." Evangeline, Hermione'nin elbisesinin yakasına yapışmış bir ipliği süpürdü eliyle. "Ama ne olur ne olmaz, bir gece elbisesi al yanına. Bebeğim farbalalı şeyler içinde her zaman güzel görünür." İkisi de Hermione'nin elbise dolabında böyle bir şeyi olmadığını biliyordu, ama şu anda yolculuğa hazırlanıyormuş gibi içgüdüsel bir edayla kravatını düzeltiyordu. Evangeline hayran hayran bakıyordu ona. "Kaba olabilirim" dedi. "Kaba saba eski kafalı biri olabilirim. Ama beni büyülüyor bu kadın."</p>
</body>
</html>
