<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3 class="sigil_not_in_toc" style="text-align: center;">6</h3>

  <h2 id="sigil_toc_id_6" style="text-align: center;">Londra Leylağı</h2>

  <p>Evangeline Tupper, Waterloo İstasyonu'nda bir taksiye bindi, ama şoförü evine yöneltmedi. Londra'nın bir başka bölgesine gidecekti. Bu bahar öğle sonunda ince uzun ve yaprağını dökmüş iki-üç kavak ağacından başka bir şeyin bulunmadığı bomboş bir meydana girdi. Meydanın öteki ucunun sınırını, on dokuzuncu yüzyılın ortalarından kalma küçük bir dizi ev çizmekteydi, işte bu evlere doğru yürüyordu Evangeline, giderek yavaşlayarak. Bir pencereden, çok yaşlı küçük bir adam el salladı ona; bir iç çekişle, taş basamakları çıktı, giriş kapısını açmak için el çantasından bir anahtar çıkardı.</p>

  <p>"İyi görünüyorsun" dedi adam, o, küçük koridora girerken. "Çok sağlıklı görünüyorsun."</p>

  <p>"Merhaba, baba."</p>

  <p>"Çaydanlığı ocağa koyayım mı?"</p>

  <p>"Hayır. Ben koyarım." Evangeline'i başka durumlarda tanıyan biri onun bu ani yorgun haline ve boyun eğmiş, dümdüz ses tonuna şaşardı. Fakat babası alışkındı buna.</p>

  <p>"Çayın hazır" dedi. "Pancar severdin, değil mi?" Merakla sormuştu bunu - sanki bir zamanlar biliyormuş da şimdi unutmuş ya da kızının ağız tadını artık bilmiyormuş gibi.</p>

  <p>"Evet. Tabii. Sen ne istersen."</p>

  <p>Küçük ön odada her şey hazırdı; Evangeline, yemeklerini yerken zaman zaman babasına bakıyordu: onun aceleci hare<span style="text-indent: 0.8em;">ketlerinde, elini kolunu sallayışında kendini görürdü hep, hatta şimdi çökmüş yüzünde kendi yüz hatlarını tanıyordu. Ama yine de, o kadar uzağım, ondan o kadar uzağım ki artık, diye düşünüyordu. Özümden o kadar uzak ki. Ona, babasına değil de sanki bir başka yaşlı adama bakar gibi baktığını fark etti. Kendine de, bir yabancı gibi bakıyordu sanki.</span></p>

  <p>"İşler nasıl?" Ağzı doluyken sordu bu soruyu. Aynı kızı gibi sinirli bir hızla yiyordu yemeğini.</p>

  <p>"Her zamanki şeyler."</p>

  <p>"Yeni bir şey?"</p>

  <p>"Hayır. Yok." Ve bu anda, hiçbir şey yeni, özel görünmüyordu Evangeline'e. Ne olursa olsun, hayatı hakkında konuşmak istemezdi hiç. "Her zaman nasılsa öyle."</p>

  <p>"O büroda yükselmiş olmalısın şimdi. Ne diyorlardı ona?"</p>

  <p>"Çevre. Çevre Bakanlığı."</p>

  <p>"Ağacın tepesinde olmalısın."</p>

  <p>"Evet, baba." Onu sevdiğini biliyordu, ama ona karşı duygularını açık edemiyordu. Yaklaşıp öpmeliydi onu, ölüme bu kadar yakın bu sıska adamı; yine de onun yanındayken suskunlaşıyor, ne yapacağını bilemiyordu.</p>

  <p>Adam da farkındaydı bunun tabii. Onu rahatlatmaya çalışarak, "Seninle gurur duyuyorum" dedi, işlerin iyi gittiğini, her şeyin düzgün olduğunu söylemeye çalışıyordu. "Annen de gurur duyardı tabii."</p>

  <p>"Evet baba, biliyorum." Her erkekten çok severdi onu -aslında başka bir erkeği sevmemişti- ama ona söyleyecek şey bulamıyordu. Ona karşı gerçek duygularını açıklamış olsaydı, her ikisi de ezilirlerdi bu sözlerin altında. Konuşmaya başlamış olsaydı, sonsuza kadar konuşabilirdi. Bunun için de, söyleyecek şey yoktu. O kadar uzağım ki, diye düşündü. Kendimden o kadar uzağım ki!</p>

  <p>"Arkadaşın nasıl?" diye sordu adam.</p>

  <p>"Çok iyi." Evangeline'in yüzü kızardı, parmağındaki lekeyi masa örtüsüne sürdü. "Aslında, arkadaşım değil o kız" diye ekledi. "Yardımcım." Yüzü hâlâ kırmızıydı: yalanı yakalanmış bir çocuk gibiydi yine. Hızla konuyu değiştirdi ve dümdüz, ilgisiz ses tonuyla, "Ne soğuk bir gün. Sen de soğuk bulmuyor musun?&nbsp;<span style="text-indent: 0.8em;">Bahar için?" diye sordu. Adam cevap vermedi, ama ıssız meydana baktı pencereden. "Televizyonu açabilir miyim?" diye sürdürdü Evangeline. Aralarındaki bu sessizliğe dayanamıyordu. "İyi bir şeyler var mı?"</span></p>

  <p>Çok geçmeden gitme zamanı geldi; babası sözsüz bir boyun eğişle, sallanarak ayağa kalktı ve giriş kapısına kadar götürdü onu. "Seni görmek güzeldi" dedi. "Seni görmek her zaman güzeldir."</p>

  <p>Birlikte eşikte dururlarken birden yanaklarından öptü onu, Evangeline ondan uzaklaşmamak için zor tuttu kendini. Ama hemen de suçluluk duydu bundan. "Burada olmaktan her zaman mutluyum."</p>

  <p>Acımaya benzer bir bakışla ona bakarken, "Epey uzun yolun" diye cevap verdi adam. "Her zaman gelebilirim sana, biliyorsun."</p>

  <p>"Hayır" dedi hemen. "Buraya gelmek hoşuma gidiyor. Bir değişiklik oluyor."</p>

  <p>"Güle güle güzelim. Yakında görüşürüz."</p>

  <p>Artık ayrılmak üzere olduğuna göre, birden özgür hissetti kendini. "Allahaısmarladık, baba. Evet, yakında görüşürüz."</p>

  <p>Oradan uzaklaşır uzaklaşmaz, o yorgun, kendini bırakmış havası geri döndü. Issız meydandan ayrılırken, ona öyle geldi ki, gerçek hislerini babasına açıklayamadığına göre bir başkasına hiç açıklayamazdı. Yapraksız kavaklar arasından geçti, bir kadınla karşı karşıya gelince içgüdüyle gözlerini kaçırdı Evangeline. Yere baktı. Dünyayla bir ilişkim yok, diye düşündü. Bu bomboş meydan bir rüyada da olabilirdi.</p>

  <p>Önünde, caddenin kenarındaki su yolunda, kırık bir oyuncak bebeğin pembe kolu yatıyordu, ona bakmak için eğilince, caddenin ilerisinden bir yerden erken bir leylak kokusu geldi burnuna. Londra leylağı. Bütün hayatı boyunca bilirdi bu kokuyu, yeniden doğrulurken o küçük, ince kadın rahatsızmış gibi uzaklaştı yanından.</p>
</body>
</html>
