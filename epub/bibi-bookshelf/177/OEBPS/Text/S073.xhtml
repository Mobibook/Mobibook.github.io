<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3 class="sigil_not_in_toc" style="text-align: center;">73</h3>

  <h2 id="sigil_toc_id_73" style="text-align: center;">Yeniden Dirilticiler</h2>

  <p>"Dikkat edin. Sallamayın." Yeraltı geçidinde üç adam vardı, ikisi, siyah plastik bir örtüye sarılı iri bir şeyi taşıyor, üçüncüsüyse elinde bir lamba onların önünde yürüyordu. Ama onların gerçekte ışığa ihtiyaçları yoktu: iki taşıyıcı gittikleri yolu o kadar iyi tanıyordu ki, yüklerinin ağırlığına karşın, tüneldeki her büklümü ve eğimi sezerek yürüyordu. Yerin altında ne zaman gezintiye çıksalar içlerinde hissettikleri değişikliklere de alışkındılar: bilinen, sıradan zamanın ülkesinden çıkmışlardı, seslerinin yankısı, çevrelerinde hissettikleri öteki yankılar gibiydi. Zaman üzerlerine geriye kıvrılıyor, onların etrafını çeviriyor ve onları koruyordu. Sıradan benliklerini yitirmiş ve bu gücün hizmetkârları olmuşlardı sanki - belki de, bu geçidi yapmış, kendilerinin ataları olduklarına inandıkları kişilerden hiç de farklı değildiler.</p>

  <p>"Güvenli ellerde o. Hiç kimse bundan daha güvenli olamaz. Bu yeryüzünde hiç." İlk taşıyıcı bir an için durdu ve gerideki arkadaşına baktı. "Ne söylüyorsun, Oğul?"</p>

  <p>"Evler kadar güvenli. O aptallar böyle demiyorlar mıydı ona? Toprağın altındaki ev?"</p>

  <p>"Yüksek sesle konuşma." Minderin önünde lambayı taşıyan Simon Trout parmağını dudaklarına götürdü. "Dinliyor olabilirler."</p>

  <p>"Burayı tek dinleyenler hakkımızda her şeyi biliyor." Çiftçi Mint söylüyordu bunları. "Sesimizi tanırlar." Gerçekten de, <span style="text-indent: 0.8em;">yalnızca ölüler işitebilirdi onları: Köylülerin cesetleri her zaman yeraltındaki bu yuvarlak boşluğa, taştan çemberin merkezine getirilirdi; arkeologların ışıklarını kaybettikleri, kayanın içine oyulmuş bu çukurda, cesetler yakılmaya hazırlanır, yakma törenlerinde çıkan dumanlar, bir koniye çok benzeyen bu hava bacalarına ve yarıklara yükselirdi.</span></p>

  <p>"Hâlâ yaşayanlardan söz ediyorum ben" diye açıkladı Simon Trout. "Dinliyor olabilirler. Yeryüzünde, hâlâ nöbette olabilecek olanlardan söz ediyorum."</p>

  <p>"Gözleyen falan yok. Endişelenme." Çiftçi Mint oğluna işaret etti ve yüklerini tekrar aldılar yerden. "Hepsi evlerindedir şimdi."</p>

  <p>Mark Clare'in, bir kenarına "Yaşlı Adam" yazısı kazınmış tahtadan tabutu bulduğu gizli bölmeden kurtarıldığı geceydi. Meslektaşlarının umutla bekledikleri bir buluştu bu, Mark o çukurdan çıkarılır çıkarılmaz bu bölgedeki kazıyı örgütlemeye başlamışlardı. Çukurun kendisi tamamen açılmalıydı, fakat arkeologlar fark etmişti ki, orta alanda hiçbir şey kalmamış olsa da, oradaki kayaların yanlarında kül izleri vardı; ve mağaranın tavanı, yapılan ilk gözlemde, hafifçe yanmış ya da kararmış görünüyordu. Tam bu geçitlerin birleştiği yerde ateşler yakılmış olmalıydı. Fakat en önemli şey, Mark Clare'in bulduğu tabuttu; bu tahta sandığın yerinden alınması, açılması ve içindekilerin incelenmesi gerekecekti. Yani, Damian Fall'un kulübesinde otururken kahkahalar işitmiş olması doğruydu: en sonunda araştırmalarının bitmiş ve tümülüsün sırrının çözülmüş olmasını fark eden arkeologların gülüşleriydi bu. Tabutun içinde kimin olduğu -kral, astronom ya da büyücü- besbelli, Pilgrin Vadisi'nde var olan kültün nesnesiydi; tümülüs onun gizemine giriş yeriydi, taş çemberse onun gücünün simgesi.</p>

  <p>Gece yarısı çoktan geçmişti şimdi, gecenin en karanlık bölümünün örtüsü altında, üç adam, o kadar iyi tanıdıkları geçitten dışarı tırmanmaya başladı. Fakat görülmekten korkmalarına gerek yoktu: Çiftçi Mint'in tahmin ettiği gibi, ötekiler saatlerce önce evlerine gitmişti. Simon Trout, soğuk gece havasına çıkmadan önce lambayı elleriyle koruyarak, koruluğun altında gizli girişten dikkatle çıktı. Çiftçi Mint ile Oğul Mint, tahta tabutu dış dünyaya çıkıncaya kadar sırasıyla kaldırarak ve iterek onu izledi. Kalın plastik örtü içinde sarılı tuttukları tabutu, sert toprak üzerine dikkatle bıraktılar. "Yavaşça bırak onu yere" diye fısıldadı Çiftçi Mint. "Kendi yerine yavaşça uzat."</p>

  <p>"Ayrılmak zorunda değildi" diye fısıldadı Oğul Mint. "Geceleyin çıkarılması gerekmezdi. Hem de böyle." Arkadaşları anladı onun ne demek istediğini - tahta tabut ve onun sakini yanlış yerdeydi, hemen hemen yanlış boyutta. Yanlış zamanda. Oğul Mint bir an için tabutun içinden gürültüler işittiğini sandı.</p>

  <p>"Geri gelecek. Oğul. Zamanı gelince geri gelecek. O anlar."</p>

  <p>Simon Trout ürkek ürkek etrafına baktı ve tarlanın öte ucundaki Damian Fall'un kulübesini gördü. "Şimdi kim oturuyor orada?" diye sordu evi göstererek. "Kim o?"</p>

  <p>Oğul Mint bıyık altından güldü. "Ondan zarar gelmez, gelmeyecek. Saatlerce önce gittiğini gördüm onun. Mezbahaya giden bir koyun gibi. Şimdi orada yalnızca melekler kaldı. Koruyucu melekler."</p>

  <p>Oğlu konuşurken, Çiftçi Mint yere eğildi ve elini saygıyla tabutun üzerinden geçirdi. "Onu eve alamayız" dedi, onların düşüncesini önceden bilirmiş gibi. "Çünkü onu orada arayabilirler. Colcorum'a da götüremeyiz onu. Çok fazla yabancı var. Affınızı dilerim" diye ekledi kasketini Simon'a doğru kaldırarak, köyde oturuyordu o, "fakat orada yabancılar var. Bunun için, Oğul'un ve benim güzel bir planımız var."</p>

  <p>Simon Trout sabırsızlığını ve endişesini saklayamıyordu. "Nasıl bir plan bu?"</p>

  <p>Oğul Mint avucunu ileri uzattı ve öbür eliyle üzerine vurdu. "Joey Amca'ya götürürüz onu" dedi. "Joey Hanover'e yani."</p>

  <p>"Ama..."</p>

  <p>Çiftçi Mint aldı sözü. "Aileden o, öyle değil mi? Bizlerden biri. Geyik boynuzunu taktı." Kıkır kıkır güldü. "Hiç kimse kuşkulanmaz ondan, değil mi? Hiç kimse bilmez bir bağı olduğunu, değil mi?"</p>

  <p>"Bilmez!" Oğul Mint babasının omzuna vurdu. "Joey Amca'dan şüphelenseler, şüphelenseler..." Uygun bir ad arıyordu. "Miss Evangeline'den şüphelendikleri kadar şüphelenirler."</p>

  <p>“Ona söylediniz mi?" Simon Trout biraz kuşkulu gibiydi. "Onu uyardınız mı?"</p>

  <p>"Öyle fazla şey söylemedik. Ama iyi çocuktur o. Anlayacaktır." Oğul Mint'e işaret etti ve yeniden tabutu kaldırdılar yerden. "Dikkatli ol" dedi. "Onu uyandırmak istemeyiz. Henüz olmaz."</p>
</body>
</html>
