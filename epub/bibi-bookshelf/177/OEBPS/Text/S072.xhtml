<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3 class="sigil_not_in_toc" style="text-align: center;">72</h3>

  <h2 id="sigil_toc_id_72" style="text-align: center;">Aldebaran</h2>

  <p>Aldebaran. YAŞLI ADAM. Kulübesinin penceresinde batmakta olan güneşe bakarken Damian Fall'un aklına gelen sözcüklerdi bunlar. İşte kendi hayatı da böyle batmaktaydı. Ufukta titriyormuş gibi seyrediyordu onu, o kadar yakındı ki, Pilgrin Vadisi'nin içine iniyormuş gibi görünüyordu. Sonra işaretparmağını hafifçe yaladı ve yukarı, ölen yıldıza doğru tuttu.</p>

  <p>Bu gece vadideki her sesi işitmişti. Mark Clare yerin altındaki mağaradan kurtarılırken bağırışları ve gülüşleri işitmişti; sonra, çok daha sonra, Mintlerin tümülüsün yanında yüksek sesle tartıştıklarını işitmişti; fakat ortalık çok sessizdi artık, yalnız başınaydı. Akşam karanlığının önündeki havayı koyulaştırmasını seyrederken, kafatasının altında bildik bir huzursuzluk, bir hareketlilik vardı; sanki orada bir şey yoldan çıkmış, yön değiştirmiş gibiydi.</p>

  <p>Başında gürültüler - hayır, gürültüler değil, sesler vardı, hastalık taşıyan bir rüzgâr gibi yükseliyordu bu sesler. Ve ona öyle geldi ki, bu kulübe de bir tümülüstü, fakat içinde kendisinin yanında başkalarının da barındığı bir tümülüs. Gölgeler etrafında dönüyordu odanın içinde, bir zamanlar burada yaşayan insanların gölgeleriydi bunlar, önünden geçiyor ve tekrar geçiyorlardı. Birden kaba bir gülüş duyuldu: Damian elini ağzına tuttu, çılgınca baktı çevresine.</p>

  <p>Fakat gölgeler onu duymamıştı. Gitmişlerdi artık, onların <span style="text-indent: 0.8em;">yerine daha büyük bir karanlık gelmişti, pencere camlarının da karardığını dehşetle fark etti - canlanmışlardı. Hayatla titriyorlardı, bir adım atınca ışığın üzerini saran iri sinek sürülerini gördü. Daha sonra Damian onların kendisine ulaşmaya çalıştıklarını fark etti; o karanlıkta bile, gözleri üzerindeydi. Sinekler pencere camlarını yemişler de odaya girmişler gibi kollarını delice sallamaya başladı çevresinde. Hafifçe sallanarak, yerinde tam bir çember çizdi, çevresine baktığında sinekler gitmişti. Pencere camları yeniden tertemizdi, günün son ışıkları içeri giriyordu.</span></p>

  <p>Kulübesinin duvarı üzerindeki gravürleri bu gri ışıkta seyrediyordu; artık hareketsiz görünmüyorlardı, içlerine yaşam girmiş gibiydi. Ülker takımyıldızının arabası kımıldamaya ve balkımaya başladı; Batlamyus, zafer sevinci içinde güneşin cilalı bir imgesini havaya kaldırmadan önce karşıdan Damian'a bakıyordu; Kopernik sağ elinin işaretparmağıyla usturlabını döndürüyor, sonra parmağına bulaşmış tozu yalıyordu; Tycho Brahe, kadife bir perde üzerine iliştirmiş olduğu yapay yıldızlara dokunuyordu, aynı zamanda keşiş giysili yaşlı adam ağaçtan bir borunun içinden şaşkınlıkla izliyordu olanları. Kısa peruklu iki adam vardı, karanlıkta ahşap bir döşeme üzerinde yürüyorlardı Damian duvara tutturulmuş kasalarındaki iki büyük saatin vuruşlarını işitiyordu. Gözleri yıldız ışığına alıştıkça onların sekiz kenarlı bir odanın içinde durduklarını gördü, şimdi, adamlardan biri açık bir pencere önünde duran büyük pirinçten bir dörtlük aracına<a href="#b72dn1" id="b72dn1b"><sup>*</sup></a> doğru gidiyordu. "Görüyor musun" diyordu arkadaşına, "Ekinoks eğim açısı nasıl değişti?" Damian bu sözlerin kendi sözleri olduğunu, ama yine de olmadığını biliyordu. Geriye doğru yürüdü, bir ahşap döşemede kendi ayakkabılarının sesini duyabiliyordu. "Evet" dedi. "Değişti." Fakat şimdi duyduğu tek şey saatlerin tik-taklarıydı.</p>

  <p>Kulübeden ayrılma zamanı gelmişti. Belki de geceleyin güvende olabilirdi. Karanlıkta, saldırganlarından gizlenebilirdi. Çünkü, her şeye rağmen, saldırmaya değer değil miydi - hiçbir şey başaramamış, var olmayı hak etmemiş olan kendisi? Burada kalamazdı, yerden yüksekte olan bu evde, o kadar açıktaydı ki burada. Perdeleri kapatmak üzereydi, fakat daha sonra kendini <span style="text-indent: 0.8em;">kontrol için silahına el attı; hayır, çünkü bu, bir şey içine kapanmak olabilirdi. Işık yok, elektrik ışığı yok; onlar hapishane ışıklarıydı. Onları yaksa kendi gölgesine takılabilirdi gözü - korkuyordu, düpedüz korkuyordu kendi Gölgesinden. Ceketini aldı ve koşarak çıktı kulübeden, ayrıldıktan sonra kapının hâlâ açık kaldığından emin olarak. Bu akşam vadiye açık olsundu kapı.</span></p>

  <p>Arabasına bindi ve gittikçe artan karanlığın içinden Holblack Moor'daki gözlemevine yollandı, huzuru orada bulacağını biliyordu. Biraz sonra kubbenin altında güvende olacaktı, Pilgrin Vadisi'nden çıkarken, yanında oturan birine nasıl göründüğünü merak ederek kendiyle eğlendi. Başını çevirdi ve görünmez arkadaşına gülümsedi, karanlık pencereye vurmuş yüzünün profiliydi bu. Ben hiç de bunun gibi değilim, dedi. Gerçekte ben değil ki o.</p>

  <p>Gözlemevine vardığında kimse yoktu; bütün gece çalışmak için oraya gelen Brenda ya da Alec için bile çok erkendi vakit. Hafif bir hava mırıldanarak bürosuna girdi, hemen ardından koridordan hızla gözlemevine geçti. Bir düğmeye bastı, aradaki kapıyı hızla çarpıp kilitlemek için dönerken kırmızı ışıklar içinde kaldı. Sonra sırtı duvara dayalı durdu. Kendi uçurumunun üzerinde duruyor, aşağıya bakıyordu, düşmekten korkuyordu.</p>

  <p>Aldebaran. Dev yıldız her zaman olduğu gibi onu bekliyordu. Dünyadaki bütün iç çekmeleri ve gözyaşlarını denetleyen yıldızdı o, Ay nasıl gel-gitleri denetliyorsa. Bunu daha başından beri biliyor olmalıydı, ama neden bu kadar önemliydi şimdi? Zaman sona ermesin diye kızıl Aldebaran'ı gözlemeliydi. Ama zaman nasıl sona erebilirdi? Evrenin şekliydi o.</p>

  <p>Gözlemevinin tabanının altındaki kontrol odasına girmek için metal merdivenleri indi, sönük spektografın hafif sesleri selamladı onu. Gözlemevinden gelen kırmızı ışık bu loş gizli odaya giriyordu; başının üzerindeki uçsuz bucaksız boşluktan çıkan tayf çizgilerinin yazıcıdan çıkışlarını seyretti; bu yıldız ışığı binlerce yıl yaşlıydı ama çizgilere, renk şeritlerine şimdi geçiyor, diriliyor, farklı örneklere dönüşüyordu, kayıp renkler canlanıyor, vuruşlar şekle dönüşüyordu. Başkaları, gece göğüne bakıp da, ısı dalgalarının esintisiyle savrulan, uçarı atmosferin kararttığı ancak sönük bir ışık görebilirken, Damian, Aldebaran'ın, uzun zamandır ölmüş olan birinin tayfsal elyazısına benzeyen bu çizgilerde ortaya çıkan gerçek kimliğini görebiliyordu. Evet, bu oydu işte. Aldebaran'ın hayaletiydi kendisini kovalayan. Hayalet odada kendisiyle birlikteydi. Gözleri acıyordu, elini yüzünde gezdirdi.</p>

  <p>Ama bu neydi? Olamazdı. Seyrettikçe, tayf çizgileri tayfın sonundaki daha kısa mavi dalga boylarına doğru taşınmaya başladı; çizgiler bir araya geliyor, çok büyük bir güçle sıkıştırılıyordu. O ise bunun neden böyle olduğunu biliyordu. Maviye kayma, dev yıldızın artık uzaklaşmadığı anlamına geliyordu; onun tayfın kırmızı ucundan mavi ucuna geçişi dünyaya doğru hareket ettiği anlamına geliyordu. Çok büyük bir hızla yaklaşıyordu. Heyecanla, hızlı çalışma moduna sıçrar gibi görünen, fotonsayar dedektöre koştu; ona yaklaştığında ve oradayken bile, ekranda, evrenin arka-plan ısı radyasyonunu ölçen rakamlar çok hızlı dönüyordu. O seyrederken sayılar yükseliyordu, sayılar birbirinin içine öyle hızla karışıyordu ki, birbirine sarılan bir dizi yüze benziyordu.</p>

  <p>İnsanı sersemleten sarmallar içinde tanıdığı yüzler görerek saatlerce onları seyredebilirdi. Fakat biliyordu artık. Sonunda, evrenin uzun süren sancısı bitmişti. Başlangıç noktasından kaçışı bir sona varmıştı. Genişlemek bitmişti, şimdi ona doğru koşuyordu. Damian'a. Sanki bir şey onu üfürüp atacakmış gibi, aletlere tutundu. Her zaman beklediği ve hep korktuğu andı bu.</p>

  <p>Foton dedektöründen uzaklaştı, tekrar kubbeye tırmandı; gece göğünün inleyişini duyabileceğini düşünerek aniden durdu. İşte bunun için görmüştü titreşen sinekleri. İşte bunun için kulübede eski sesleri işitmişti: gizlice yaklaşan evrenin sıcaklığı uyandırmıştı onları, kendilerini bu kadar zamandır hapiste tutan kozmosun ölümünü kutlamaya başlamışlardı. Ayaklarının altında yer titriyordu: evet, yerin altından gelmişler, oluşturuldukları morarmış göğü selamlıyorlardı. Bunlar, karşısında gördükleri gölgelerdi. Gözlerini kapadığındaysa Pilgrin Vadisi'ndeki, alevler içinde hâlâ yanan ağaçları görebiliyordu.</p>

  <p>Ama neden sona ulaşmamıştı henüz? Evren, akla hayale sığmaz doğum ânına dönerken büzülüyor idiyse, hemen olması gerekmez miydi bunun? Zamanın ve uzamın baskıları tersine döner dönmez ve evren kendi üzerine katlanır katlanmaz, bu çözülüş dış zamanda oluşmayacak mıydı - bir anlamda, zaman ortadan kalktıktan sonra oluşmayacak mıydı? Belki de olmuştu bu. Belki de evrenin çöküşü gerçekleşmiş, bir başka şekle dönüşmek üzere başlangıç zamanını geçmişti.</p>

  <p>Hayır. Böyle olamazdı. Çevresinde hâlâ bir dünya vardı. Kendisi yaşıyor ve hareket ediyordu. Hâlâ vardı, yoksa neden bu kadar acı çeksindi? Hayır. Sadece Aldebaran'dı bu. Sadece kızıl yıldız her zamanki yerinden sarsılmıştı. Aldebaran, nasılsa, kendi küresinden düşmüştü; Damian, sonsuzluğun içini gören birinin görme gücüyle, onun düşüşünü Pilgrin Vadisi'ndeki karışıklıklarla ilişkilendiriyordu. Gölgeler ve sesler, ne olursa olsun, gerçekti; onu uyarmaya gelmişlerdi. Adam. Yaşlı adam. Elektronik kameranın yakaladığı zayıf vuruşları yorumlayan ekrana doğru gitti: burada, ekranda dev yıldızın imgesi vardı, üzerindeki aydınlık ve karanlık lekeler onun artık sabit bir parlaklık olmadığını, dev bir çırpınış içinde bükülüp parçalandığını düşündürüyordu. Bütün bu imgeler, yıldızın her an biraz daha sıcaklaştığını ve dünyaya her an biraz daha yaklaştığını göstererek renklerini yitiriyordu. Evren dağılmıyordu da, sadece, takımyıldızından kaymış bir tek dev kızıl yıldız şimdi Damian'a doğru geliyordu. Damian o sıcakta midesinin erimekte olduğunu hissetti. Tekrar ekrana baktı, bilgisayarın ışıktan kareler ürettiğini gördü, bunlar dağılıyor ve ekranın kenarlarında titreşiyordu. Aynı ekranda kendi yüzünün yansıdığını gördü, kızıla batmış ama ağzı, gözleri kapkaranlık.</p>

  <p>Gözlemevinin öteki yanına geçti ve derin bir iç çekişle kubbeyi açtı. Tavandaki iki yarımküre ağır ağır birbirinden ayrıldı, her zaman olduğu gibi yıldız ışığı doldu içeri. Damian her zamanki gibi sakin sakin gökyüzüne bakmak ve üzerinde parlayan tanıdık takımyıldızlarını tanımak istedi; fakat başının üzerinde sallanan, düşmeye hazır dağınık ışık noktaları gördü yalnızca. Bunların aralarındaki uçurumların, bu zamana, kendi varlığının da içinde bulunduğu bu zamana ait olmayan karanlık girdapların ta içine baktı. Hiç yıldız yoktu, gökyüzünü süslemek için seçtiğimiz sözcükleri gördü yalnızca. Parlak noktalar, uzun zaman önce ölmüş nesnelerden gelmekteydi, gözle görünen gökkubbe, akla sığmaz boşluklardan bilinmeyen bir hedefe doğru burgaçlanan, ölmekte olan bir güç dalgasından başka bir şey değildi artık. Evren, şeyin üzerine kurulmuş bir yapıydı... neyin üzerine kurulmuş? Hiçbir şeyin. Yukarı baktıkça bir boşluk korkusuyla doluyordu içi, var olmama korkusu. Ve bir hiçe dönüştü. Gözlemevinin bir köşesine doğru süründü, dizlerini göğsüne çekti, evrenin uçsuz bucaksız boşluğu altında sinmiş bir şekilde yere oturdu.</p>

  <p class="dipnotara">----------</p>

  <p><a href="#b72dn1b" id="b72dn1"><sup>*</sup></a><br /></p>

  <p>Dörtlük aracı = Teleskopların bulunuşuna kadar kullanılan bir gökbilim aracı, (ç.n.)<br /></p>
</body>
</html>
