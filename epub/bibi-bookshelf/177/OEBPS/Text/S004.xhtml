<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3 class="sigil_not_in_toc" style="text-align: center;">4</h3>

  <h2 id="sigil_toc_id_4" style="text-align: center;">Vadi</h2>

  <p>Mark, Evangeline'i arabasıyla Axminster İstasyonu'na götürdü; kadın birinci sınıf kompartımanına girer girmez, el sallamaya başladı - sanki kadın yüzlerce metre ötedeymiş gibi kolunu havada tutuyordu. "Güle güle" diye bağırdı. "Güle güle Miss Tupper!" Birden daha da kibar bir davranışla, avcı başlığını çıkardı, onu da sallamaya başladı.</p>

  <p>Evangeline ise kompartımanında sinirli küçük işaretler yapıyordu, ama bundan, çok neşeli mi, yoksa canı mı sıkkın, anlamak güçtü. El kol hareketleriyle bazı şeyler söylüyordu, Mark bunlardan "harika" sözünü çıkarır gibi oldu, ama kadın birden, hiçbir şey söylemeden turuncu perdeleri çekti pencereye. Değerli yükünü Londra'ya taşıyan kentler-arası ekspresi istasyondan ayrıldı; Evangeline bir Woodbine sigarası çıkardı, iç geçirdi ve her zamanki somurtkan ifadesini takındı yeniden.</p>

  <p>Mark bütün hayatı boyunca Lyme Regis'te yaşamıştı, ama şimdi, eve döneceğine, ana Axminster-Bridport yolundan saptı ve sonunda kendisini yeniden Pilgrin Vadisi'ne götürecek olan dar şeritlere ve dik arayollara sürdü arabasını. Belki de bu bölgeye tenhalık, hatta gizlilik havasını veren de bu yüksek çitlerdi; vadiyi gösteren işaretler elbette yoktu, Mark nerede olduğunu anlayabilmek için zaman zaman bir giriş kapısının yanında ya da bir çit açıklığında yavaşlamak zorunda kalıyordu: düzensiz şekilli tarlaların, tepeciklerin, eskil kalelerin ve setlerin dış hat<span style="text-indent: 0.8em;">larını tanıyordu, bunlar onun bildik yol göstericileri haline gelmişti. Giderek daha yükseğe tırmanıyordu şimdi. Küçük pembe karanfiller ve yaban menekşeleri çalılıklara dönüştü; çalı dizileri seyreldi ve yabanileşti; kıraç arazi göğe doğru tırmanıyor gibiydi. Bazen buralarda yürürken Mark'a öyle gelirdi ki, şu çorağın virajına kadar koşsa, kendisi de gökyüzüne yükselebilir, bu yüksek yerlerin berrak ışığı onu yukarılara taşıyabilirdi. Ama sonra, içindeki bu coşku onu korkutur, topuklarını otlara, yumuşak toprağa daha da sıkı basardı.</span></p>

  <p>Çiftçi Mint'in evinin önünden geçiyordu. Beyaz badanalı taşlardan yapılma bir çiftlik eviydi bu, ama oluklu çinko, ağaç, saz, çar-çaput ve harap binalar arasında perdeler gibi sarkan halkalı ve düğümlü metrelerce iple tutturulmuş başka gereçlerden yapılan sundurma ve ahırlarla çevriliydi. İlk bakışta bir Çingene kampına benzetilebilirdi, ama yalnızca Mark, Çiftçi Mint'in her zaman burada yaşadığını, bu köhne kulübelerin ve sundurmaların onun evde olduğunun şaşmaz bir belirtisi olduğunu biliyordu. Bunlar geçici evlerdi, ama yalnızca Çiftçi Mint'in vadinin kendinden sonra da var olmaya devam edeceğini bildiği anlamında, tıpkı kendisinden önce gelmiş olanların ölümünden sonra da olduğu gibi.</p>

  <p>Patikadan aşağı birkaç metre daha sürdü ve Pilgrin Vadisi'ne yürüyerek inmeden önce, Ford Cortina'sını dik bir bayırın yanında park etti. Buradan, anbean ayaklarının altına serilircesine uzanan manzarayı görebiliyordu, fakat bu serin bahar gününde aşağıda, vadinin güney ucunda bir sis oluşmaktaydı, oradaki tarlalar gözden kaybolmadan önce titreşiyordu. Çakıllı sert toprak üzerinden hızla yürüdü ve dereyi geçti. Tümülüse geldiğinde, ellerini, daha sonra da ağır ağır yüzünü onun çimli toprağına değdirdi. Soğuk toprağının nemini soludu, sevinç içinde, kaybolmuş zamanın hayal edilemez geçitlerine doğru yaklaştığına inandı. Oradaydı. Onlarla birlikte.</p>

  <p>Bir adım geriye attı, nerdeyse bir mal sahibi edasıyla tümülüsü gözden geçirdi. Her zaman olduğu gibiydi, ama Mark biliyordu ki, birkaç gün içinde bozulacaktı. Kendisi ve kazı grubu işe başlamak için tam bu noktada toplandığında, mezar höyük sistemli bir biçimde soyulup soğana çevrilecekti; aşağıya doğru indikçe, tabaka tabaka, yapanların ilk sırları ortaya çıkarılıncaya kadar altüst edilecekti. Bu büyük değişiklikle de kutsallığını yitirecekti tabii. Onu ilk gördüğünde, orman yangını o büyük tepeyi açtıktan sonra bu noktaya geldiğinde, çevresindeki taşları ilk gördüğünde, neredeyse neşe denebilecek büyük bir heyecan duymuştu. Hâlâ o heyecan içindeydi, ama şimdi, etrafa göz atarken, içi acımayla doluydu - yalnızca orada yatıyor olanlara karşı değil, böyle büyük bir değişikliğe uğrayacak olan tümülüse duyduğu karşı acımayla.</p>

  <p>Mark elleriyle yüzünü ovuşturarak geri döndü, hareketleri öyle aniydi ki, toprak yığınının gerisindeki ağaçtan örtünün içinde bir şey ürkmüş olmalıydı. Dişbudak ağaçlarının ince uzun dalları arasında bir hareket gördüğünü sandı, ama onlara doğru tırmandığında havada asılı duran ufak sinek kümelerinden başka bir şey göremedi. O zaman güneşin, uzun ağaç gölgelerini yere düşürdüğünü fark etti ve gölgelerden uzaklaşarak yürüyüşüne devam etmeye karar verdi; vadinin batısındaki bayırların ötesindeki toprak uzantısını hava fotoğraflarından tanıyordu, çünkü taş dairenin sınırları bu tarlalarda bulunacaktı, ama hiç yürümemişti oralara kadar. Şimdiyse ağaçların arasından geçti, vadinin tam tepesini belirleyen kaya çıkıntısını aştı ve yukarıdaki düzlüğe ulaştı, oradan baktı manzaraya. Dalga dalga uzanan tarlalar yabancısı değildi, ama özellikle, onlardan birinin köşesinde gizlenmiş gibi duran, çatısı sazla örtülü küçük bir kulübe çarptı gözüne. Yüksek çınar ağaçlarından bir sıra çevreliyordu etrafını, çatı üzerine yatmış iki eskil erik ağacı kısmen gizliyordu kulübeyi, buna rağmen Mark'ın ilgisini çekti. "Haydi" dedi kendi kendine. "Haydi, Mark Clare." Yürümeyi severdi, "darbe" dediği şeyleri severdi; yüzünde bir gülümsemeyle kulübeye doğru yürüyüşe geçti. Bir başka zamandaydı. Yeniden bir çocuktu.</p>

  <p>Birkaç dakika sonra, kulübenin bahçesine açılan beyaz bir kapıya ulaştı, fakat yukarı baktığında siyah bir şeklin pencerenin önünde ileri geri doğru hızla hareket ettiğini gördü şaşkınlıkla. Işığa karşı bu ileri geri hızlı hareketlerde tanımlanamaz bir korku ya da endişe duygusu vardı; orada kızıla kesmiş tarlada öylece duruyorken bile etkiliyordu Mark'ı. Döndü, vadi boyunca geldiği yerden geriye yürüdü.</p>
</body>
</html>
