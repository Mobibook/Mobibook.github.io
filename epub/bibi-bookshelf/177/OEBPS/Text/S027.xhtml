<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3 class="sigil_not_in_toc" style="text-align: center;">27</h3>

  <h2 id="sigil_toc_id_27" style="text-align: center;">Mavi Köpek</h2>

  <p>Mark ve Evangeline kulübeden döndüklerinde, Hermione'yi bürodaki masalardan birinde bacak bacak üstüne atmış otururken buldular. Bir Woodbine sigarası içiyordu, içeri girdiklerinde Martha Temple ile konuşurken sigarasını havada sallıyordu. "Ve bir de o Japon-boğması denen şey var. Çok güzel eski bir hareket. Boynunuzu verin bana bir anlığına." Martha bu konuşmaya sadece Evangeline Tupper hakkında başka şeyler öğrenmek için girmiş, ama işin aldığı şekilden korkmaya başlamıştı şimdi. Hermione'nin gerçekten kendisine bu güreş tutuşunu göstermek isteyip istemediğinden emin değildi. Ciddi görünümüne karşın güvenilmez bir kadın olduğu kesindi, rol yapıyor olması da mümkündü. "Haydi, kırma beni" diyordu Hermione masanın kenarından aşağı kayarken.</p>

  <p>Evangeline odanın ortasına doğru ilerleyip onun Martha'ya daha fazla yaklaşmasını önleyerek, "Yardımcım" dedi, "açık hava sporlarına çok düşkündür. Kelebekler filan. Öyle değil mi, Miss Crisp?"</p>

  <p>Hermione ona gülümsedi sadece.</p>

  <p>Martha, Evangeline'in aniden içeri girişine çok sevinmişti, hatta rahatlamıştı. Sözcüğü vurgulayarak, "Yardımcınız, çok hoş şeyler anlatıyordu bana" dedi. Evangeline, gerçek kadın aklının harikalarını kabule hazır, nazikçe gülümsedi. "Hep evde çalıştığını söylüyor bana."</p>

  <p>"Bu bakımdan <i>şanslıyım.</i>"</p>

  <p>"Eve gelen bir kadınınız yok mu sizin?"</p>

  <p>Evangeline hafifçe dikleşti. "Nereye gelen?"</p>

  <p>"Temizlikçi bir kadın."</p>

  <p>"Böyle biri var, evet." Ev yaşamı konusundan ayrılmak istiyordu. "Biliyor musunuz" diye sürdürdü, "biraz önce oradaki adamla çok ilginç bir konuşma yaptık." Evangeline kulübe yönünü gösteriyordu belli belirsiz. "Bir uzman topluluğuydu aynen."</p>

  <p>"Tabii, onun şeyle... şeyle bir ilgisi yoktu" dedi Mark, öğleden sonraki olaylardan duyduğu sıkıntıyı örtecek kadar içten olduğunu düşündüğü bir sesle.</p>

  <p>"Ah" dedi Martha, çok tatlı bir sesle, "Onun bir şüpheli olduğunu asla düşünmedim ben. Doğru sözcük bu mu?</p>

  <p>"Evet" dedi Mark. "Doğru sözcük bu."</p>

  <p>Artık gitmek için acele eden Evangeline geceyi nerede geçirebileceklerini sorduğunda Mark bir şey daha eklemek üzereydi. "Tabii." Mark hâlâ yüksek sesle konuşuyordu. "Bir otel demek istiyorsunuz?" Favorilerini düzeltti. "Güvenilir ve rahat bir şey. Eski Dorset'ten bir şey."</p>

  <p>"Bir düşüneyim." Martha akıllı ve yardımcı görünmeye karar verdi. "Hemen Mavi Köpek akla geliyor. Pek hoşgörülü kimselerdir oradakiler." Bunu söylerken Hermione'a bakıyordu. "Sanırım ayrı odalar istersiniz?"</p>

  <p>Hermione bacakları yana açık dineliyordu. "Herhangi bir yatak yeter benim için. Bir hamak filan da olabilir."</p>

  <p>"Sanıyorum Mavi Köpek'te yatak var yalnızca."</p>

  <p>Evangeline yeniden söze karıştı. "Eminim" dedi, "yatak olması yeter."</p>

  <p>Bundan hemen sonra oradan ayrıldılar, Mark bayırdan aşağı, Pilgrin Deresi'nin karşısına götürdü onları. Öbürleri güneş batıncaya kadar çalışmaya devam ettiler; Mark geriye dönüp baktığında arkeologların bacaklarının ve gövdelerinin gölgede kaldığını, başlarının ve omuzlarınınsa güneş ışınları içinde olduğunu görüyordu. Tümülüsün kendisi, batmakta olan güneşin ışınları içinde parlamayan tepesi dışında, karanlıktaydı artık. O anda, bir zamanlar onun tepesinde nasıl bir odun yığını olduğunu, bir ateşin yakıldığını ve aynı bölgede başka ateşlerin bunu izlediğini anladı - gördü. Alevlerin kırsal bölgeye nasıl yayıldığını, ve evet, doğrudan tümülüsün üstünde yıldızlar şekline dönüştüğünü gördü. Eski ateşler, Ülkerlerin yıldız-parıltısını taklit ediyordu. Yeryüzü, gökyüzünü yansıtır. Onun, Evangeline ile Hermione'yi arabasıyla Lyme Regis'e götürüşü de belli bir ruh aydınlanmasıyla oluyordu.</p>

  <p>Hep birlikte Mavi Köpek'in dışında dururlarken Evangeline, "Akşam yemeğinde bize katılmak ister misiniz?" dedi. "Umarım güzel kırsal yemek mönüleri vardır."</p>

  <p>"İsterdim. Ama karım..."</p>

  <p>"O da katılabilir bize" diye ekledi Hermione hemen.</p>

  <p>"Karım pek iyi değil." Başını eğmiş, yere bakıyordu, karısının duyduğu acıyı paylaşıyor, bu acının yeniden kendisini de sarmasından korkuyordu.</p>

  <p>"Üzgünüm" dedi Evangeline. "Kadın sorunları mı?"</p>

  <p>"Tam olarak değil. Sorunlar işte."</p>

  <p>"Olsun, yine de kötü. Sevgilerimi iletin kendisine. Onu düşüneceğimi söyleyin."</p>

  <p>"Elbette." Mark gerçekten de mutluydu bu ilgiden.</p>

  <p>"Daha şimdiden onu iyi tanır gibiyim."</p>

  <p>"Söylerim. Teşekkür ederim."</p>

  <p>"Teşekkür etmesi gereken benim." Evangeline, Bebeği ve onun ağır bavullarını otelin lobisine sokmak üzereydi. "Böyle güzel bir gün için. Au revoir." Mark arabasına yönelirken, Evangeline sevgiyle el salladı, O Crooked Alley'e doğru hızını artırıncaya kadar da gülümsemeye devam etti. Araba köşeyi döndükten sonra, "Bu sıkıntı hiç bitmeyecek sandım" dedi. "Bu adam ve o sözümona astronom son derece yordu beni." Resepsiyondaki zili öfkeyle çaldı. "Hem, sen" diye ekledi, "meslektaşlarımın önünde neden utandırıp duruyorsun beni? Neydi o güreş konusu?"</p>

  <p>"Sırf konuşuyordum ben. Sen her zaman yaparsın ya." Resepsiyon memuru geldi, adlarını kaydettirip odalarına götürüldükten hemen sonra Hermione konuşmasını rahatça sürdürdü. "Ne olursa olsun" dedi, "küçük bir kadın muamelesi görmekten sıkılıyorum zaman zaman. Budala kadın yardımcı." Evangeline gibi belli bir vurguyla söylemişti bu deyimi. "Bu rol hoşuma gidiyor mu sanıyorsun?"</p>

  <p>Özel yaşamlarının çözülmemiş bütün sorunları patlak verebilirdi burada, ama Evangeline buna fırsat vermemeyi yeğledi. Bavulunu tek yataklardan birinin üzerine koyarken, bir iç çekişle, "Neyse" dedi, "Bebek ister, Bebek elde eder." Eliyle yatağa dokundu. "Belki de Bebek bu akşam yemeği için pembe bir şeyler giymek ister, ne dersin?"</p>

  <p>Hermione şöyle bir baktı, onun biraz önce söylemiş olduğu şeyleri kulak ardı etme yeteneğine şaştı kaldı, ama daha sonra güldü. "Şöyle yumuşak, tüylü bir şey. Şunun gibi?" Kendi bavulundan yeşil yünlü bir ceket çıkarmış, arkadaşına uzatmıştı. "Babanın giyebileceği bir şey?" Gülüştüler.</p>
</body>
</html>
