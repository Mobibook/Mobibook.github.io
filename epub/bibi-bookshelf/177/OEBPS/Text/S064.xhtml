<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3 class="sigil_not_in_toc" style="text-align: center;">64</h3>

  <h2 id="sigil_toc_id_64" style="text-align: center;">Lud Mouth</h2>

  <p>"Güzellik uykumuzu uyuduk, değil mi?" Augustine Fraicheur, antikacı dükkânında abanoz ağacından bir tabure üzerine oturmuş, gümüş bir cep saatini ufacık bir bezle parlatıyordu. Mark'ın perişan görünüşüne, ya da Jude'u kollarında taşıyor olmasına hiçbir şaşkınlık izi göstermeksizin baktı. "İyi bir uyku çektiniz mi?"</p>

  <p>Mark şimdi çok sakin hissediyordu kendini, ama nedense konuşmakta zorlandı; denedi önce, öksürdü, sonra bir kez daha denedi. "Köpeğe benim yerime bakabilir misiniz?" Bugüne kadar Augustine'den rica ettiği ilk şeydi bu; mahcup bir aceleyle ona doğru yürüdü ve köpeği kucağına bıraktı. Tam arkasında bir saat çaldı. "Sadece kısa bir süre için."</p>

  <p>Augustine boş eliyle köpeği tuttu, oysa köpek ne çırpınmak ne de kaçmak için bir çaba göstermişti: Jude, bundan sonra gelecek ayrılıklara boyun eğmiş gibi görünüyordu. "Dişi mi bu?" diye sordu Mark'a. "Dişi köpeklerden nefret ederim."</p>

  <p>Fakat Mark gitmişti. Kasabanın içinde dolaşmaya başlamıştı, ne yöne gittiğine aldırmamasına karşın, dar sokaklardan kaçar ve denize doğru koşar durumda buldu kendini. Hiçbir şey düşünmeden, amaçsız, Lyme ile Lud Mouth arasındaki sahil yoluna; kırıkların ve kaymaların tehlikeli duruma getirdiği çıplak sahil uzantısına doğru gidiyordu; rasgele oradan geçecek gezginleri burada karşılarına çıkacak risklere karşı uyaran işaretler vardı, ama Mark onları görmedi.</p>

  <p>Yürürken yağmur dinmişti, ama ancak sis açıldığında durdu ve bulunduğu yükseklikten aşağı doğru baktı; St. Gabriel Burnu'nun gri uçurumu üzerindeydi, deniz ve kayalar yüz metre kadar aşağıdaydı. Hakkında o kadar şeyin anlatıldığı on iki taşları görebiliyordu, fakat korkmuyordu. Sadece merakla aşağı bakıyordu, çünkü ayaklarının altındaki toprak, dalgaların vuruşlarını hissettiği kıyıdan daha az uzak görünmüyordu. O zaman neden atılmamalıydı ki üzerine? Arkasında, uzun zamandan beri terk edilmiş St. Gabriel Köyü'nün harabelerinde öten kuşların sesini işitebiliyordu; ve bu seçme ânında şarkı söylüyorlardı ona. Yarın kenarından geriye adım attı ve yürüdü.</p>

  <p>Yaşamak ya da ölmek üzerine vereceği karar, gerçekte, önemli görünüyordu ona: eğer bir şey hissediyor idiyse, bu, maddesi, hatta kimliği olmaksızın aşağı atlama hakkının olmadığı idi. Ama yine fark ediyordu ki, o anda, kendini özgür hissetmişti. Kathleen'in yaptığı seçim buydu, kesin bir rahatlama hissediyordu. Eğer o kendi seçimini yapmışsa, ona acımaya ya da onun yasını tutmaya hiçbir gerek yoktu. Ama yalnızca o karar ânında bir özgürlük olabilirdi: Kathleen Swithin Kulesi'nin kemerli penceresinden düşer düşmez, tıpkı şimdi kendi kararını verdiği ve kendini yaşamaya adadığı şu andaki gibi özgürlüğü falan kalmamıştı. Hayatta özgürlük diye bir şey yoktu, tabii ölümde de: yalnızca o belirsizlik ânında anlamıştı bunu. Fakat hayatla ölüm arasındaki o seçim, başka yollardan uzatılabilmiş olsaydı -ki o zaman bireysel karar gerçekte hiçbir anlam taşıyamayacaktı- o zaman dünyanın gerçek doğası öğrenilebilmiş olurdu. Şu anda, Pilgrin Vadisi'nde, yerin altında uzanan geçidi anımsıyordu; o taş geçit aynı zamanda zaman geçidiydi, belki de gerçek özgürlük ancak orada bulunabilirdi. Kathleen, yeraltındaki o keşif ânında mı atılmıştı ölümüne?</p>

  <p>Bölgenin kireçtaşı ve kilinin yerini turuncu-yeşil kumun aldığı Lud Mouth'a kadar yürümüştü; yarın başından buradaki kumluğa ve denizin kenarındaki çakıllara kadar daracık bir yol vardı. Evet. Yarın yüzünden sahile hızla indi. Ayakkabılarını ve çoraplarını çıkarmadan ayak bileklerine kadar suyun içine yürüdü. Kathleen de çocukken buraya kadar yürümüştü, ilk kez onu burada görmüştü. Zaman içinde. Bir başka zaman. "Her zaman kıyıda terk edilmiş biri vardır." Çocuk olarak bunu duymuştu işte. Ama şimdi geride bırakılan kendisi idi. Kathleen güvendeydi.</p>

  <p>Gökyüzü açılmıştı, kış güneşinde, dalgaların kendisi ışık yayıyor gibi görünüyordu. Yoksa yüzündeki ışık mıydı bu? Geriye döndü ve gerisindeki turuncu yara baktı. Turuncu kayalar, ve onun üzerinde yükselen açık mavi gökyüzü. Turuncu ve mavi sakinleştirdi onu, çünkü üzerinde henüz insanlar yokken dünya böyleydi. Turuncu kaya ve mavi gök. Buradaki huzur yitik zamanın bir anısıydı, bunu düşününce, kendi hayatının zamandan ödünç alınmış bir şey olduğunu da fark etti. Onu kaldırıp atmak ona düşmezdi.</p>

  <p>Sudan çıktı ve yarın yüzüne doğru yürümeye başladı. Oraya vardığında kollarını açtı, yüzünü ve ellerini turuncu taşa dayadı. Sıcaktı, dışarıdaki havadan daha sıcak, yoksa bedeninin sıcaklığı geri mi dönüyordu? Avuçları taşa dayalı, uyuyor gibi görünüyordu. Uyurken, görüntünün sıcaklığını içine almıştı. Turuncu taş tuzlu gözyaşlarını emmişti. Gözlerini açtığında bir sürü martının yarın yüzüne indiğini gördü, şimdi, garip tepeciklere ve onların içine kazılmış yuvalara tünüyorlardı. Merakla aşağıya, kendisine bakıyorlardı; Mark, Lud Mouth'tan ayrılırken, acının ve suçluluk duygusunun çok geçmeden başlayacağını biliyordu. Fakat yeniden dünyaya girmesi gerektiğini de anlıyordu.</p>
</body>
</html>
