<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3 class="sigil_not_in_toc" style="text-align: center;">29</h3>

  <h2 id="sigil_toc_id_29" style="text-align: center;">Bir Hikâye</h2>

  <p>Bir zamanlar, çok çok eski günlerde, dünyanın üzerinde ruhlar vardı hep. Kayaların ruhları, akarsuların ruhları, ormanların ruhları. Ve o günlerde Wesses halkı bunlara tapardı. Sahilde, tam da Lud Mouth'un ötesinde bir tarla vardır, işte o tarlada siyah bir taş parçası görürsünüz, bu taş öyle derine gömülüdür ki, bugüne kadar hiç kimse yerinden oynatamamıştır onu: ruhlar için su ve yiyecek oraya bırakılırdı, hâlâ da sunu-taşı olarak bilinir. Ama başka ruhlar da vardı, yerin altından gelmiş olan kötü ruhlar. Söylendiğine göre, toprağın üzerinde yürüyen insanların gürültüleri onları kızdırırmış, bu yüzden de onlar bu bölgede oturanları yüksek uçurumların kenarına ya da en derin çukurlara sürmeye çalışırmış. Uykuları bölünmeden uyuyabilsinler diye onları ortadan kaldırmak isterlermiş.</p>

  <p>Bu ruhlar uçabilirlermiş. Bir yerde yaşamazlar da yeraltındaki büyük mağaralarda süzülerek uçarlarmış - işte bu yüzden, kulağınızı yere dayadığınızda, kanat çırpışlarına benzer sesler işitirmişsiniz. İnsanların görmeyeceği büyük kapılardan çıkıp topraktan, dış havaya bile uçabilirlermiş; fakat orman ruhları, akarsu ruhları onlardan nefret ettiği için, yüzeye yaklaşamazlar, bulutların içinde ya da daha yükseklerde, daha yükseklerde, gök boşluğunda uçmak zorunda kalırlarmış. Göklerde hızlı bir hareket olduğunda onları gördüklerini ileri süren insanlar vardır hâlâ.</p>

  <p>Uzun zaman önce, St. Gabriel denilen eski taş köyde, bir yaz ortasıydı, birçok erkek ve kadın dışarda, açık göğün altında uyuyordu. Küçük bir köydü burası, ama elbette çocuklar da vardı -kimileri on iki diyor, kimileri daha fazla. Doğal olarak, kötü ruhlar çocuklardan nefret ederdi, o gece, köylüler yıldızların altında uyurlarken, onlar da fesat için bir araya gelmişler; uyuyanların başlarının üzerinde dönmeye başlamışlar, tasarladıkları ve planladıkları gibi, bazen baykuş gibi ötüyor, bazen tilki gibi havlıyorlarmış. Yaptıkları şey bu. Gecenin en sakin saatinde, ölü zamanda, bütün iyiliksever ruhlar kendi kayalarında, akarsularında ya da ormanlarında dinlenirlerken, onlar biraz daha uçtuktan sonra tam da çocukların yattıkları yere konmuşlar. Bir kötü ruh birinci çocuğa sinsice ilerlemiş ve kulağına fısıldamış: "Ana babanı bırak benimle gel. Nasıl uçacağını öğretirim sana, başının üzerinde ışık saçan bütün o parlak yıldızları keşfederiz birlikte." Daha sonra ikinci bir ruh bir başka çocuğun omzuna dokunup fısıldamış: "Bizimle gel. Biz sizin gerçek aileniziz, çünkü biz de sizin gibi özgür olmanın ne demek olduğunu biliyoruz. Sizleri gökyüzüne götürüp gökyüzünün gizlerini göstereceğiz size." Üçüncü bir ruh, kanatlarının ucuyla bir çocuğu uyandırıp mırıldanmış: "Böyle sert toprak üzerinde yatıp duracağına neden yumuşacık havanın içinde yüzmüyorsun? Aileni bırak da bizimle gel." Hiç kimse, bu çocukların sürmeye zorlandıkları çetin yaşamdan yorgun düşmüş olup olmadıklarını, kötü ruhlar kulaklarına fısıldarken bile yıldızları düşleyip düşlemediklerini, ya da başka bir nedenle mi kendilerinden geçmiş olduklarını bilmiyor; fakat hangi nedenle olursa olsun, hep birlikte kalkmışlar ve kötü ruhlar onları St. Gabriel uçurumunun kenarına götürmüş. Daha sonra ruhlar onların üzerinde uçmaya başlamış, kanatlarını çırparak gökyüzünü, çocukların daha önce görmediği kadar parlak ve görkemli hale getirmişler. Çocuklar ellerini çırpmışlar, fakat annelerini ve babalarını uyandıracak kadar yüksek sesle değil, ruhlar onlara kendilerinin de uçabileceğini söylemeden önce birbirlerine gizlice gülümsemişler. "Hepiniz bizimle birlikte uçacaksınız" diye fısıldamışlar. "Yalnız bir şartla."</p>

  <p>Çocuklar, "Ne yapmamız gerektiğini söyleyin bize" diye yalvarmış. "Ne yapmamız gerektiğini söyleyin bize!"</p>

  <p>"Yeni bir yaşama başlamalısınız. Topraktan sonsuza kadar ayrılacak ve yıldızlar arasında yaşayacaksınız, bir daha toprağa ayak basarsanız, taşa döneceksiniz." Ruhlar bunları çok hızlı bir şekilde mırıldanıyormuş, çocuklardan bazılarının bu uyarıları hiç duymadıkları söyleniyor; işittikleri tek şey gökyüzüne doğru uçmanın heyecanıymış, gördükleri tek şey gece göğünün harikasıymış. "Ne göreceğiz? Ne göreceğiz?" diye sormuş onlara bir küçük kız.</p>

  <p>"Harikaların en büyüğü" diye cevap vermiş baş ruh. "Ne dilersen onu göreceksin. Ne görmeyi dilersen onu göreceksin."</p>

  <p>Tabii, çocuklar bütün bunlar karşısında çok heyecanlanmışlar, hepsi birden alınıp götürülmeleri için yaygaraya başlamışlar; böylece ruhlar birer birer almış onları kanatları üzerine - bu kötü ruhlar o kadar hafifmişler ki, çocuklara sanki kendileri uçuyormuş gibi gelmiş. Birden, o kadar iyi tanıdıkları tarlaların ve ormanların üzerinde süzülmeye başlamışlar; giderek öylesine yükselmişler ki, evleri ve aileleri kum tanelerinden daha ufak görünüyormuş; giderek öylesine yukarı çıkmışlar ki, ayaklarının altındaki hiçbir şeyi tanıyamaz olmuşlar. Fakat hava çok soğumaya başlamış, çocuklar titriyormuş. "Yıldızlar nerede?" diye sormuş bir tanesi, bir diğeri bağırmış: "Yeryüzünde bizi ısıtan güneş nerede?"</p>

  <p>Ve bir ruh gülerek yanıtlamış: "Ne diliyorsanız onu göreceksiniz."</p>

  <p>Bir başkası yankılamış onu: "Ne diliyorsanız sadece onu göreceksiniz."</p>

  <p>Fakat aslında çocuklar hiçbir şey dilememiş, hiçbir şey beklememişler. Sadece bir an kaçmak, güç yaşamlarından uzaklaşmak istemişler. Gerçekte içlerinden bazıları dilek nedir bilmiyormuş. Çevreleri soğukmuş artık ve karanlıkmış, sisliymiş. "İndirin bizi" diye ağlamış küçük kız.</p>

  <p>"Bizi geriye götürün" diye bağırmış onun ağabeyi.</p>

  <p>"Ama şartı biliyorsunuz? Toprağa bir daha ayak basarsanız ne olur?"</p>

  <p>"Eve gitmek istiyoruz!" Çocuklar hiçbir şeye aldırmayacak kadar çok korkmuşlarmış, tek istekleri bu korkunç yerden ayrılmakmış.</p>

  <p>"Gerçek dileğiniz buysa, öyle olsun o zaman." Ruhlar hızla havanın içine bırakmışlar kendilerini; o kadar aşağılara uçmuşlar ki, çocuklar ellerini uzatmışlar bildik ormanlara ve tepelere, o kadar inmişler ki aşağılara çocuklar eski St Gabriel Köyü'nü seçebilmişler. O kadar yaklaşmışlar ki, uyumakta olan ana babalarının üzgün yüzlerini görebiliyorlarmış, fakat kötü ruhlar yeniden St. Gabriel uçurumuna gelince, çocukları sırtlarından aşağı atmışlar. Ve onlar yere düşer düşmez derhal taşa dönüşmüşler. On ikisi birden, denizin kenarında bir çember oluşturmuş. Çocukların evlerinden uzağa gezilerinin sonu böyle olmuş.</p>

  <p>Bazıları bunun, çocuklara, başlarını alıp gitmemeyi öğretmek için uydurulmuş bir peri masalı olduğunu söylüyor. Fakat bunda başka tür bir gerçek olduğunu söyleyenler de var - St. Gabriel'in yakınındaki tarlalarda çöplükten geçinen bir yetim çocuk varmış. Bu yetim garip bir çocukmuş, köyün öteki çocuklarını büyülermiş. Barren diye bilinirmiş o. Bizim Barren. Ve Bizim Barren çocuklara uçtuğunu söylemiş; çocuklar onunla alay edince öfkelenmiş ve onlara nasıl uçulacağını öğretebileceğini de söylemiş. Onları güle oynaya St. Gabriel uçurumunun kenarına kadar getirdiği söyleniyor, orada, onları uçurumdan aşağı, havaya atlamaya kandırmış. Tabii, düşmüşler ve aşağıdaki kayaların üzerinde parçalanmışlar. Yani bu kayalar, hikâyede anlatıldığı gibi, ruhların taşa dönüştürdüğü çocuklar değil de, gerçekte uçabileceklerini düşünmüş olan çocukların mezarlarıymış. Ve o küçük köy uzun zaman önce toprağın altında kalmış olmasına karşın, on iki kayayı hâlâ görebilirsiniz.</p>

  <p>Joey Hanover gözlerini ovuşturdu ve ötekilere baktı. "Nerden biliyorum bu hikâyeyi?" dedi ortaya. "Ne zaman işittim bu hikâyeyi?"</p>

  <p>Evangeline ile Floey uyuyakalmıştı, ama Joey'un sesi kesilince uyandılar. Floey bir elini boş şarap şişesinden bir türlü ayırmamayı başarmıştı, Evangeline ise yorgun yorgun bunu gösteriyordu. "İyi bir yıl mıydı?" diye sordu ona.</p>

  <p>Floey bundan alındı, "Bilemem" diye yanıtladı. "Kitapsever değilim ben."</p>

  <p>Fakat Hermione, Joey'un hikâyesini dikkatle dinlemişti ve ağlıyordu. Ceketinin cebinden koca bir mendil çıkardı ve yüksek sesle sümkürdü. "Özür dilerim" dedi. "Gözüme kül kaçtı sanırım." Sigarasından bir nefes çekmeye çalıştı, ama sigarası çoktan sönmüştü; yumuşak bir sesle sordu: "Ateşi olan var mı?"</p>
</body>
</html>
