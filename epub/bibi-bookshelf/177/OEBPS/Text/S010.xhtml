<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3 class="sigil_not_in_toc" style="text-align: center;">10</h3>

  <h2 id="sigil_toc_id_10" style="text-align: center;">Kazı Yerinde</h2>

  <p>"Bir tür soruşturma olacak bu. Yine de, dinlemesini bilirsek, ölülerin bizimle konuşacağı bir soruşturma olacak. Kullanacak ne kadar alete ihtiyacımız olduğunu hepiniz gördünüz, fakat başka türden işaretler de var. Hemen ayaklarımın altında gömülü yatan insanlardan gelecek işaretlerdir bunlar, gerçekten nasıl çözüleceğini öğrenmemiz gerekenler de bunlardır." Mark Clare, çevresinde arkeoloji ekibinin öteki üyeleri toplanmış, tümülüsün tepesinde dineliyordu. Sözlerindeki ahenk hoşuna gitmiş olmalı ki, bir an durdu, kabarmış derenin kamışların içinden akışı ve Pilgrin Vadisi'nin altında bir kez daha kaybolmadan önce fundalıklara sızışı duyulabiliyordu. Yağmur bir kez daha başlamıştı - şafaktan hemen sonraya kadar, havada asılı duruyormuş, daha çok yerden yükseliyormuş, sonra da gökyüzüne ağıyormuş gibi gözüken şiddetli ve devamlı bir yağmurdu bu. Fakat gökyüzü şimdi, hâlâ nemli olmasına rağmen geceden sıyrılmış topraktan daha parlak, soluk saydam bir maviydi. Rüzgâr, derenin gürültüsünü bastıran, Çiftçi Mint'in buzağısını alıp karanlığın örtüsü altına taşıdığı bir ineğin böğürtüsünü getiriyordu onlara kadar.</p>

  <p>"İlk görevimiz, bütün bölgeyi dolaşıp araştırmak, sonra da haritasını çıkarmak." Mark, oralarda sanki kendinden bir şeyler kalmış gibi, uzak tarlaları ısrarla göstererek bir hatip gibi el kol hareketleriyle konuşuyordu. "Bu ise, görüntüdeki her bir belirtinin hiç atlanmadan gözlenmesini gerektiriyor. Bu bölgenin çev<span style="text-indent: 0.8em;">resindeki taş daireler, bir zamanlar ne kadar önemli olduklarını gösteriyor bize, ama vadinin daha ilerisindeki çevre mezarlarını da aramalıyız. Varsa, bu insanların geldiği yerleşim yerlerinden izler bulmaya çalışmalıyız. Bugün sesleri duyulmuyorsa da, bir zamanlar burada bunlardan yüzlercesi yaşıyor ve çalışıyor olmalıydı. Bunun için, en küçük şeylere dikkat edin. Kırık bir çakmaktaşı ya da bir taş parçası, bu unutulmuş dünyayı anlamamıza yardımcı olacak bir eylemin, hatta bir hareketin kalıntısı olabilir. Yapıcılardan biri öfkeyle bir çakmak taşı düşürmüş ya da çalışırken aletlerinden birini kırmış olabilir; bu kısacık an, biz gelip onu uyandırana kadar burada uyumaktadır. Birkaç saniyelik bir insani eylem, son beş bin yıldan beri saklanıyor olabilir, işte bizim görevimiz bunları yeniden ortaya çıkarmaktır." Grubun bazı üyeleri Mark'ı iyi tanırdı, ama konuşmasındaki her zamanki akıcılık ve enerji yine de şaşırttı onları; sanki yaratıcılaşmış gibiydi.</span></p>

  <p>Rüzgâr sert esiyordu şimdi, Mark, sözleri gereği gibi anlaşılsın diye sesini yükseltti. "Hepiniz, gördüğünüz her şeyin kaydını tutmalısınız. Resimler. Notlar. Sistemler kuramını hepiniz biliyorsunuz, değil mi?" Kimileri başını salladı, diğerleriyse kaygıyla birbirine baktı. "Her şeyi düzenli tutun. Hiçbir şey kaybolmamalı, çünkü topladığımız bütün bilgiler, yüksek düzeyli bilgisayar çözümlemesinden geçecek. Amaçlarımız, tam bir yeniden kurmayı, nesnel yorumu ve kapsamlı açıklamayı içermektedir. Elektronik bir arşiv yaratıyoruz, çünkü bu bölgenin gerçek doğasını ancak o zaman anlayacağız." Mark bu yükseklikten vadinin aşağısını görebiliyordu, bir an bitişik tarlanın öteki ucuna baktı: bir sıra koyun bir çember biçimini alıp dağılıyor, daha sonra özel bir enerjinin itişiyle yeniden bir araya geliyordu. "Fakat burada kayıp olayları da anlamaya çalışmalıyız. Kimi zaman sessizlikler, boşluklar başka herhangi bir şeyden daha çok şey söyler bize. Örneğin, bu tümülüs neden açık otlakta değil de vadinin hemen yanında yapıldı..."</p>

  <p>"Arseland!" Arkasında bir yerden bir bağırış geldi, Mark, şaşkınlık içinde, eski dişbudak ormanının kül olmuş kalıntılarına doğru döndü.</p>

  <p>"Hey, bayım! Eskiye dikkat! Eskinin üzerinde bulunuyorsunuz!"</p>

  <p>"Uyandırmayın <i>onu</i>!" İki küçük çocuk yanmış açık alanı bir uçtan bir uca, sonra aşağıya dereye doğru bir sığırcık sürüsünün peşinden gülerek koşuyordu, ürken sığırcıklar havalanıp gökyüzünde küçük gruplar oluşturuyordu.</p>

  <p>Arkeologlar da güldü, Mark elinin ayasıyla gözünü ovuştururken gülümsedi. "Ehh" dedi, "çeşit çeşit kuram var. Çocukların bile kendi öyküleri var, görüyorsunuz. Bunun içindir ki..." Burada duraksadı. "Bunun içindir ki, gerçeği bulmak bu kadar önemli. Ama çok geç olmadan."</p>

  <p>"Çok geç mi? Tanrı aşkına, çok geç diyerek ne kastediyor?" Alan ölçücüsü Owen Chard, kaşlarını çatarak solundaki meslektaşına döndü.</p>

  <p>"Sevgili Mark'ı bilirsin. Bazen hiçbir şey kastetmez." "Bulgular" denetçisi Martha Temple söyledi bunu en tatlı sesiyle, sanki dünyanın en gönül okşayıcı sözlerini ediyordu ona. Aldatıcı neşeli tavırları olan şişman bir kadındı, tombul, ışıltılı yanaklarıyla hemen herkesi inandırırdı kendisine. "Bir şey yakalamamış olması da" diye sürdürdü tatlılıkla, "büyük olasılık. Bakın, Julian ne kadar gecikmiş. Yanlış saat verilmiş olabilir mi kendisine?" Bölge çevrecisi Julian Hill'e bir genç kız edasıyla el salladı, Julian soluk soluğa geliyordu kendilerine doğru.</p>

  <p>Mark, kendilerini büyük bir serüvene katılmak üzere hisseden, burada olmasalardı işsiz kalacak gönüllü yardımcılar grubuna konuşmasını sürdürürken, bu üçü, kenarda duruyordu. Yirmi kişiydiler - çoğu gençti, ama aralarında orta yaşlı adamlar da vardı, nerdeyse umutsuzlukla başvurmuşlardı yerel arkeoloji birimine. Şimdi tekrar iş bulmuşlardı, bundan da önemlisi, başkasına olduğu kadar kendilerine de ait olan bir geçmişi ortaya çıkarmaya çalışıyorlardı. Artık dışlanmış hissetmiyorlardı kendilerini, dikkatle dinliyorlardı Mark'ın konuşmasını.</p>

  <p>"Bizler çok şanslıyız" diyordu Mark. "Yangın dişbudak ormanını yakıp kül edinceye kadar tümülüsü hiç kimse görmedi, bunun için de el değmemiş, görülmez olarak kaldı bugüne kadar. Tahminim şu ki, burası, geç neolitik dönemden kalma bir gömü yeri, ve biz oraya girdiğimizde, hemen hemen beş bin yıldır hiç dokunulamadan kalmış bir döneme dair kanıtlar bulacağız..."</p>

  <p>"Öyle umuyor" diye mırıldandı Owen Chard. "Bazı insanların hemen sonuçlar çıkartması, şaşırtıcı."</p>

  <p>"Şüphelenme hakkını verelim ona." Martha, böyle söylerken bir yandan da Mark'a gülümsüyor ve başıyla onaylıyordu onu. "Birileri bunu yapmalı."</p>

  <p>"Kendimle övünmek istemiyorum ..." Gecikmiş olan Julian Hill onların hemen arkasında durmuş alnını silerken hâlâ terliyordu. Güçlü kuvvetli, kendine güveni olan fakat hep uzaklarda bir şeyi gözlüyormuş gibi garip yabansı bir bakışı olan bir gençti. Kızıl saçları karmakarışıktı, şimdi de dalgın dalgın tarıyordu onları elleriyle, bir yandan da konuşuyordu. "Böbürlenmek istemem ..."</p>

  <p>"O zaman böbürlenme." Owen üst cebinden bir pipo çıkardı ve dişlerinin arasına sıkıştırdı; bu haliyle, kırlaşmış saçları, sıkılmış çenesi, soğukkanlı görünüşüyle bir savcıya ya da başöğretmene benziyordu. Kesin, sivri düşünceleriyle ünlüydü, ama birisi ona çoğu kez ne kadar kaba göründüğünü söyleyecek olsa, gerçekten çok şaşırırdı. Bıraktığı izlenimin farkında değildi. Ne düşünüyorsa onu söylerdi o.</p>

  <p>"Çok önemli olabilir" diye sürdürdü Julian Hill, hiç bozulmamıştı.</p>

  <p>"Evet. Bırak Julian devam etsin, Owen. Hepimiz küçük küçük katkılarda bulunacağız, değil mi? Sizlerin bilmesi gerek bunu."</p>

  <p>"Mark benim önemli kümelenme hakkındaki düşüncemden söz etti mi?"</p>

  <p>"Ah sevgili Julian." Martha bundan daha fazla ilgi gösteremezdi sözlerine. "Bildiğimiz kadarıyla, hayır."</p>

  <p>"Buradaki çok boyutluluk etkenleri hakkındaki çok önemli fikrimden de mi?"</p>

  <p>"Şey, anımsayamamış..." Hafifçe öksürdü. "... olmalı"</p>

  <p>"Hay Allah. Hay Allah." Julian sabrı tükenmişçesine baş salladı. "Haklıyım ben yine de." Kendi kendine gülümsüyordu. "Siz biliyorsunuz tabii benim kuramımı..."</p>

  <p>"Eminim her iki yanda da söylenecek çok şey vardır." Martha, Julian'ın bir kez daha kendinden söz etmemesi için elini uzatmıştı ileri doğru. "Ama, sanırım bir süre Mark'ı dinlemeye çalışmamız gerekir, değil mi? Ne de olsa, çok çaba harcıyor."</p>

  <p>Aslında, Mark önceden hazırladığı düşüncelerinin sonuna gelmekteydi. "Yani ön avluya ulaşıncaya kadar kazacağız." Tümülüsün, kaba bir kama şeklinde açılmış olan batı ucuna doğru yürüdü. "Ve burası, hepimizin de beklediği gibi, mezar odası ise, olasılıkla girişi burada bulacağız. O zaman, girişin kendisinden mezarın doğu ucuna doğru çalışacağız." Eliyle, tümülüsün bir noktaya kadar incelip vadinin yanında kaybolur gibi göründüğü bir noktayı işaret ediyordu. "Ama, aklınızda olsun, ağır bir süreç olacak bu. Çok acele ya da çok derin kazmamamız gerekir. Höyüğü kazarken her birimiz aynı aşamalarla ilerlemeli, aşağı doğru birlikte inmeliyiz ki, her dönemin tanınabilir olayları bir arada ortaya çıkarılabilsin. Tabakaları izlemeliyiz. Toprağın katmanlarını izlemeliyiz. Varsa, hâlâ höyüğün içinde olanları bulmadan önce onun sırlarını dinlemeliyiz." Mark kendi konuşmasının yankısını havada yakalamak istermiş gibi, aniden sustu.</p>

  <p>İşte bu anda Martha Temple Julian Hill'i dirseğiyle dürttü ve biraz da fazla yüksek sesle, "Evet, sizden söz etme gereğini hiç duymadı" diye fısıldadı. Ve hemen heyecanlı küçük el çırpışlarıyla Mark'ı alkışlamaya başladı.</p>
</body>
</html>
