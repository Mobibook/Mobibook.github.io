<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3 class="sigil_not_in_toc" style="text-align: center;">54</h3>

  <h2 id="sigil_toc_id_54" style="text-align: center;">Corona</h2>

  <p>"Güzellik her yerdedir, her yer güzelliktir." Eski mavi-beyaz kamyonetin arkasından çıkarlarken el çırpmaya ve şarkı söylemeye başladılar. Yedi kişiydiler, hepsi de uzun mavi elbiseler giymişlerdi, başlarında beyaz saç bantları vardı; Evangeline, beş genç kadının önde yürüdüğünü, iki erkeğinse birkaç adım geriden geldiğini ancak tümülüse yaklaştıklarında fark etti. "Güzellik her yerdedir, her yer güzelliktir." Evangeline'in yanına gelinceye kadar el çırpmaya ve şarkı söylemeye devam ettiler. Genç kadınlardan biri kollarını ileri uzatarak öne çıktı. "Yumuşaklık güçtür" diye şarkıyı sürdürdü. "Güç yumuşaklıktır."</p>

  <p>"Bir şeyin reklamı olmalı bu" dedi Evangeline.</p>

  <p>Genç kadının kusursuz ciddi gülümseyişi aynen devam etti. "Buranın Baş Kadını siz misiniz?"</p>

  <p>"Bu kazı bölgesinin sorumlusuyum, eğer bunu soruyorsanız."</p>

  <p>Genç kadın sevinçle ötekilere döndü. "Her şey dişidir" dedi yavaş sesle. "Dişi her şeydir." Hep birden neşe içinde güldüler ve bu haberi alkışladılar.</p>

  <p>"Sizinle aynı fikirde olan ilk kişi benimdir" diye cevap verdi Evangeline, Bebeği düşünerek. "Normal koşullarda." Fakat bunlar normal koşullar değildi, buranın keşfi haberi basında yayımlandıktan hemen sonra, bir sürü ziyaretçi Pilgrin Vadisi'ne üşüşmüştü; çeşitli biçimlerde yorumlanan kazı bölgesi, "Merlin"in ya da "Wessex'in kayıp kralı"nın veya "büyük astronom"un <span style="text-indent: 0.8em;">mezarını görmek için gelenlere karşı ancak Dorsetshire polisinin yardımıyla korunabiliyordu. Evangeline Tupper, halkın heyecanının ilk belirtisinde Londra'dan koşarak gelmiş, “istila" diye adlandırdığı şeyle baş edebilmek için Hermione'yle birlikte Mavi Köpek'e sığınmıştı. Ayrıca, Mark Claire'in bölgenin kenarındaki Bürosunu eline almıştı, Martha Temple'ın herkese ilan etmekle büyük zevk duyduğu gibi, "Her şeye nezaret eden Kraliçe" idi artık o.</span></p>

  <p>"Her şey dişidir. Dişi her şeydir." Genç kadınlar hep birlikte şarkıya başlamış, Evangeline'in çevresinde coşkulu bir yarım daire oluşturmuştu.</p>

  <p>"Çok hoş bir düşünce, biliyorum. Ama bu dişi her şey, bir yerde sınır çekmeli." Boyuna gülümsüyorlardı. "Burada duramazsınız, korkarım. Mezarın korunması gerek."</p>

  <p>"Bize karşı mı korunacak?" Genç kadın böyle söylerken ötekilere doğru sallıyordu elini. "Biz hepimiz buraya tapınmaya geldik. Varlığımız tapınmadır. Tapınma varlığımızdır."</p>

  <p>"Ben de her zaman bunu söylerim. Ama, fevkalade açıklıkla söylüyorum ki size, o kadar çok, o kadar çok..." mezarı ziyarete gelen çeşitli inançtan kişileri tanımlamak için doğru sözcüğü arıyordu "...o kadar çok grup başvurdu ki bize, sizi içeri alamayacağımızı söylüyorum." Aslında kazı bölgesinin çevresine yüksek bir tel çit çevrilmişti. "Korkunç bir karardı bu. Gece gündüz o kadar acı çektim ki bundan, bitkin düştüm. Ama ne yapalım ki böyle, güzelim." Evangeline özellikle bu genç tapınıcıdan etkilenmişti. "Sahi, adınız neydi sizin?"</p>

  <p>"Bana Corona derler." Corona şu âna kadar çok sakin durmuştu, şimdi hafif bir gülümsemeyle eliyle göstererek ötekileri tanıtıyordu. "Bu Sagilla, bu Auriga, bu Ursa ve bu da Spica." Genç kadınlar birer birer tanıtılırken hafifçe kıkırdıyor, yüzleri kızarıyordu.</p>

  <p>"Ne güzel isimler! Hepsinin de aynı harfle bitiyor olması ne olağanüstü bir rastlantı. Yine de" diye ekledi gençlerin zayıf taraflarına dokunmadan edemeyerek, "Saint Spica'ya dair bir şey okuduğumu anımsamıyorum. Hıristiyan takviminde, en azından."</p>

  <p>Corona onların mutlu gülüşlerine katıldı. "Bunlar bizim gök adlarımız" dedi. "Dünya adlarını kullanmıyoruz artık."</p>

  <p>"Peki erkekler?" Evangeline, ötekilerin birkaç adım gerisinde durmakta olan iki genç adama sert sert bakıyordu.</p>

  <p>"Corvus ile Cetus eğitimdeler. Kadınlık katsayılarını artırmaktalar."</p>

  <p>"Yardımcım çok ilgi duyardı buna" diye cevap verdi Evangeline. Sonra da ekledi: "Dünya adı Hermione Crisp. Ama gök adı Bebek."</p>

  <p>Corona bundan bir şey anlamış gibi görünmüyordu; aslında herhangi bir şey anladığı da pek açık değildi. "Bu kız kardeşle tanışmaktan mutlu olurduk."</p>

  <p>"Gerçekte benim kız kardeşim değil o. O benim... şey, şimdi buna girmeyelim." Soğuk bir kış sabahıydı, Evangeline soğuktan titrer gibi yaptı. "Gerçekten buradan ayrılmalısınız artık, güzellerim. Güle güle." Coşkusu geldiği gibi hızla kaybolmuştu; geri dönüp ofisine yürümeye başladı, gruba bakmaksızın el salladı. "Çok üzgünüm" diye seslendi havaya.</p>

  <p>Martha Temple ve Julian Hill eğlendiklerini gizlemeyerek tel örgünün gerisinden izliyordu bu sahneyi. İkisi de kazı bölgesinin bugünkü denetleme görevinde "nöbet listesi"ndeydi, fakat böylesi soğuk bir havada bile buna aldırış etmiyorlardı - aslında Evangeline'den kesin fakat adı konmamış nefretlerinde beraber oldukları için birbirine eşlik etmekten mutluydular. "Bu gibi işleri iyi beceriyor, ne dersin?" dedi Martha. Kolu alçıdan çıkarılmış, eski neşeli haline dönmüştü yeniden.</p>

  <p>"Profesyonelin biri o. Tam bir profesyonel."</p>

  <p>"Daha açık ol, Julian." Martha şakacıktan vurdu sırtına. "Bana kalırsa, bu genç kadınlarla çok iyi anlaşıyor demek istiyorsun. O şirin genç kızlarla."</p>

  <p>"Onları buradan göndermekle doğru mu etti, bilmiyorum." Julian ilkel topluluklar konusunda köktenci toplumbilimsel şeyler okumaktaydı, konuşurken gözleri yine uzaklara dikildi, yeni bir kavram yakalamış olmaktan mutluydu. "Bu modern kültlerden çoğu" dedi, "bu mezarı yapmaya zorlanan işçilerle aynı inançlara sahip."</p>

  <p>"Evangeline'in böyle küçük şeylerle kafasını rahatsız ettiğini sanmıyorum. O daha çok gazetelere demeç vermekle meşgul. Bir de televizyon kameralarına." Tam yerinde bir sözdü bu, çünkü Julian Hill'i çılgına çeviren şeyin bu kamusal rol olduğunu söyleyen kendisiydi. Martha genç kadınlar grubuna doğru yürüdü.</p>

  <p>Evangeline'le karşılaşmaktan hiç de canları sıkılmışa benzemiyordu; şimdi yeniden bir daire oluşturmuşlar, kolları havaya kalkık, yüksek sesle uzun uzun bir şeyler söyleyerek gökyüzüne bakıyorlardı. Martha Temple yakınlarında durdu ve ulumanın sona ermesini bekledi. Sonra haykırdı: "Neşeniz sonsuz olsun!"</p>

  <p>"İlahi yaşlı Anadır." Corona her zamanki gibi sakindi. "Yaşlı Ana ilahidir."</p>

  <p>"Umarım" diye cevap verdi Martha, "Evangeline'i kastetmiyorsunuzdur." Corona cevap vermedi; Martha'ya öyle geldi ki, onun pürüzsüz, yumuşak yüzü, başka herhangi bir şey kadar anlamsızlığın bir işareti de olabilirdi. "Ama siz ona bakmayın" diye sürdürdü. "Bizim anlayamayacağımız bir sürü kişisel sorunu var onun." Sonra da bir sır verir gibi devam etti: "Vadinin öteki ucunda kampa benzer bir yer var, aklıma gelmişken. Sizlerden çok var orada."</p>

  <p>Corona heyecanla el çırptı. "Teşekkür ederim" dedi. "Bu gece sizin için şarkı söyleyeceğiz. Aybaşı Şarkısı'nı söyleyeceğiz."</p>

  <p>"Hep bunu duymak istemiştim."</p>

  <p>Gece kutlaması harika haberini ötekiler de alkışladı ve sessiz bir içgüdüsel anlaşmayla hepsi birden döndü, küçük ziller gibi çıngıltılı gülüşlerle Pilgrin Vadisi'nin yamacından eski püskü kamyonetlerine koşturmaya başladı.</p>

  <p>Onlar gider gitmez Evangeline ofisten çıktı. "Tam bir karabasan değiller miydi?" dedi Martha'ya doğru yürürken. "Umarım tekrar gecekondularına dönerler."</p>

  <p>"Aslında başkanları dedi ki..."</p>

  <p>"...onun adı Corona, güzelim. Köpüren içki gibi bir şey. Ne matrak değil mi?"</p>

  <p>"Sanırım Corona o müthiş kampa gideceklerini söyledi. Nereden duydular orasını bilmem."</p>

  <p>"Sanmam! Bitti artık." Colcorum köylülerinin Pilgrin Vadisi'nde yaratılmış bu geçici bölge hakkında şikâyetler geliyordu nicedir. "Zehirlerim kendimi" diye devam etti. "Yeminle, zehirlerim." Martha onu kışkırtırcasına gülümsedi. "O budala orospuların ense kökümde dolaşmalarına dayanamam."</p>

  <p>"Emin misiniz?"</p>

  <p>"Tabii ki eminim." Evangeline hızlı hızlı nefes alıyor, ayağıyla yeri eşeliyordu. Bir karara hazırlanır gibiydi. "Oraya gidiyorum" dedi. "Onlarla konuşacağım. Ebedi Dişi ne demekmiş göstereceğim onlara."</p>
</body>
</html>
