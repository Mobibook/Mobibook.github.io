<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3 class="sigil_not_in_toc" style="text-align: center;">65</h3>

  <h2 id="sigil_toc_id_65" style="text-align: center;">Bağlantılar</h2>

  <p>Üç gün sonra, Mark yaklaşan adli soruşturmayı ve cenazeyi düşünürken, Damian Fall'dan bir mektup aldı. Şöyle yazıyordu mektupta: "Yıldızlara birlikte bakalım. Pazartesi gecesi Holblack Moor'a gelin." Mark bunun aynı gün olduğunu fark etti. Damian'ın Kathleen'in intiharını işittiğinden emin değildi, fakat gözlemevini ziyaret etme düşüncesi bir şekilde rahatlattı onu. Kendi kendine söylediği gibi, olayları farklı ışıkta görebilirdi belki de.</p>

  <p>O gece turbalığa ve kubbeli binanın yakınlarına götüren toprak yoldan sürüyordu arabayı. Tam motoru durdurmuş, karanlığın kendisini sarmasına izin vermişti ki, turbalığı geçerken farları açık bırakmış olduğunu dehşetle fark etti. Bu serseri ışıklar Damian'ın gökyüzü gözlemlerini etkilemiş olabilirdi, fakat aynı zamanda, karısının ölümünden hemen sonra bu gibi şeylerden endişe duymasının ne kadar garip olduğunu görüyordu.</p>

  <p>Kubbenin yanındaki küçük ofisin metal kapısına yavaşça vurdu. Kapı hemen açıldı, fakat karanlıkta karşısında kimin durduğunu göremedi.</p>

  <p>"Ah, merhaba." Brenda'nın sesiydi bu. "Hemen girin. Karanlıkta durmayı sevmem." Güler gibi ses çıkardı, içeri girer girmez de kapıyı kapadı. "Ne olur bilinmez, öyle değil mi?"</p>

  <p>"Ne bilinmez?" Mark şaşırmıştı.</p>

  <p>Brenda duymazlıktan geldi bunu; yolu üstündeki şeyleri ora<span style="text-indent: 0.8em;">ya buraya iterken çeşitli sesler çıkararak ışığa doğru gitti. "Bunu yapmak zorundayım, görüyorsunuz" diye devam etti. "Dışarıda ışık olmasını sevmiyoruz. Demin siz mi dokundunuz bana?"</span></p>

  <p>"Hayır. Ben buradayım."</p>

  <p>"Aldırmayın." Üzgün gibiydi sesi, fakat sonunda ışığı yakabildi. "Ah, merhaba" dedi yeniden, sanki yeni karşılaşmışlardı. "Sizsiniz, değil mi?"</p>

  <p>"Kim sandınız..."</p>

  <p>"Ne bileyim? Gelenin bir erkek olduğunu biliyordum yalnız." Saçları, uykudan henüz uyanmış gibi karışıktı; başını geriye attı. "Ekselanslarını görmeye mi geldiniz?"</p>

  <p>Mark onun Damian'ı kastettiğini varsaydı, baş salladı, "Sanırım" dedi, "beni bekliyor."</p>

  <p>Brenda hafiften gülümsedi nihayet. "Buradan uzaklaşmayın" dedi, "ben hemen dönerim." Sürgülü kapıyı açtı ve gözlemevine giden küçük koridora girdi, dönmesi dakikalar aldı. "Sizi göremeyeceğini söylüyor" dedi soğuk soğuk. "Çok özür diliyor. Ama göremezmiş." Öyle kızmış görünüyordu ki, Damian'ın onu bir şekilde üzdüğü ya da sinirlendirdiği apaçıktı.</p>

  <p>Mark şaşırmıştı. "Fakat bana bir not göndermişti." Cebinden notu çıkardı ve ona uzattı. "Beni görmek istiyordu." Bir kez daha yalnız bırakılmış hissetti kendini; bu ani ve beklenmedik reddediliş, Kathleen'in ölümüyle ilgili anıları yeniden getirmişti aklına; dünyada kendisine yardım edecek hiç kimse kalmamış gibi bir korku hissetti.</p>

  <p>Fakat tam bu anda sürgülü kapı yeniden açıldı ve Alec, Damian'ın yardımcısı belirdi; hızla Brenda'ya baktı ve hemen Mark'a doğru yürüdü. "Dışarı çıkalım" dedi ona. "Güzel bir gece." Kolunu Mark'ın omzuna attı ve onu kibarca kapıya yöneltti, iki erkek turbalığa doğru yürürken kapıyı yavaşça kapattı arkalarından. Birkaç saniye sessiz durdular, "Çok üzüldüm duyduğuma. .." diye başladı Alec.</p>

  <p>"Hayır. Üzülmeyin. Üzülecek bir şey yok."</p>

  <p>Bu rahatlatır gibi oldu onu. Yaşça büyük adamın kolunu tuttu ve daha neşeli bir sesle, "Yıldızların altında bir gezinti yapalım mı?" diye sordu. Yüzüne hep gizli gizli bakıyordu, ama <span style="text-indent: 0.8em;">Mark şu anda yukarı bakıyordu, Alec ise onun yüz ifadesini göremiyordu.</span></p>

  <p>"Ne kadar uzak" dedi sonunda.</p>

  <p>"Ve giderek de uzaklaşıyor. Gökadalar, saniyede kırk dört bin mil hızla bizden uzaklaşıyor. Bayağı hızlı."</p>

  <p>"Anlamak çok zor." Açık turbalıkta kubbeden giderek uzaklaşırlarken, Mark yukarı doğru bakıyordu hep. "İnanması çok zor."</p>

  <p>"Görmek inanmaktır. Böyle söylerler, değil mi?"</p>

  <p>"Peki, evren daha ne kadar genişler?"</p>

  <p>Alec, Mark'ın bu sonsuzluk düşüncesinden bir avuntu çıkardığını açıkça görüyordu. Daha yumuşak bir sesle, "Sonsuza kadar diyebiliriz" dedi. "Milyarlarca ışık yılı ötedeki quasar'ları<a href="#b65dn1" id="b65dn1b"><sup>*</sup></a> saptayabiliyoruz."</p>

  <p>Mark gökyüzünü yakalarmış gibi elini uzattı. "Başka ne var orada?"</p>

  <p>"Pulsarlar.<a href="#b65dn2" id="b65dn2b"><sup>**</sup></a> Nötron yıldızlar. Kızıl devler. Yıldızlar arası gazlar. Yıldız bulutları. Takımyıldızlar. Gökadaları. Uzayın içine eşit olarak dağılmış milyarlarca gökadası. Bizim gökadamızdaysa yüz milyar yıldız var. Harika, değil mi?" Kendi şakasına kendi güldü.</p>

  <p>"O zaman neden" diye sordu Mark, "gökyüzü yıldızlarla kaplı değil? Hâlâ neden o kadar karanlık var?"</p>

  <p>"Evreni ışıkla dolu görmek istiyorsanız, geriye, aklın alamayacağı kadar uzak bir zamana bakmanız gerekir." Alec'in ciddiyeti, bunu ne kadar uzağa götürebileceğinden emin olamayan, gülünç olup olmayacağından emin olamayan bir genç adamın ciddiyetiydi; işi üzerinde romantik biriydi, hâlâ, mahcup bir gülüşün üzerinde dolaşan biri. "Başlangıç zamanını görmemiz gerekirdi. Milyarlarca yıl geriye bakabiliriz, ama o kadar geriye, hayır. Henüz mümkün değil. Yapabilseydik..."</p>

  <p>"O zaman ne?"</p>

  <p>"O zaman" diyerek ciddileşti Alec, "benim fikrime göre var olmazdık. Başlangıcı görmek, aynı zamanda sonu görmektir."</p>

  <p>Mark bu genç adamın bu tür düşünceleri nasıl beslediği<span style="text-indent: 0.8em;">ne hayret ediyordu; öyle atılgan, öyle enerji dolu biri gibi görünmüştü ona. Fakat belki de üzerlerindeki bu karanlıktı onun güler yüzlülüğünün nedeni. "Böyle bir an var mı?" diye sordu. "Başlangıç zamanı diye bir şey var mı?"</span></p>

  <p>"Ah, evet." Alec birden hafiften dans etmeye başladı turbalıkta, bunu yaparken çığlıklar atıyordu. "Ah, evet. Ondan hâlâ kozmik radyasyon alıyoruz. Televizyon ekranınızda görebilirsiniz onu."</p>

  <p>"Evrenin başlangıcının kanıtını görebiliriz demek mi istiyorsunuz?"</p>

  <p>"Hiç kuşkunuz olmasın. O her yerdedir. Hep de bizimle olacak." Turbalıkta ani bir esinti oldu, fakat başladığı gibi aniden durdu. "Her şey birbiriyle ilişkili, görüyorsunuz" diye sürdürdü Alec. "Dünya güneş bulutsusundan oluştu, güneş bulutsusu gökada gazlarından. Her şey başka her şeyin bir parçasıdır. En uzak yıldızlar bile bizi etkiliyor olabilir." Kendi ses tonundan yine rahatsız oldu, toprağın üzerinde birkaç dans adımı daha attı. "Kendimi tutamıyorum" dedi. "Hep hareket etmek zorundayım." Kubbeden epey uzaklaşmışlardı, genç adam yıldız ışığında kubbenin parlayışını görmek için başını çevirdi. "Damian'ı bağışlayın" dedi. Belli ki, bir nedenle onun için endişeleniyordu; gerçekten de Damian o gece çok garip davranıyordu. Yüksek sesle konuşmaktayken birden kendi düşüncelerinin içine çekilmişti. Alec'e hiç mikrofon görüp görmediğini sormuş, daha sonra, birkaç dakika önce, Mark'ı görmeyi reddetmişti. "Onu büyük hayal kırıklığı içinde bir adam olarak düşündüm hep. Bilirsiniz, bazen o kadar açıktır, bazen öyle geniş görüşlüdür. Burada her şeyin bittiğini görmek..."</p>

  <p>"Çoğu kimse hayal kırıklığı içindedir" diye cevap verdi Mark. "Belki de bunun için seviyor yıldızlara bakmayı. Biliyor musunuz" diye sürdürdü, sesini biraz alçaltarak, "Kathleen de yıldızları seyrederdi. Bizim yatak odasının penceresinden. Şu âna kadar hiç anlamadım nedenini."</p>

  <p>Alec, rahatsız "Üzgünüm" dedi. "Ben onu kastetmemiştim..."</p>

  <p>"Hayır. Üzülmeyin. Neydi o hikâye, hani, her ruhun ölüm ânında bir yıldıza dönüştüğünün hikâyesi? Duymuş muydunuz?"</p>

  <p>"Hayır." Alec, Mark'ın söylediklerinden nedense canlanmış gibi olmuştu. "Ama belki de gerçeklik payı vardır bunda. Belki de ruhlar aynı maddeden oluşmuştur."</p>

  <p>Mark güldü. "Nasıl olabilir bu?" Sonra fark etti ki, Kathleen'in intiharından beri ilk kez gülmüştü.</p>

  <p>"Her şeyin birbiriyle ilişkili olduğunu söyledim size, değil mi? Şey, bedenlerimiz bile ölmüş yıldızların fosilleşmiş kalıntılarından oluşmuştur. Dünyanın oluşmasından milyonlarca yıl önce artık varlıklarını yitirmiş olan yıldızların."</p>

  <p>"Anlamıyorum."</p>

  <p>"Nasıl olur, ölmüş yıldızların küllerinden oluştuğumuzu bilmiyor muydunuz? Yaşamın bütün maddeleri kozmik eser elementlerden geliyor." Alec elini Mark'ın omzuna koydu. "İçinizde bir evren taşıyorsunuz, dostum. Gerçek şey."</p>

  <p>"O zaman belki de hikâye doğru, her şeye karşın. Belki de ruhlarımız yıldız oluyor."</p>

  <p>"Ve başka bir şey daha var." Alec bütün bu şeyleri ilk kez keşfetmiş gibiydi sanki, ve bildiklerini paylaşmakta acele ediyordu. "Kan plazmasını mikroskop altına koyduğunuzda, neye benzediğini bilir misiniz?"</p>

  <p>"Hayır."</p>

  <p>Alec zafer sevinci içindeydi. "Tıpatıp bir yıldız tarlasına benzer."</p>

  <p>Mark bir kez daha ani bir mutluluk dalgası hissetti. "Öyleyse her şey birbirine bağlı" dedi. "Her şey, desenin bir parçası."</p>

  <p>"Evet. Ancak ne olduğunu bir bilebilsek onun. Fakat sanırım.... sanırım..." düşüncelerini bir düzene sokmaya çalışıyordu. "...Sanırım, ancak dışında olabilseydik görebilirdik o örneği. O durumda, var olmamamız gerekirdi. Bunun için, yapabileceğimiz tek şey, hikâyelerimizi oluşturmak. Damian'ın bir zamanlar bana söylediği de bu." Nedense yine endişeliydi sesi. "Bizim eskil astronomlardan fazla şey bilmediğimizi söylemişti. Yalnızca farklı şeyler biliyoruz, tıpkı farklı giysiler giydiğimiz, farklı diller konuştuğumuz gibi."</p>

  <p>Mark ancak yarım kulakla dinliyordu bunları, çünkü o da düşüncelerini bir düzene sokmaya çalışıyordu. "Fakat hepimiz aynı desenin bir parçasıysak" dedi, "o zaman hiçbir şey yok olmuyor. Şeyler yalnızca şekil değiştiriyor ve örnekte bir başka yer tutuyor. Aslında kimse ölmüyor." Aynı zamanda mutsuzluk da olan bir mutluluk hissederek ellerini yüzüne tuttu, iki şey birbirine karışmıştı, iki şey aynıydı.</p>

  <p>Turbalığın sessizliği içinde uzun bir iç çekiş gibi gelen bir ses duyuldu. Ama Alec bunun ne olduğunu biliyordu: hemen geriye döndü, ve gözlemevinin büyük beyaz kubbesinin açıldığını gördü. "Dönmeliyim ben" dedi. Sonra da nerdeyse kendi kendine, "Onun orada ne yaptığını bilmiyorum" diye ekledi.</p>

  <p>"Elbette. Gidin. Ben yolu biliyorum." Alec hızla uzaklaşmadan önce şöyle bir dokundu koluna, Mark ise gülümsedi ona. Sonra sessizce durdu ve gökyüzüne baktı.</p>

  <p class="dipnotara">----------</p>

  <p><a href="#b65dn1b" id="b65dn1"><sup>*</sup></a><br /></p>

  <p>Quasar = quasistellar radio source: 4-10 milyar ışık yılı uzakta olan ve kuvvetli radyo dalgaları yayan gök cismi (ç.n.)</p>

  <p><a href="#b65dn2b" id="b65dn2"><sup>**</sup></a><br /></p>

  <p>Pulsar = PULSAting Radio source: uzayda kısa aralarla düzgün radyo dalgaları yayan gök cismi (ç.n.)</p>
</body>
</html>
