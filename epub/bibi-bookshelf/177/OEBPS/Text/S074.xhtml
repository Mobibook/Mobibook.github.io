<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3 class="sigil_not_in_toc" style="text-align: center;">74</h3>

  <h2 id="sigil_toc_id_74" style="text-align: center;">Benim İhtiyarım</h2>

  <p>Hanoverlerin Cobb yakınındaki evlerine arabayla geldiklerine şafak sökmek üzereydi, fakat Joey çoktan uyanmıştı; soğuğa rağmen kırmızı bir sabahlıkla küçük ön bahçesinde dineliyor, bir sopayla dondan sertleşmiş toprağı eşeliyordu. Bunu yaparken bir de şarkı tutturmuştu:</p>

  <blockquote style="margin: 0 0 0 40px; border: none; padding: 0px;">
    <blockquote style="margin: 0 0 0 40px; border: none; padding: 0px;">
      <p class="araver"><i>"Oh I do like to be the seaside -</i></p>
    </blockquote>

    <blockquote style="margin: 0 0 0 40px; border: none; padding: 0px;">
      <p style="margin-left:5%"><i>Even when it is very cold -</i></p>
    </blockquote>

    <blockquote style="margin: 0 0 0 40px; border: none; padding: 0px;">
      <p><i>Oh I do like to be beside the sea"</i></p>
    </blockquote>
  </blockquote>

  <p class="araver">Simon Trout ve iki Mint bahçe kapısını açarlarken "Merhaba!" dedi. "Erken kalkmış kuş kim, kurt kim?"</p>

  <p>"Sana ufak bir sürprizimiz var, Joey." Çiftçi Mint ciddi ciddi bakıyordu ona. "Bizde bu var."</p>

  <p>"Siz söylemeyin, ben bulayım." Joey gözlerini kapadı. "Benim kaynanam. İçini doldurdunuz."</p>

  <p>"Yaklaştın. Ama bulamadın. Sen söyle ona, Oğul."</p>

  <p>"Aileden biri, Amca. O konuda haklısın."</p>

  <p>Joey birden sapsarı oldu, elindeki sopa buzlanmış yere düştü. "Şeyle ilgili..." Öksürdü, başını iki yana salladı, ve yeniden başladı. "Annemle ilgili değil, değil mi?"</p>

  <p>"Yo, hayır." Çiftçi Mint gözlerini ondan alamıyordu. "Ondan uzak mı uzak. Ondan derin mi derin."</p>

  <p>Joey garip şekilde gevşedi. "O zaman, sürpriz ne?"</p>

  <p>"Arkada." Oğul Mint, geldikleri, dökülmekte olan yeşil kamyoneti göstererek söyledi bunu. "İyi bir eve ihtiyacı var, gerçekten."</p>

  <p>Joey onun gösterdiği yöne baktı ve güldü. "Benim ihtiyar kamyoneti izle derdi. Bunu biliyor musunuz?"</p>

  <p>Gülmek sırası Çiftçi Mint'e gelmişti. "İhtiyar bu defa kamyonette."</p>

  <p>"Bab-... demeyin sakın."</p>

  <p>"Hayır. Söyledim sana. Daha aşağılara in. Daha uzağa."</p>

  <p>"O zaman onu içeri davet etmem mi gerekiyor?" Joey Hanover gülümsüyordu. "Burası korkunç soğuk, değil mi? Rüzgâr da esince?"</p>

  <p>"Soğuğa aldırdığı yok onun. Nasıl diyorlardı ona, oğul, hani soğuğu fark etmiyor?"</p>

  <p>"Soğuk geçirmez, baba."</p>

  <p>"O ölü" dedi Simon Trout acıklı bir sesle. "Hem de uzun bir zamandır ölü."</p>

  <p>Joey şaşkın şaşkın baktı onlara, sonra da gülmeye başladı. "Bildim" dedi. "Bu sizin her zamanki eski âdetlerinizden biri, değil mi?" Bunun yine ritüel bir "deneme" olduğunu sanıyordu, Colcorum'daki akşam yemeğinde takmış olduğu bir çift boynuz gibi. "Getirin içeri o zaman. Onunla ne yapmamı istiyorsunuz? Başımın üzerine mi koyayım?" Ve Joey eve davet etti onları.</p>

  <p>"İyi yutuyor yemi" diye fısıldadı Simon, Çiftçi Mint'e.</p>

  <p>"Hiç de yutmuyor. Henüz değil. Ama Joey'un söylediğini yapacağız. Onu içeri getireceğiz. Onun burayı seveceğine dair bir his var içimde."</p>

  <p>Üçü kamyonete gitti ve hâlâ siyah örtüye sarılı tabutu önce ön bahçeye, sonra da evin içine getirdi. Yüklerini ağır ağır taşıyorlardı, yakın çevreye bir sessizlik çökmüş gibiydi; onu eşikten içeri alırlarken kuş filan sesi yoktu çevrede. Parlak mavi bir sabahlık giymiş olan Floey Hanover ön odada bekliyordu. Tabutu yere indirirlerken onlara dikmişti gözlerini. "Öksürükten mi gitti zavallı?" Fakat fazla hoşlanmışa benzemiyordu.</p>

  <p>Espriyi beğenmiş olan Joey bir uzman gözüyle inceliyordu plastik kılıfı. "Eski halı oyununa benziyor bu, Flo" dedi. "İnsan Tokası'nı hatırlıyor musun?"</p>

  <p>Çiftçi Mint plastik örtüyü dikkatle açmaya başladı, Floey havayı kokladı. "Bu, şey gibi" dedi, "telefon santrallarındaki o şeylerden biri gibi kokuyor. Bilirsin. Laleyle kafiyeli." Joey onu dinlemiyordu. Tahta tabut ağır ağır ortaya çıkarken büyülenmiş gibi seyrediyordu. Floey konuşmayı kesti, o da şaşkınlıkla tabuta bakıyordu. Odada bir hava değişikliği oldu; Hanoverlere genişlemiş ya da kararmış gibi geldi oda, ve sanki ellerinde uzun ince bir direk, bir telin üzerinde dengede duruyormuş da hafifçe bir yandan öbür yana sallanıyorlarmış gibi.</p>

  <p>"Şimdi bu" dedi Çiftçi Mint gururla, "ailenin başı. İlk Mint bu, Joey. Yaşlı olanı. Anlat ona, Oğul."</p>

  <p>"Evet. Anlat bana." Joey, kırmızı aşı boyayla çizilmiş dizleri göğsüne çekilmiş figürün siluetinden gözünü ayıramıyordu.</p>

  <p>"Kaç yaşında, bilmiyoruz" diye başladı Oğul Mint. "Tam yılı belli değil."</p>

  <p>"Ya da yüzyılını, Oğul. Unutma, yüzyılını da bilmiyoruz." Çiftçi Mint bunu bir zafer edasıyla eklemişti, sanki karışıklık ne kadar fazla olursa, şimdi etrafında toplandıkları şeyin önemini artıracakmış gibi. Sanki kaos, desenin bir parçasıymış gibi.</p>

  <p>"Ama onun, gömüldüğü yer kadar yaşlı olduğunu biliyoruz. Taşlar kadar eski. O hep bizimleydi. Hep yerin altındaydı."</p>

  <p>"Hep bize kol kanat geriyordu, Joey."</p>

  <p>"O bir Mint. İşte o bu. Mintler de hep kol kanat germişlerdir ona."</p>

  <p>Joey, kuzeninin ocağı üzerine asılmış atalarının portrelerini düşünüyordu. "Onu yerin altında sakladığınızı mı söylediniz?"</p>

  <p>"Onun toprağı. Kendi toprağı altında." Çiftçi Mint çok temkinli bir hareketle ellerini ceplerine soktu. Sonra da, eskil tabutun yerin altındaki odada nasıl gizlenmiş olarak tutulduğunu; nasıl, kuşaklar boyunca insanların atalarını ululamak ya da yatıştırmak için oraya geldiklerini anlatmaya başladı. Yeraltının ne zaman bulunduğunu kesin olarak hatırlamıyordu, onun bulun<i>madığı</i>, fakat devamlı olarak kullanılmış olduğu olasılığı da her zaman vardı. İlk atalarının vadiden getirilip oraya gömüldüğü zamandan beri kullanılıyordu belki de. Ve Joey'a bu dinlenme yeriyle ilgili hikâyeler - tarihler- olduğunu söyledi. İnsan kurbanlarla, dik duran taşların merkezindeki ufak çukura dökülen kanla, törenle öldürülme zamanındaki kehanetle ilgili hikâyeler.</p>

  <p>"Şimdi böyle şeyler yapmıyoruz, Amca." Oğul Mint ona güven vermek istiyordu. "Yüzyıllarca geride kalmış bunlar."</p>

  <p>"O kadar eskide değil" diye ekledi Çiftçi Mint aceleyle. Joey bir şey söylemiyordu, fakat onun anlattıklarını dinlemeye devam ediyordu. Herhangi bir akrabanın ölümünde, cesetin yeraltına indirilip yeraltının orta bölümünde nasıl yakıldığını; ölünün küllerinin daha sonra Colcorum ve Pilgrin Vadisi çevresindeki tarlalara nasıl serpildiğini. Ve her beş yılda bir köylülerin geçide nasıl törenle indiklerini, bir tören alayıyla yuvarlak orta alana geçtiklerini, sonra ufak tünelden kutsal kapalı yere yürüdüklerini - nasıl, oradaki tabutun çevresinde toplanıp onun içindeki ruha dua ettiklerini. Tabii, son yangına kadar dişbudak ormanının gizlediği tümülüs hakkındaki her şeyi biliyorlardı. Ama bu her zaman kendi sınırlarının dışı olarak kabul edilmişti. Asla dokunmamışlar ya da açmamışlardı onu, çünkü başka hikâyeler vardı - belli zamanlarda, oranın ilk oturanlarının, nasıl vadide tümülüse doğru tırmandıklarının görüldüğü; oranın nasıl, ölülerin yaşayanları yakaladıkları talihsiz bir nokta olduğu hikâyeleri.</p>

  <p>"Benim anam babam" dedi Joey, "Benim anam babam orada öldü."</p>

  <p>Bir başka hikâye daha vardı - eğer bu tabut açılacak olursa, ölüler mezarlarından ayağa kalkacak ve Pilgrin Vadisi'ni ele geçirecekti. "İşte bunun için onu oradan uzaklaştırmak zorunda kaldık" diyordu Çiftçi Mint. "Kendi arazisinden. Kendi tünelinden. Onu korumak için. Onlardan."</p>

  <p>"Yani?"</p>

  <p>"Onlar. Uzmanlar, ya da kendilerine ne diyorlarsa onlar. Huzuru bozuyorlardı. Yaptıkları tek şey bu." Floey Hanover'in bir gülüşü ya da bir alayı susturmaya çalışan sesi duyuldu; Çiftçi Mint konuşurken sabahlığının cebinden bir mendil çıkarmış, ağzına bastırıyordu. "İşte bunun için" diye ekledi Çiftçi Mint, "onu oradan uzaklaştırmak zorunda kaldık."</p>

  <p>"Kaç yaşında olduğunu söylemiştiniz onun?" Joey kırmızı aşıboya siluete dikmişti gözünü yeniden.</p>

  <p>"Yüzyıllarca yaşlı." Çiftçi Mint tabuta doğru gitti ve baktı, onun sahibi olmaktan övünüyor gibiydi. "Ta başlangıca kadar gider bu."</p>

  <p>"Başlangıç mı?"</p>

  <p>’"Tam olarak dile getiremiyorum. Her şeyin başladığı. Çıktığı zamana. Bilirsiniz..." ikircimliydi, sonra da sustu.</p>

  <p>"Ama ne biliyorsunuz" diye sordu Joey, "hâlâ içinde birinin bulunduğunu?"</p>

  <p>"Ağırlıktan hissediyoruz. Onun ağırlığını hâlâ hissediyoruz. Bundan endişeniz olmasın."</p>

  <p>Floey için çok fazlaydı artık bu, ağzından mendili aldı ve kahkahayla gülmeye başladı. "Açın sandığı!" diye bağırdı. Sesinde bir isteri edası vardı. "Parayı alın ya da sandığı açın!" Hızla yerinden kalktı ve odadan çıkmaya hazırlandı. "Özür dilerim" dedi. "Harcayacak bir penim var."</p>

  <p>Dört adam bir an sessizleştiler. "Ee, ne yapmamı istiyorsunuz?" Joey karısının düşürdüğü mendili aldı ve alnını sildi.</p>

  <p>Oğul Mint, konuşmak için izin ister gibi babasına bakıyordu. "Onu saklamanızı istiyoruz."</p>

  <p>"Saklamamızı!"</p>

  <p>"Bir süre için. Onlar onu aramaktan vazgeçinceye kadar. Sonra gelip sizden geri alacağız."</p>

  <p>"Ona dokunmak zorunda değilim, değil mi?"</p>

  <p>"Lafın gelişi bu, Amca. Sırf lafın gelişi."</p>

  <p>"Ama nereye koyacağım bunu? Onu."</p>

  <p>Eve girdiği andan beri konuşmak isteyen Simon Trout konuşma fırsatı yakalamıştı şimdi. "Soğuk bir yere" dedi. "Ve de karanlık."</p>

  <p>Çiftçi Mint aldı sözü. "Mevsim kış, değil mi? Hava yeterince soğuk. Bahçede barakaya benzer bir şey var mı?"</p>

  <p>"Var."</p>

  <p>"Oraya koyun. Orada mutlu olur. Çok mutlu."</p>

  <p>Floey odaya dönmüştü. "İlk kez" dedi, "ilk kez bahçemizde bir ceset oluyor." Kocasına doğru gitti ve sımsıkı yakaladı kolunu.</p>

  <p>Çiftçi Mint yumuşak bir sesle, "Aile bu" dedi Joey'a. "Senin ailen bu. Bizlerden biri." Joey ise, kayıp ailesini düşünerek, köklerini düşünerek, geldiği uzak geçmişini düşünerek, burada hissettiği huzuru düşünerek, evet anlamında başını salladı.</p>
</body>
</html>
