<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3 class="sigil_not_in_toc" style="text-align: center;">71</h3>

  <h2 id="sigil_toc_id_71" style="text-align: center;">Siluet</h2>

  <p>Mark o şok sonrasında hâlâ düşmekte olduğunu düşlüyordu, ama elini ileri uzattığında yerde upuzun yattığını fark etti. Orada ne kadar zamandır yattığını bilmiyordu, ama çekinerek ve sakıntıyla kalkmaya başladı. Hareket etmek istediği için değil, sırf bunu hâlâ yapabildiğinden, şu anda içini sarmış olan sevinç duygusunun yaralanmasının bir ödülü olmadığından emin olmak için. Ama bir yerine bir şey olmadığını hemen anladı. "Melekler beni aşağı çekmiş olmalı" dedi yüksek sesle. O zaman Kathleen geldi aklına.</p>

  <p>Düşmeden önce taşıdığı lamba, bir-iki metre önünde, iki iri kaya arasında yerde duruyordu, ışığı yukarı doğru, hafifçe yana yatmıştı, bir ışık merdivenine benziyordu. Mark, başının üzerinde, düşmüş olması gereken yere kadar gözleriyle izledi onu: geçidin, üzerinden yere yuvarlandığı kırık kenarını, başını çarptığı alçak kenarı görebiliyordu, öte yandaysa geçidin devam ettiğini görebiliyordu. Öyleyse bu çukur, ya da krater geçidi ikiye ayırıyordu; yeraltı dünyasında böyle bir şey mümkünse, bir tür tuzak olabilirdi. Ama yine de kurtarıcıların kendisini kolayca bulabileceklerini anladı: sesleri, lambaları ve ipleriyle gelebilirlerdi; kendisini buradan alırlar ve yüzeye, açık havaya çıkarabilirlerdi. Ama yine de henüz buradan gitmek istediğinden emin değildi.</p>

  <p>Onların lambaları. Birden kendi lambasının yaydığı elektrik ışığı sinirine dokundu, kapatmak için ona doğru gitti; merdiven, <span style="text-indent: 0.8em;">bir an sanrı gibi havada asılı kalan bir art-imge bırakarak yok oldu. Tekrar yere, düşmüş olduğu noktaya oturdu, taşa yaslandı. Hemen yanı başında oturan bir arkadaş gibi hoşuna gitti karanlık. Fakat karanlıkta kalamazdı: orada otururken bile, dış dünyadan sahneler ve imajlar yükseliyordu içinden, sessiz bir gösteri şeklinde karşısında beliriyordu. Renkler, hareketler, resimler, hep birlikte hikâyeler yaratıyordu önünde. Sessizce yürüyen figürler vardı - figür değil, belirsiz şekilde birbirine karışan yüzleri olan gölgeler. Sonra, ışıktan tekerler vardı. Sarmallar. Işıktan kordonlar. Renk atışları. Burası bile hayaletlerle doluydu, fakat onları aşağı doğru izlemeye, kovmaya çalıştığında nereden geldiklerini anlamıyordu, içinin en derin yerinden çıkıyor olmalıydılar, ama yine de tamamen kişilik dışıydılar: gerçek kökenleri yok gibi görünüyordu.</span></p>

  <p>Sessizce başka imgeler yükseldi önünde - bir tarlada oyun oynayan çocuklar, Augustine'in avlusundaki kırık heykeller, Pilgrin Vadisi'nin bayırı. Şimdi bile bütün bu şeyleri sonsuza kadar arkasında bırakabileceğini biliyordu; ama o zaman, karanlığın içinden Jude fırlıyordu. Köpek, evet, Kathleen'e bağımlı olan bir başka canlı şeydi. Fakat istemdışı bir anıdan başka bir şey değildi bu; Jude, ışığın art-imgesi gibi, unutuluş içinde eridi gitti. Her şey çok dayanıksızdı, oluşan ve sonra çözünen imgeler kadar dayanıksız, Mark'ın kafasındaki elektriksel etkinlik kadar dayanıksız. Fakat bu dayanıksızlık ortadaydı, gerçekti. Yaşamın kendisiydi, küçük köpeğin, nasıl, kendisinin de paylaştığı bir genel çaresizliğin bir simgesi olduğunu anlıyordu. Belki de bu dayanıksızlığı geride bırakmak kolay olurdu, fakat kendisini her zaman durduran şey, bir tür acıma -insanlık durumuna bir acıma- olamaz mıydı?</p>

  <p>Şimdi, ilk olarak korkusuzca, Kathleen'in gömme törenini düşünmeye başladı. Gelecek hafta yapılacaktı, fakat bütün o ağır işleyen araştırma ve soruşturma işlemi, zamanın akışı dışında oluyor gibi gelmişti ona, çünkü kendi bahtsızlığının değil, Kathleen'in bahtsızlığının bir uzantısıydı bu. Bütün bu dönem içinde gömme törenini, bir sonsuz uykuya yatırma, sonsuzlukla bir uzlaşma olarak değil, onun ölümünden daha az beklenmedik ve keyfi olmayan bir sonlanma olarak düşünmüştü. Her şey tamamlanmamış, uygunsuz, avuntusuzdu. Ama şimdi, yerin altında karanlıkta otururken, bu tamamlanmamışlık, bu dayanıksızlık korkulacak ya da pişman olunacak bir şey değildi artık. Kabullenilecekti, artık korku da hissetmiyordu. Sakinleşti - ya da daha çok, onu saran, kendi bilincinin parıltısını ve yongalarını silen çevresindeki dünyanın varlığını hissetmeye başladı. Sanki bunlar, insan imgelerini, suyu nasıl emiyorlarsa o kadar kolaylıkla, alıp götüren gözenekli taşlar gibiydi.</p>

  <p>Nicedir uyuyor olmalıydı, tekrar başını kaldırdığında konum değiştirdiğini, yerde kıvrılmış yatmakta olduğunu anladı. Fakat böyle bile olsa, gözleri açık uyumuş olmalıydı, çünkü karanlığa alışmıştı: karanlık, ışığı geçirmez direngen bir ortam değildi artık, bir iç basıya cevap olarak batıyor ve sürükleniyor, dalgalanıyor ya da sönüyor gibiydi. Sarsılıp kendine geldiğinde, uzakta, ölmekte olan bir aleve, yıkılmış taşların ışıltısına, ışıktan hayalete benzer, daha soluk bir karanlık şerit fark etti. Karşısında, kayaya oyulmuş bir kemer vardı, o kemerin ötesinde de bir girinti görebiliyordu, karanlığın yüzündeki bu zar zor algılanan pus havada uçuşuyor gibi görünüyordu; ayağa kalktı ve ona doğru yürümeye başladı. Kemerin altına adım attı ve birden durdu; durdu, çünkü bu yeraltındaki kutsal ziyaretinin sonuna gelmiş olduğunu hissediyordu. Bu küçük bölme toprağın altındaki evdi.</p>

  <p>Önünde, daha soluk karanlıkta kendisine bir sunak gibi gelen, iki metre yüksekliğinde uzunca bir yassı taş vardı. Üzerinde bir şey duruyordu. Ellerini öne uzatmış, kararsızca ona doğru ilerledi, fakat bu şeyin taştan yapılmamış olduğunu fark edince soluk soluğa geriledi. Başka bir şeydi. Denemek için tekrar dokundu ve titreyen parmaklarının altında ağacı hissetti. Bir buçuk iki metreye yakın uzunlukta tahta bir kutuydu bu. Tahtadan bir tabut. Ellerini kendisine yakın tarafı üzerine koydu, parmaklarıyla, ağaca oyulmuş çentikleri ya da olukları izledi. Daha dokunuşta bile bunlar birtakım harfler oluşturuyor gibiydi.</p>

  <p>İki adım geri attı, bir karara varmaya çalışıyormuş gibi bir an delicesine baktı sunağa ve taşların arasında sağlama aldığı ışığı getirmek için geriye gitti. Sonra küçük kare odaya döndü, ışığı açtığında, bu tahta kutunun ya da tabutun, bir tek parça ağaçtan yapılmışçasına ustaca kapatılmış olduğunu gördü. Kapağın konumunu belirtecek silik bir oluk vardı yalnızca, ve çevresinde de sıkı ağaç şeritler - içine bir şey saklanmışa benziyordu. Mark sunağa doğru yükselince, bu tabutun üst yüzeyinde, kırmızı aşı boyasıyla çizilmiş, dizleri göğsüne doğru bükülmüş uzanmakta olan bir figürün siluetini fark etti. Dokunmuş olduğu sözcükler neydi peki? Ağaca kazınmış sözcükler. Yere diz çöktü ve ışığı tabutun kenarına tuttu; orada "Yaşlı Adam" yazısını belirgin olarak gördü. Bu sözcüklerin ne zaman oraya kazınmış olduklarını bilmesi mümkün değildi, fakat Mark en azından aramakta olduğu merkeze -başlangıca- artık ulaşmış olduğunu biliyordu. Dört bin beş yüz yıl önce adına tümülüsün yapıldığı cesetti bu, kutunun içindeki şekli temsil eden kırmızı aşıboyasıyla çizilmiş siluet - tabii, hâlâ tanınabilir bir şekil kalmışsa eğer. Organik kalıntıların, böyle sıkıca kapatılmışsa, yüzyıllarca saklanabileceğini biliyordu. Ama kesinlikle ne kadar zaman?</p>

  <p>Ve neden bu kadar uzun süre gizlenmişti? Neden hâlâ gizleniyordu? Soruşturmasının sonuna gelmişti, ama ne geriyi ne de ileriyi görebiliyordu. El fenerini söndürdü, başını eğip ellerini yeniden tahtadan küçük sandığın üzerine koydu. Alec insan vücudunun kozmik kalıntılar içerdiğini söylemişti, ölmüş yıldızlardan yadigârdı vücut. Başka yerde değilse bile, burada gerçekti bu: toprağın üzerinde ve altında yıldız ışığı vardı. Pilgrin Vadisi'ne gelmiş olanlar bu vücudu ululamak, fakat aynı zamanda yıldızlara tapınmak için gelmişti; bunu yaparken de bir ışık çemberi yaratmışlardı, başının üzerindeki taşlardan daire gibi. Sonsuzluğu da görmüştü, çünkü burada ne başlangıç ne de son vardı. "Kathleen" dedi.</p>

  <p>Bir başka zamana girmişti, karısının var olmaya devam ettiği bir zamana. Her zaman kalabilirdi burada, bunu kabul eder etmez yalnızca Kathleen ile değil bütün ölülerle barış içinde hissetti kendini. Ve onları düşündüğünde, geçmişi düşündüğünde, uzayda buranın sessizliği gibi sessizlik içinde sürüklenen yıldız ışığının devamlı kazılan hareketini görüyordu yalnızca. Evet, buradaki sessizlik ölülerin sessizliğiydi, kendisinden önce gelmiş ve onu sanki elinden tutmuş da yeraltına getirmiş olanların sessizliğiydi. Yaslandığı taştı, üzerinde durduğu kayaydı onlar.</p>

  <p>Dünyanın kendisi olmuşlardı. Zamanın ne olduğunu biliyordu artık: hiçbir canlının anlayamayacağı şeye bulunmuş sözcüktü bu, çünkü onu anlamak için onun dışında olmak gerekirdi. Ancak ölmüş olanlar kavrayabilirdi zamanı, çünkü zaman, Tanrı'ydı. Ve yerin altındaki evde hiçbir korku hissetmiyordu artık.</p>

  <p>Sonra sesler işitti. Onu kurtarmaya gelenlerdi bunlar, isteksizce çukura girdi yeniden ve yukarı dünyaya götürülmeyi bekledi.</p>
</body>
</html>
