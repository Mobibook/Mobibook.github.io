<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3 class="sigil_not_in_toc" style="text-align: center;">66</h3>

  <h2 id="sigil_toc_id_66" style="text-align: center;">Harfler</h2>

  <p>"Açıklık bu mu?" Evangeline Tupper, Pilgrin Vadisi'nin ötesinde, Julian Hill'in yeraltına ikinci girişi bulduğu korulukta dineliyordu.</p>

  <p>"Aslında" dedi Martha Temple, tatlılıkla, "bir başka yerde daha büyük bir ağız var."</p>

  <p>Evangeline duymazlıktan geldi bunu. "Siz sürünerek girecek misiniz içine, Miss Temple?"</p>

  <p>"Hayır. Mark ve ben öbür uçtaki kazıları yöneteceğiz." Evangeline'in bir esnemeyi eliyle bastırdığını hoşnutsuzlukla seyretti; tarlaya doğru yürümeye başladı. "Önemsiz ayrıntılarla canınızı sıkıyorum sizin ama..."</p>

  <p>"Hiç değil. Hiçbir şey önemsiz değildir benim için."</p>

  <p>"Bize katılmak ister misiniz? Geçit yeteri kadar geniş görünüyor."</p>

  <p>"Çok isterdim. Bildiğiniz gibi. Ama ne yazık ki bütün dünyada en sevdiğim kişileri görmem gerekiyor."</p>

  <p>"Sakın, kastettikleriniz..." Martha'nın onun kimleri kastettiğine dair hiçbir fikri yoktu.</p>

  <p>"Tabii! Mintler!" Aslında, onunkisi nazik bir görevdi; çünkü bu geçit Mintlerin tarlasının altına uzanıyordu, hatta topraklarının büyük kısmı arkeologlar tarafından altüst edilecekti. "İşte bunun için böyle okullu kızlar gibi giyindim. Farkında değil misiniz?"</p>

  <p>Martha gülümsedi. "Sanmıştım ki" dedi, "sevgili Mrs. Clare için yas tutuyordunuz."</p>

  <p>Kathleen'in ölümünün üzerinden bir hafta geçmişti, ama yeraltı geçidinin açılmasının daha fazla geriye bırakılamayacağını herkes biliyordu; çok fazla gürültü kopmuştu etrafta. Mark dört gün önce, gözlemevi ziyaretinden hemen sonra işe dönmüştü. Alec ile Holblack Turbalığındaki konuşması onu değiştirmişti, ama henüz hangi amaca doğru olduğunu bilmiyordu. O gece yıldızlara yeterince bakmış olsaydı, her şeyi anlamış olacağını hissediyordu. Deseni görecekti. Fakat yıldızlar onu karanlıkta bırakacak kadar ileri götürmüştü; gökyüzüne gözlerini ne kadar açgözlülükle dikip bakarsa baksın, toprak onu hâlâ yerde tutuyordu, o birbirine benzemezlik içinde henüz çözemediği o bilmece duruyordu. Işığı görmüştü, ama yerçekiminin denetimindeydi - her ikisi de, Alec'in ona söylediği gibi, aynı gücün parçaları olsalar bile. Yeni bulunmuş olan geçit, üzerinde takımyıldızlar örneği olan kör giriş, asılmış adam, taşın kendisinin ölmüş yıldızların kalıntısı olma gerçeği, hatta Kathleen'in intiharı - bütün bu şeyler her nasılsa birbiriyle bağıntılı idi, ama bağlantıların doğası henüz açık değildi kendisi için. Kathleen'i "kaybetmiş" olduğuna artık inanmıyordu, ama onu hangi anlamda yeniden bulacağını da bilmiyordu. Pilgrin Vadisi'ne bu kadar çabuk dönmesinin, yeraltına ya da toprak-eve bir an önce girmek isteyişinin nedeni buydu.</p>

  <p>Eğer bir ev idiyse o. Son birkaç gün içinde Julian, iki taş giriş arasındaki bölgedeki bütün boşlukları ve anormallikleri saptamak için birçok elektronik inceleme yaptırmıştı, fakat bilgisayardan çıkan tablo bazı yönlerden eksikti. Uzun bir pasaj izleniyordu, ama çökmüş ya da silinmiş görünen bazı kesimler vardı, kenara doğru kör ayrılmaların olduğu başka bölgeler vardı. O en anlamlı noktada, ayakta duran taşların tam merkezinde, yerin altında bir yerde geniş bir girintiyi akla getiren hareketler vardı; fakat bu bile tamamen açık değildi, çünkü buradaki bazı manyetik anormallikler, yansımaları ve işaretleri her yöne yayıyordu.</p>

  <p>Geçidin içine girmekten ve her uçtan ayrı bir ekiple merkeze doğru yöntemli olarak ilerlemekten başka yapacak şey yoktu. Ama bu da tehlikesiz bir giriş olmayacaktı. Geçide, binlerce değilse bile yüzlerce yıldır girilmemiş olabilirdi; büyük çatlaklarla, kaya düşmeleriyle ya da daha genel bazı çökmelerle karşılaşabilirlerdi. Mark bu zorlukların farkındaydı, fakat ilerlemek zorundaydı. Sanki Kathleen kendisine yol gösteriyor gibiydi.</p>

  <p>Şu anda beşgen bölmenin içinde dineliyordu. Giriş taşı, mezarın kendisine bir zarar verilmeden kaldırılmıştı, Mark daha geçidin ağzına bir ark lambası getirilmeden önce, önünde başka engel kalmadığını hissediyordu - yeraltına gidiş yolu açıktı. Evangeline'le kısa konuşmadan sonra Martha ona katılmaya hazırdı artık. Sarı kaskını giyerken, "Nasıldı o eski güzel deyiş?" diyordu. "Buraya girmekte olanlar, bütün umutlarınızı bırakın mıydı? Siz önden gidin, ben sizi izleyeceğim." Mark hiçbir şey söylemeden kafasını eğdi ve geçidin içine daldı.</p>

  <p>Mezarın kendisinden daha soğuk değildi, fakat daha nemli bir hava var gibi geldi ona; elini duvara koyar koymaz, dokunuşunun yaş ve hafifçe tozumsu olduğunu fark etti. "Kireçtaşı." Nedense fısıltıyla konuşuyordu. "Kireçtaşından bir geçit bu." Düzgün olmayan zeminde tökezleyerek, ağır ağır ilerliyorlardı, ark lambasının görüş alanından çıkar çıkmaz Mark kendi el fenerini yaktı. Lambanın ışığında bir şey parıldadı, başının ancak otuz santimetre yukarısındaki tavanda, siyah ve gümüş rengi parlak maden birikintileri çarptı gözüne. Elini ileri uzattı, ikisi de bu yeraltının başlangıcını incelemek için durdu. Kireçtaşı, alışılmamış ışıkta gri, nerdeyse bozulmuş görünüyordu; duvarlardan ince su damlaları akıyor, çizgili bir görünüm veriyordu duvarlara, taşın yüzeyinde yeşil yosun birikintileri vardı. Geçidin daha ilerisinde, ışığın gücünü yitirdiği ve karanlık yeraltının başladığı noktada, Mark kireçtaşındaki çatlaklar gibi kırmızı ve kahverengi kil şeritleri görebiliyordu. Ayaklarının altında, daracık bir su akıntısı geçitin eğimini izleyerek yerin içine doğru gidiyordu.</p>

  <p>Belki de bölmenin içindeyken işitmiş olduğu, bu suyun sesiydi; belki de hiç ses filan yoktu. Fakat şimdi açıkça anlıyordu ki, doğal bir geçit değildi bu: bilerek tasarlanmış, taşın içine oyulmuştu; ilerledikçe, bir anlamda, kendisine ait olmayan, hâlâ yaşayan kimseye ait olmayan bir toprağa izinsiz giriyor gibi geliyordu ona. Fenerin ışığında, ana geçitten zıt yönlere ayrılan daha küçük iki tünel görünce birden durdu. "Aman Tanrım." Martha'nın arkasından geldiğini unutmuştu, onun sesiyle irkildi. "Aman Tanrım" diye tekrarladı Martha. "Bir çıkmaz yoldayız, öyle mi?" Durumdan hoşlanmış gibiydi.</p>

  <p>"Belki de bir labirent." Mark, ne yöne ilerleyeceğine karar veremeden bir açıklıktan ötekine bakıyordu. Sonra havada hafif bir koku duydu, sağ taraftaki tünelden gelen parfüme benzer bir koku. Kathleen'i anımsattı bu ona, ve aynı anda onun ölümüne ait bütün ayrıntılar geri döndü. Bir an bayılacak gibi oldu, geçidin duvarına yaslandı. Ne garip, diye düşündü, burada bu gibi şeyleri anımsamak. Fakat sonra, belki hiç de garip değil. Bu yerde zaman, sadece unutarak ve unutularak ilerlemiyor olabilir; öbür yönde de hareket ediyor olabilir.</p>

  <p>"Bir şey mi oldu?" Martha bir elini kireçtaşına dokundurmuş, avucundaki gri tozu inceliyordu. "Bir şey mi var?"</p>

  <p>"Hayır. Yok bir şey." Tekrar dikilmeye çalıştı. "Yalnız, kazı alanı konusunda baştan beri yanılmış olabiliriz."</p>

  <p>Martha güldü, ama gülüşü tünelin içinde o kadar acayip geldi ki, hemen sustu. "Tabii, O zaman bir şey söylemek istememiştim. Ama Julian'ın kuramının saçma olduğunu düşünmüştüm."</p>

  <p>"Hayır. Hepimiz yanılmış olabiliriz. Mezarı yapanlar yıldızlara falan tapıyor olmayabilirler." Kathleen'in varlığını hissettiği yere, tünelin ağzına bakıyordu. "Yeraltı güçlerine tapıyor olabilirler. Burada garip bir şey var. Siz hissetmiyor musunuz?" Martha da tünelin ağzına baktı, fakat bir şey söylemedi. "Devam edelim" dedi Mark. "Daha derine inelim."</p>

  <p>"Gerçekten düşünüyor musunuz..."</p>

  <p>Fakat o harekete geçmişti bile. Evet. Garip bir şey vardı burada, yerin altında olmanın garipliği. Görünmez olmanınkinden daha az külfetli olmayan bir ağırlık, üzerlerine bastırıyordu; geçitte dik durabilmelerine karşın, yollarını bulmaya çalışırken başlarını eğiyorlardı. Ayak izleri ve fısıltıyla konuşmaları yankı yapmıyordu burada, daha çok çevrelerini sarmış olan yumuşak taşın içinde döne döne kayboluyor gibiydi.</p>

  <p>Fener ışığında bir şey pırıldadı, Mark'ın sağında bir şey. Durdu, kireçtaşının içine oyulmuş küçük bir rafın üzerinde üç küçük madeni para gördü şaşkınlıkla. Feneri onların üzerine tuttu. Martha'nın fısıltısı, "Umarım bizim taş devrinden dostlarımızın parayı bulduğunu söylemeyeceksin bana?"</p>

  <p>Mark gülümsedi, fakat sinirli bir gülümsemeydi bu. Özel bir şakayla karşılaşmış gibiydiler, bu tatsız şakayı yapan kişi hemen bir sonraki köşede bekliyordu onları sanki. "Hayır" diye cevap verdi Mark. "Besbelli paralar daha sonraki bir tarihe ait. Demek, mezar kapatıldıktan sonra buraya başka birileri girmiş. Çok sonra."</p>

  <p>Feneri çevrede dolaştırdı, bu ani hareket sırasında tavanda bir şey görür gibi oldu. Feneri oraya tuttu, orada, taş tavanın üzerine kırmızı aşı boyasıyla çiziktirilmiş bazı harfler vardı. Titrek ışıkta "L.M. 1586" yazısını okuyabildi. Korkusunu bastırdı. "Sanırım" dedi yüksek sesle, "sanırım ötekileri de içeri çağırmamız gerek."</p>

  <p>Ve birbirlerine hiçbir şey söylemeden ağır ağır gerilediler. Martha'nın da yazıyı görmüş olduğundan emin değildi, fakat bu konuda konuşmak istemiyordu. Henüz değil. Bu buluş öyle acayip, öyle beklenmedik bir şeydi ki, gün ışığında sessiz sakin düşünmek istiyordu bunu. Burada değil. Bu yerde değil. Yüzyılların hep beraber çökmüş gibi göründüğü bu mahzende değil.</p>
</body>
</html>
