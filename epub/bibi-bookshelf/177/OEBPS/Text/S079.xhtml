<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3 class="sigil_not_in_toc" style="text-align: center;">79</h3>

  <h2 id="sigil_toc_id_79" style="text-align: center;">Işık</h2>

  <p>Tam bu anda, Evangeline Tupper kurtulmuş, Hermione'yle birlikte bir taksi içinde, zafer sevinciyle belirmişti evin dışında. "Şimdi" diyordu, "gitmeme izin verdiğine sevinmiyor musun? Şu aptal adamlara bak, bir." Bahçe yolunda ilerledi. "Beni çözmek zorunda kaldı." Bunları kime söylediği belli değildi. "Kadın Dudakları!" Yabalarını savurmakta olan Mintleri görünce durdu. "Ne oluyor Allah aşkına burada?"</p>

  <p>Julian şiddetle döndü ona. "Görmüyor musunuz? Bizi içeri bırakmıyorlar. Tabut içerde, ellerinde."</p>

  <p>"Size bunu söyleyecektim" dedi gülerek. "Saatlerce önce." Mintlere doğru yürüdü ellerini yabalarının üzerine koydu. "Üslubunuza bayılıyorum sizin" dedi. "Fakat her şeyin bir sınırı var. Köy hayatında bile." Önlerinden yürüdü, Hanoverlerin kapısını çaldı, sonra da dönüp diğerlerine el salladı.</p>

  <p>Floey kilidi çevirir çevirmez iterek açtı kapıyı, ona hiç bakmadan mutfağa yürüdü, Mark, Martha'nın üzerine eğilmiş duruyordu. Onu orada yerde yatar görünce gülümsedi Evangeline. "Sarhoş mu?" diye sordu.</p>

  <p>Hafifçe sızlanmakta olan Martha hemen iyileşti. "Mutlaka bilmek istiyorsan, kocaman bir şeyle başıma vurdular."</p>

  <p>"Yıldızlar görünmüştür, değil mi? Yazık." Martha'nın alnındaki zedelenmeyi bir klinik uzmanının soğukkanlılığıyla inceledi, tam dokunmak üzereydi ki, Martha silkinerek kaçırdı başını.</p>

  <p>"Böyle bir zamanda" diye sürdürdü konuşmasını hayal kırıklığı içinde, "en kişisel felaketler bile bir kenara bırakılmalıdır." Bir şey anımsamaya çalışıyor gibi Mark'a bakıyordu. "Ceset nerede? Gerçek vücut demek istiyorum."</p>

  <p>"Dışarıda."</p>

  <p>Evangeline mutfak kapısına koştu, fakat kilitliydi. Döndü, Floey, arkasında, kollarını kavuşturmuş duruyordu. "Buraya kadar, Miss Evangeline Tupper" dedi. "Daha ilerisi yok."</p>

  <p>"Sizin yerinizde olsam o kadar emin olmazdım bundan." Kadının yanından geçti ve bahçeye bakan arka odaya gitti. Floey'in çektiği ağır perdeleri açtı, tam bu sırada Joey tabutu büyük bir odun yığınının üzerine sürüklemekteydi. "Kesin şey bu..." Sözcüğü bulamıyordu. "...Onu durdurmalıyım." Fakat çok geçti artık; gözlerinin önünde odunları ateşe verdi Joey. Mutfağa koştu, yüksek sesle bağırarak kapıya yüklendi; fakat kapı açılmadı, kendisi geriye doğru sendeleyerek Martha Temple'ın üzerine yuvarlandı, o da acı bir çığlık attı kendisi gibi. "Kişisel rahatı düşünecek zaman değil" dedi Evangeline. "Yapacak işim var benim."</p>

  <p>Deli gibi çevresine bakınıyordu, mutfak masasının üzerindeki kızartma aletini kaptı; bahçe kapısının camından fırlatmak üzereyken Mark Clare durdurdu onu. "Hayır" dedi. "Şimdi değil. Çok geç artık."</p>

  <p>İkisi birlikte arka odaya döndüler ve pencereden dışarıya baktılar. Alevler tabutun kenarını yalamaya başlamıştı. Joey'un ağzından çıkan soluk nefesi görebiliyorlardı; tabut ve eskil vücut ateşin içinde yok olurken o şarkı söylüyordu. Floey, Martha'nın arka odaya gelmesine yardım etti, hepsi birlikte dumanın gökyüzüne yükselişini seyretti. Mintler de görüyordu bunu. Yabalarını yere bıraktılar ve bahçenin ortasında durdular. Hermione de Owen ve Julian'la birlikte onlara katılmıştı. Hepsi birlikte dumanın gökyüzüne ağışını seyrediyordu.</p>

  <p>Evangeline birden babasının yanında dineldiğini anladı; gülümseyerek ona döndü. Onunla konuştu, ama ses çıkmıyordu ağzından. Mark yine Kathleen ile beraberdi, her zaman öyle olacağını biliyordu. Joey, en sonunda ona dönmüş olan ana babasını kollarıyla sarmıştı. Hermione'nin ise, St. Gabriel'in çocukları, bir zamanlar uçmaya çalışmış olan çocuklar sarmıştı çevresini. Mintler yanlarında başkalarının da olduğunu bilmek için geriye bakmak zorunda değildi: sessizce dinelip seyreden bir yığın insan. Fakat hiç korku hissetmiyorlardı. Her zaman kendilerine anlatıldığı gibiydi. Hiç kimse ölmemişti, toplantının tam bu ânında derin bir iç çekişi yükseldi yerküreden ve yukarı, yıldızlara doğru gitti.</p>

  <p>Şimdi yine yalnız başlarına idiler. Şimdi, çocukturlar, ana babaları elleri hafifçe üzerlerinde, arkalarında duruyordu. Aynı zamanda yaşlılar şimdi, dünyadan yorulmuş ve uykuyu özlüyorlar. Yıllar hafifçe sürünerek geçmiş yanlarından, kanatlar kanadı gibi. Bütün bunlar zaman dışı bir anda oldu ve zaman dışına gitti. "Tamam, bitti" dedi Çiftçi Mint oğluna, duman giderek daha da soluklaşıyordu. "Artık güvende o."</p>

  <p>Eskil şekil yukarı havaya doğru - Mark Clare'in yeniden dünyaya döndüğü Lud Mouth'ın üzerine; kayıp çocukların düştüğü St. Gabriel Yarı'nın üzerine; Kathleen Clare'in ölmüş olduğu Swithin Sütunu üzerine, Pilgrin Vadisi'nin ve onun eski istirahat yerinin üzerine doğru uçup giderken sessizdiler. Sonunda serbest bırakılmıştı. İlk çerçeveye dönmüştü o. Küller gökyüzüne yükseliyordu, giderek daha yükseğe, Aldebaran'a ve öteki yıldızlara çıkıyordu, sonunda ışığın içinde yitip gitti.</p>
</body>
</html>
