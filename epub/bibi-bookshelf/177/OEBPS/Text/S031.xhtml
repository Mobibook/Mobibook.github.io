<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3 class="sigil_not_in_toc" style="text-align: center;">31</h3>

  <h2 id="sigil_toc_id_31" style="text-align: center;">Gece Fotoğrafı</h2>

  <p>O gece kazı yerine geri döndüler. Tümülüsten on-on beş metre öteye, yanmış dişbudak ormanının tam kenarına, ince metal bir iskele dikildi; oradan kazı bölgesinin üzerine üç tane yüksek voltlu lamba yöneltilecekti. Parlak ışık, kısa yoğun gölgeler yaratacaktı - toprak yüzeyindeki bütün inişler, yokuşlar öyle koyu bir kabarıklık halinde karanlıktan fırlar gibi görünecekti ki, böyle sisli bir gecede bile yeryüzü garip, alışılmadık bir şekil alacaktı. Ayın çevresinde soluk bir ışık halesi vardı, komşu tarlada bir kadın, alıp başını gitmiş koyunlarını çağırmak için bir meşale yakmıştı. "Bill" diye bağırıyordu. "Matilda!" Sesi, başka hiçbir sesin duyulmadığı Pilgrin Vadisi'nde çınlıyordu.</p>

  <p>Owen Chard ile Mark Clare kazı alanının kenarında oturmuş, biraz sonra kuleden yöneltilecek parlak ışığın açısını ölçmek için bekliyordu. Karanlıkta, Julian Hill'in Martha'ya yüksek sesle, "Yazımı gelecek hafta size vereceğim, seveceğinizi umarım" dediğini duyabiliyorlardı; ikisi birden içgüdüsel olarak, tümülüsün çevresinde dikine duran taşlardan birinin gerisine sindiler. Mark iç geçirdi, sisi ve geceleyin göğü seyretmek için taşa dayandı. "Astronomla konuştuktan sonra Ülker takımyıldızı üzerine okumaya başladım. Ve büyük yıldız Aldebaran üzerine de" dedi yavaşça. Parmaklarının boğumlarıyla dokunuyordu taşa. "Bu adamlar da onları biliyordu, sanırım. Kesin olarak ne görüyorlardı acaba?"</p>

  <p>"Bana sormayın" dedi Owen. "Julian dostumuza sorun. O her şeyi bilir." Fakat daha sonra, Mark'ın gerçekten ilgilendiğini hissederek, yukarıları gösterdi eliyle. "Andromeda" dedi. "Kuğu. Uçucu."</p>

  <p>"Yıldızları izlediğinizi bilmiyordum sizin."</p>

  <p>"İzlemiyorum. Aslında bir şey anlamıyorum bunlardan. Bütün gördüğüm, gökyüzünde ışıklar. Onlardan daha az şey biliyorum." Mark, anlamayarak, yan yan baktı ona. "Burada gömülü kimselerden daha az. Buradaysalar şimdi." Gökyüzünde bir dalgalanma oldu, ama bir şey değildi; atmosferde bir titreşim. "Eğer canlanıp dönebilselerdi" diye sürdürdü Owen, "yıldızlar hakkında, sizin ya da benim bildiğimden daha çok şey bilirlerdi. Ne de olsa, tanıyabilecekleri tek şey gökyüzü olurdu."</p>

  <p>Mark'ı heyecanlandırdı bu. "Ama her şey bir araya geliyor, toplanıyor. Hissetmiyor musunuz?"</p>

  <p>"Evet, onu hissediyorum. Kıçımda bir ağrı hissediyorum." Islak otlardan iniltiyle kalktı Owen, gecenin karanlığında dış hatları zor görülebilen tümülüse doğru baktı. Yalnızca bir şekil belirtisiydi, ama yine de öylesine güçlüydü ki, bir yabancı olsa, ağır ağır yürüyüp bu yere ait duyguları bu kadar değiştiren şeyin ne olduğunu anlamak için karanlığa dikerdi gözlerini.</p>

  <p>Hâlâ taşa yaslanmış duran Mark'a döndü, eski bir dost sıcaklığıyla yanına çöktü. "Şiir sevmezsin sen, Owen." Mark, o sanki hiç uzaklaşmamış gibi konuşmasını sürdürüyordu. "Hiçbir şey hissetmiyormuş gibi yapıyorsun. Ama şu dizeleri bilir misin?" Yukarıya baktı, gökyüzünün ışıltısı yüzüne vuruyordu, alçak bir sesle okumaya başladı...</p>

  <blockquote style="margin: 0 0 0 40px; border: none; padding: 0px;">
    <blockquote style="margin: 0 0 0 40px; border: none; padding: 0px;">
      <p class="araver"><i>"...a wondrous rocky world of cruel destiny</i></p>
    </blockquote>

    <blockquote style="margin: 0 0 0 40px; border: none; padding: 0px;">
      <p><i>Rocks piled on rocks reaching the stars,</i></p>
    </blockquote>

    <blockquote style="margin: 0 0 0 40px; border: none; padding: 0px;">
      <p><i>stretching from pole to pole,</i></p>
    </blockquote>

    <blockquote style="margin: 0 0 0 40px; border: none; padding: 0px;">
      <p><i>The building is Natural Religion and its</i></p>
    </blockquote>

    <blockquote style="margin: 0 0 0 40px; border: none; padding: 0px;">
      <p><i>altars Natural Morality,</i></p>
    </blockquote>

    <blockquote style="margin: 0 0 0 40px; border: none; padding: 0px;">
      <p><i>A building of eternal death,</i></p>
    </blockquote>

    <blockquote style="margin: 0 0 0 40px; border: none; padding: 0px;">
      <p><i>whose proportions are eternal despair."</i></p>
    </blockquote>
  </blockquote>

  <p class="araver">"Blake'tendi" diye ekledi. "Çocukken ezberlemiştim bunu."</p>

  <p>"Sen de buradaki kızlara dönüyorsun" diye cevap verdi Owen, ama kaba değildi. "Bir şeyler düşlüyorsun."</p>

  <p>Kadın, kayıp koyununu aramayı kesmişti,</p>

  <p>Mark elini havaya kaldırdı. "Dinle." Alçalıp yükselen, insan seslerinden bir koroyu duyuyorlardı. Sözcükler anlaşılmıyordu, ama vadinin kıyısından kopup gelen ani bir esinti "başlangıç" ve "susuş"u taşıdı onlara doğru. "O kulübeden geliyor" dedi Mark. "Damian Fall müziğini çok yüksek sesle çalıyor bu akşam."</p>

  <p>"Biri aptalı oynuyor. Söylemek istediğin bu." Ama her ikisi de sözcükler, parıldayan yıldızlara doğru yükselirken dinlemeye devam ettiler.</p>

  <p>Sonra yüksek voltajlı üç ışık, kazı alanındaki herkesin gözlerini kamaştırarak bütün gücüyle yandı. Mark ayağa kalktı, gözlerini eliyle koruyarak madeni iskeleden yana baktı. "Biraz aşağı" diye bağırdı. "Çok yüksekler. Yeri gözden kaçırıyorlar!" Işıklar alçaltıldı, o zaman ışıl ışıl aydınlanmış toprak, dev bir el tarafından sallanıyormuş gibi yer değiştirmeye, sağa sola sallanmaya başladı. Ancak ışıklar uygun duruma getirildiğinde yeniden sabitleşti, şimdi topraktaki her yükseliş alçalış ya da eğri, bu alışılmadık parlaklık altında açıkça görülebiliyordu. Yıldızlar kaybolmuştu, geriye sadece yerin parlaklığı kalmıştı.</p>

  <p>Mark, birkaç dakika önce onu göz ardı etmiş olduğu için huzursuz, Julian Hill'e doğru yürüdü. "Görüyor musun" dedi, "gerçek eğimin olmadığını? Arazinin kıvrımları tümülüsten her yöne yayılıyor. Ama bir yanlış var. Eksik olan bir şey var. Ya da henüz göremediğim bir şey." Işıkların biraz aşağıya doğru düşürülmesini için seslendi; manzara bir kez daha sallandı ve şekil değiştirdi. "Bir şey var ..."</p>

  <p>Ani bir çatırtı ve gürültü duyuldu, vadiye doğru kuvvetli bir rüzgâr esiyordu sanki; parlaklık bir kemer şeklinde yukarı doğru savrulunca yeryüzü bir yana yatar gibi oldu, daha sonra da bir şey düştü yere. Çarpma sırasında ışıklar gitti: iskele, nasıl olduysa, yakılmış orman alanı içine devrilerek çöktü. Arkeoloji grubunun anlaşılmaz bağırışları vadide çınladı; Mark bağırıyordu: "Olduğunuz yerde kalın. Kımıldamayın. Tümülüse yaklaşmayın!" Biraz sonra ekledi: "Yaralanan var mı?" Karanlıkta birbirlerini görmeye çalışırlarken bir sessizlik oldu; fakat parlak yıldızlar üstlerinde yeniden belirirken, yalnızca siluetler, gölgeler, birtakım şekiller görebildiler.</p>
</body>
</html>
