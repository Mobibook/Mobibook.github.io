<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3 class="sigil_not_in_toc" style="text-align: center;">25</h3>

  <h2 id="sigil_toc_id_25" style="text-align: center;">Beyaz Yüzler</h2>

  <p>Mırıltılar durdu. Evangeline yeniden çaldı kapıyı, kısa bir süre sonra kapı açıldı. "Umarım Schoenberg rahatsız etmez sizi." Kapının gerisinden ikircimli, hatta sinirli bir erkek sesi duyuldu. "Çok mu yüksekti sesi?" Birden önlerinde belirdi - kırklarında, koyu saçları şimdiden kırlaşmaya başlamış, yüzü öyle ince, öyle içeri çöküktü ki, ölümün görünüşünü önceden bilir gibiydi. "Özür dilerim. Lütfen buyrun."</p>

  <p>"Tanıdığımı sandım!" Evangeline, ellerini öne doğru uzatmış, eşiği aştı. "Ben Evangeline Tupper. Bu da ..." Mark'ın odaya girmesini bekledi arkasından. "Bu da Mr. Clare. Her ikimizi de Pigskin Vadisi'nde görmüş olabilirsiniz."</p>

  <p>"Pilgrin" diye mırıldandı Mark.</p>

  <p>"Her neresiyse."</p>

  <p>Adam bir an, şaşkın, hatta bozulmuş havasında baktı onlara. Daha önce bir kez görmüştü onları, gözlemevinden gelirken, kahverengi bir araba içinde görmüştü, ama şimdi bundan söz etmedi. "Fall" dedi yumuşak bir sesle. "Damian Fall." CD çalıcısına doğru gitti, sesi kıstı, sonra ikircimli, kapadı makineyi. Mark adamın hafif kambur olduğunu fark etti. Fiziksel bir nedenden çok tinsel bir nedenden geliyordu bu kamburluk: elinden geldiğince yatıştırmak isterdi başkalarını. Kimseye zararı dokunsun istemezdi. "Bahçenin güzelliğinin farkına varmışsınızdır, herhalde?" diye sordu Damian, sırtı hâlâ onlara dönüktü.</p>

  <p>Sıkıntılı resmiyeti Mark'ı bile etkilemişti, alçak bir sesle, "Buradan geçiyorduk da" diye cevap verdi.</p>

  <p>"Yazın gelmelisiniz. Pembeler. Acı çiğdemler. Daha neler neler." Hep, onları rahatsız ediyormuş gibi, isteksiz konuşuyordu.</p>

  <p>Mark kasvetli havayı dağıtmak ister gibi, "Ne güzel bir kulübe!" dedi ve neşeyle ellerini ovuşturdu. Kendisi bulmuş olmalıydı burayı. "On yedinci yüzyıl mı?"</p>

  <p>"Bilmiyorum." Damian yavaşça söylemişti bunu, bir sürü hatadan biriydi sanki bu da.</p>

  <p>"Sağlam işçilik" diye ekledi Mark, yumruğuyla duvarlardan birine vururken. "Kalın. Dayanıklı olsun diye. Harika malzeme."</p>

  <p>Bir sessizlik oldu, Evangeline odanın ortasına doğru ilerleyerek bozdu bu sessizliği. "Bütün bunlar" dedi, "elle mi yapılmış. İnanamıyorum." Yukarılara, yüksek tavana oyulmuş ya da çivilenmiş beyaz alçı yüzlere apaçık bir coşkuyla bakıyordu. Geriye dönmüş gözler, yukardan, odada bulunanlara bakıyordu.</p>

  <p>Sonunda, Damian da döndü ve yukarı baktı. "Sanırım, uzun bir hikâye, ama ben bilmiyorum. Buranın sahibi Mintlere sormanız gerekecek. Özür dilerim." Bütün bu yaşamı için özür diliyor olabilirdi. Şimdiyse, ziyaretlerinin amacını merak ederek fakat konuyu açmaya besbelli isteksiz, bir ona bir öbürüne bakıyordu.</p>

  <p>Evangeline oralı değildi. "Demek Mintleri de tanıyorsunuz? Hiç bu kadar gerçek köylü yaratıklar gördünüz mü daha önce? Elime bir yaba alıp üzerlerine saman yığmak geliyor içimden. Ne demek istediğimi anlıyor musunuz?"</p>

  <p>Damian Fall sinirli sinirli gülümsedi. Onun, Pilgrin Vadisi'ndeki olaylarla hiçbir ilişkisi olmadığını çoktan anlamıştı Mark, ama yararsız ve rahatsız edici bir karşılaşmaya dönüşmekte olan bu duruma nasıl son vereceğini bilemiyordu. "Siz" dedi dikkatle, "tatilde misiniz?"</p>

  <p>"Yo, hayır." Damian ilk kez olmak üzere gerçekten yanıt veriyor gibiydi. "Ben hiç mola ya da dinlenme bilmem." "Dinlenme" sözcüğü sırasında sol yanağında bir anlık bir kasılma belirdi, oysa sesinde hiçbir titreme yoktu. "Hiç zamanım olmuyor, anlıyorsunuz ya. Üstlerim..." Burada kesti sözlerini.</p>

  <p>Evangeline üst perdeden, "Sanıyorum" dedi "harika bir iştesiniz." Fakat hemen o anda bu bağlamla ilişkili bir şey düşünemeyince, tereddüt etti. "Hava raporlarıyla ilgili biri misiniz?" Aklına gelen ilk güzel meslekti bu.</p>

  <p>"Yaklaşıyorsunuz."</p>

  <p>"Su bulucu?"</p>

  <p>"Şey..." Damian Fall, bir başka rahatsızlığı önlemek için onun doğru bir tahminde bulunmasını istiyordu. "Korkarım şimdi biraz uzaklaşıyorsunuz."</p>

  <p>Evangeline ellerini havaya kaldırdı. "Pes" dedi. "Vazgeçiyorum."</p>

  <p>"Sizinkine benzer bir meslektenim." Evangeline'in bir arkeolog olduğundan kuşku duyduğu için Mark'a dönmüştü yüzünü. Fakat sonra, onu incitmek istemediği için tekrar ona döndü. "Sizinkine de, tabii."</p>

  <p>"Hayır" dedi Evangeline. "Eğlenmeyin benimle. Söyleyin. Etonnez-moi."</p>

  <p>"Çevrenize bakın." Konuştukça, olduğundan daha küçük görünüyordu şimdi Mark'a, kulübenin duvarlarını gösterirken, beklenmedik konuklarının kendisinin orada olduğunu unutmuş olmalarından oldukça mutlu gibiydi.</p>

  <p>Evangeline, söyleneni yaparak, sevimli bir meraklılık içinde bir parmağı üst dudağında, odayı gözden geçiriyordu - göreceği herhangi bir şeyden şaşırmayı ya da sevinmeyi beklermiş gibiydi. Bir duvarda siyah, dar çerçevelere tutturulmuş bir dizi basılı resim vardı, apaçık istemeden bir çığlık atarak onlara doğru koştu. 1610'da, <i>Starry Messenger</i>'da yayımlanmış, Galileo'nun Ülker takımyıldızı haritasına ait bir gravürdü bu; koyu renk çizgileri öyle dikkatle oyulmuştu ki, koyu çizgileri öyle dikkatle çizilmişti ki, çizgiler alevden çemberler arasında çevreye yayılıyormuş gibi görünüyordu; elinde güneşin görkemli bir imgesini tutan bir on sekizinci yüzyıl Batlamyus tasviri, güneşin ışınları, merkezi bir küreden çıkan parlak madeni dillerle temsil edilmiş; uzun peruklu bir Kopernik portresi, açık bir kapıya bakıyor, sağ eli bir usturlaba dayalı; çevresi yıldızların konumlarını gösteren harfler ve rakamlarla çevrili bir Tycho Brahe gravürü; bir Kepler tasviri: eli bir bir göksel yarımküreyi gösteriyor, altında bir yazı: "Astronominin iki amacı vardır, göklerin görünümünü korumak ve dünyanın yapısının gerçek biçimi üzerine düşünmek"; bir Newton tasviri, aydınlatılmış bir odada yüzen güneş sistemi modelini gözler önüne sermek için bir perdeyi açıyor; ve bu dizinin sonunda, Einstein'ın, üzeri tebeşirle yazılmış kargacık burgacık yazılarla dolu bir karatahta önündeki bir fotoğrafı.</p>

  <p>"Ne güzel yüzler bunlar" diyordu Evangeline. "O günlerde. Ah, bakın. Nasıl mutlular." Daha büyük boyda üç basılı tablonun dikkatle birbiri ardından asıldığı öteki duvara gitti. Kenarları buruşuk ve lekeli ilk gravür, açık bir pencereden yukarıya doğru bakan keşiş giysili bir yaşlı adama aitti; elleri, yakarır gibi, avuçları açık, yukarıya doğru kalkıktı. Onun yanında, on yedinci yüzyıl basısı, saçları arkadan şeritlerle bağlanmış peruklar takmış, uzun boruların içine bakan üç adam gravürü; bu sahnenin altında şunlar yazılı: <i>Prospectus Intra Cameram Stellatum</i>. Son gravür daha sonraki bir tarihten: soba borusu gibi uzun şapkalar giymiş, karanlık bir odada çalışan üç Victorian'ı gösteriyordu, önlerinde büyük bir teleskoptan inen dar bir ışık ışını. Bunun altındaki yazı: <i>Domus obscurata.</i></p>

  <p>"Peki bu görkemli ibarenin anlamı ne?" diye sordu Evangeline.</p>

  <p>Damian çok sakindi. "Karanlık ev" dedi.</p>

  <p>"<i>Dayanamam.</i> Çok güzel."</p>

  <p>Mark Clare de resimlere bakıyordu. "Bizde, arkeolojide de aynı şey var" dedi. "Biz ona 'fogou' deriz. Yeraltındaki ev."</p>

  <p>Damian hızla ve heyecanla, "Ama benim karanlık evim yerin üstünde" dedi. "Holblack Moor'da bir gözlemevinde çalışıyorum. Bir astronomum. Benden istediğiniz neydi?"</p>
</body>
</html>
