<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3 class="sigil_not_in_toc" style="text-align: center;">56</h3>

  <h2 id="sigil_toc_id_56" style="text-align: center;">Çay Saati</h2>

  <p>"Bir bardak daha - neye yarıyordu bu bardak?" Floey ile Hermione, Hanoverlerin Cobb yakınında kiraladıkları evde oturuyordu.</p>

  <p>"Şerefine."</p>

  <p>"Senin de, Tiger." İki kadın bardaklarını kaldırdı. Şimdi birbiriyle daha çok birlikte oluyorlardı, keyiflerine diyecek yoktu. "Cidden. Neye yarıyor ki?"</p>

  <p>Hermione güldü. "Flo, cesursun. Seninle cangıla bile gidebilirdim."</p>

  <p>"İş oraya gelmesin umalım, Tiger. Bütün o rumbaba'larla ne yapardım bilemem."</p>

  <p>Hermione, Floey'in kendince değiştirdiği sözcükleri düzeltmeye kalkmıyordu; aslında bundan hoşlanıyordu da. "Söyle bana" diye devam etti. "Joey konusunda neden o kadar esrarengiz davranıyorsun?"</p>

  <p>Hermione gelir gelmez Floey anlamlı bir imayla, kocasının "yeni akrabalarıyla" birlikte olduğunu söylemiş fakat daha fazla şey söylemeyi reddetmişti. Şimdi o büyük zaman gelmişti, bardağını görkemle tabağına bıraktı. "Şey" dedi. "Bu, seninle benim aramda ve..." Bu sırdaş üçlünün öteki üyesini tam olarak anımsamıyordu.</p>

  <p>"Yeminle. Tabii ki kimseye söylemem."</p>

  <p>"Unutma, Tiger. Duvarların kulağı vardır, bilirsin."</p>

  <p>"Lafı fazla uzatma, Floey."</p>

  <p>"Bu lafı fazla <i>uzatmak</i> mı sence? Hep şöyle bir izlenim vardı bende..."</p>

  <p>"Hadi. Çıkar baklayı ağzından."</p>

  <p>"Eh." Böylece Floey, eski okul arkadaşına Joey'un kökenlerini araştırma hikâyesini, kulübeyi nasıl tanıdığını, Mintlerle konuşmalarını, ana babasının ölmüş olduklarını ve onun Çiftçi Mint'in kuzeni olduğunun ortaya çıkışını anlattı. Floey hikâyenin sonuna doğru "Aile, aile, aile" diye ekledi. "Bütün konuştukları bu." Tabanındaki çatlağı gözden geçirmek için çay fincanını almadan önce uzun uzun baktı fincana. "Onların zalim ya da buna benzer birileri olduğunu düşünürdün. Çiftçi değil de."</p>

  <p>"Ama onlar erkek, Floey." Hermione yün ceketinin cebini yokladı eliyle, bir paket sigara çıkardı. "Onlar idealist. Çok daha duyarlıdırlar. Çok daha kırılgan. Bizim gördüklerimizi görmemiştirler."</p>

  <p>"Sanırım öyle." Bu açıklama bütünüyle doyurucu gelmemişti ona. "Bir şey daha var. Kara kışta bir tür aile toplantısı yapıyorlar. Tabii ben çağrılmadım. Saygıdeğer bir Mint değilim ben. Teşekkür edilmeyen kişi."</p>

  <p>"İstenmeyen?"</p>

  <p>Ama Floey dinlemiyordu. "Şşşş" dedi. "Minik ayak seslerini duyuyorum onun. Başka şeyden konuş." Joey nihayet odaya girdiğinde, iki kadın dostça kömür çıkarma sanayisinin geleceğini tartışıyordu.</p>

  <p>"Ne güzel bir görünüm" dedi, "ocak başında iki eski dost." Kasketini çıkardı -Çiftçi Mint'inkinin tıpatıp aynısı düz bir kasketi vardı artık - Hermione'a eğilerek selam verdi.</p>

  <p>O da karşılık olarak başını eğdi ve elini uzattı. Ama Joey sıkacağına öptü elini ve bir şarkı mırıldanmaya başladı.</p>

  <p class="araver"><i>"Mid the smiles of bright eyed lasses..."</i></p>

  <p class="araver">Burada yeniden baş eğdi.</p>

  <p class="araver"><i>"And the sight of dear old friends..."</i></p>

  <p class="araver">"Yeniden mesleğine dönmesi gerek" diye yüksek sesle konuştu eski okul arkadaşına. "Buralarda harcanıyor boş yere."</p>

  <p class="araver"><i>"When the merry chink of glasses..."</i></p>

  <p class="araver">Bir çay fincanı aldı, parmağıyla hafifçe fiskeledi.</p>

  <p class="araver"><i>"In some jolly chorus blends.”</i></p>

  <p class="araver">Karısına doğru geldi ve onu yanağından öptü. "Neşeli hissediyorum kendimi, kızlar. Çok neşeli hissediyorum." Gerçekten de son beş haftada olup bitenler onu gençleştirmiş gibiydi. Bir zamanlar, geçmişi hakkında doğru dürüst bir şey bilmezken, önünde yalnızca anlaşılması olanaksız ve dolayısıyla haksız bir yaşlanma süreci görüyordu; kim olduğunu gerçekten bilmiyorken ölmeye neden hazırlıklı olmalıydı ki? Ama ailesini buluşu, yaşamını daha geniş bir sürekliliğin parçası olarak görmesini sağlamıştı onun, şimdi tıpkı geriye daha güvenli bakabildiği gibi ileriye de aynı şekilde bakabilirdi. Dünya, daha önce, kendi yaşlanmasının bir işaretiydi; ama şimdi, değişme olanağını içinde taşıyor, daima yenilenebilir gibi görünüyordu ona.</p>

  <p>"Demin sizin öteki yarınızı gördüm" dedi Hermione'ye. "Bizim vadideydi." Çiftçi Mint'in her zaman kullandığı bir deyimdi bu, ama şimdi Joey, kadın orada bulunma nedenini sorar diye üzerine üzerine gidiyordu konunun. "Kampçılarla konuşuyordu" diye ekledi hemen.</p>

  <p>"Kampçılarla mı?"</p>

  <p>"Onun gibi bir şey. Gençler, yani. Ama tam onlar konuşuyordu da denemez." Gülmeden edemedi, "insandan bir piramit üzerinde dineliyordu. Bilirsin, Floey, Boothroyd ve Jones gibi."</p>

  <p>"Harika cambazlar mı?"</p>

  <p>"Tamamen öyle. Sonra da" hemen en melankolik edasını takınarak ekledi: "Düştü. Aralarına düştü."</p>

  <p>"Bir yerini incitti mi?" İki kadın aynı zamanda sordu bu soruyu.</p>

  <p>"Hayır, hiç. Konuşmasına devam etti sadece."</p>

  <p>Hermione keyifle ovuşturdu ellerini. "İşte Evangeline bu" dedi. "Hep uyanık." Hanoverler kibarca gülümsedi. Onların bu övgüden etkilenmediklerini açıkça görüyordu, ama en azından Hermione, arkadaşının aşırı duygusallığının ve isterisinin ne olduğunu anlıyordu: çocukluğundaki bencilliği ve acil istekleri hâlâ sürüyordu Evangeline'in; hiçbir zaman tam olarak kurtulamamıştı bu çocukluktan, bu yüzden dünyayla ilişkileri yanlış bir açıdaymışçasına yere çarpıyordu. Hemen yanındaki sandalyeden fötr şapkasını alarak, "Eh" dedi, "al'asmarladık dostlar. Ben gideyim artık." Her ikisiyle de özenle el sıkıştı.</p>

  <p>"Böyle mi ayrılacağız?" dedi Joey.</p>

  <p>"Üzgünüm. Biriyle acele bir randevum var da."</p>

  <p>O gittikten sonra, Joey "Şu kadın yok mu" diye mırıldandı, "son derece cana yakın. Neşelenmemi sağlıyor. Çatlak."</p>

  <p>Floey cevap vermedi, ama kocasının şaşkın bakışları altında bir dizi hayvan sesi çıkarmaya başladı - birbiri ardından domuz, koyun ve katır sesleri. Sonra durdu ve buz gibi bir ifadeyle, "Çiftçi Giles nasıl?" diye sordu.</p>

  <p>Joey anlamıştı şimdi. "Aile çok iyi. Fakat alay etmek hoş değil, Flo. En azından hoş değil."</p>

  <p>"Alay etmiyorum. Bir şey kastediyorum." Fakat onun incinmiş halini görünce, yumuşadı. "Özür dilerim" dedi. "Ama aylardır buradayız. Aklımızı kullanalım. Gerçeklerle yüz yüze gelelim."</p>

  <p>"Ama yaptığımız da tamamen bu. Gerçekleri arıyorum. Hâlâ ana babamı arıyorum. Hâlâ onlara ne oldu anlamaya çalışıyorum. Bitirmeden bırakamam. Bu beni noksan hissettirir."</p>

  <p>"Yaşayacaksın." Ama sesinde duygulu bir şey vardı.</p>

  <p>"Evet, yaşayacağım. Sonra da öleceğim. Onlar gibi."</p>

  <p>"Eve dönemez miyiz artık? Yalnızca birkaç günlüğüne?"</p>

  <p>Nedense Joey'u neşelendirir gibi oldu bu, sandalyesinden kalktı. "Nasıldı o eski şarkı, Floey? Aynı yoldan eve döneceğiz. Ne varsa aynı yönde. Aynı yoldan eve gidiyoruz. Her toplantı aynı yönde. Dans edelim mi?" Ona doğru gitti, kibarca ayağa kaldırdı onu, eski şarkıyı alçak sesle mırıldanırken daracık odada vals yapmaya başladı onunla. Ama birden durdu. "Gerçekler konusuna gelmişken" dedi, odanın ortasında hâlâ eli elinde duruyordu, "garip bir şey oluyor. Henüz bilmiyorum. Ama vadiyle ilgili bir şey."</p>
</body>
</html>
