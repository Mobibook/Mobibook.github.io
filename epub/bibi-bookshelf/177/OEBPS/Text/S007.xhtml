<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3 class="sigil_not_in_toc" style="text-align: center;">7</h3>

  <h2 id="sigil_toc_id_7" style="text-align: center;">Bekleyiş</h2>

  <p>Fırtınalı yağmur gittikçe kötüleşmişti, Mark Clare Pilgrin Vadisi'nden Lyme Regis'e vardığında hava daha da kararmıştı; arabasını kent içine sürdükçe, farları on sekizinci yüzyıldan kalma ev cephelerini, kırmızı tuğla döşeli Victorian kemerli geçidin iki yanındaki gazete bayisini ve eczaneyi, süpermarketi, Georgian Assembly Rooms'un taş sütunlarını ve Brood Street'ten Crooked Alley'e girmeden önceki araba parkını yalayarak geçti. Motoru durdurdu ve birkaç dakika denizin sesini dinledi - her zamanki gibi, her akşam nasıl farklı bir ses verdiğini fark ederek. Bazı yazarların söylediği gibi, deniz, insanlığın umutlarının ve düşlerinin emanet edildiği yer idiyse eğer, onlarla birlikte hiç dinmeyen şamatalı bir yankıyla onun da değişmesi olası mıydı?</p>

  <p>Bütün yenileştirmelere karşın ilk oranlarını saklamış bir geç on sekizinci yüzyıl binasında, bir antikacı dükkânının üzerinde bir dairede oturuyordu; park ettiği arabasında otururken ikinci kat penceresinde bir ışık gördü. Karısının orada oturduğunu biliyordu; arabasının sesini duyuncaya kadar kendisini beklemiş olacaktı, şimdi de onu karşılamak için koridorda dineliyor olmalıydı.</p>

  <p>Karısı, merdivenin son basamaklarını tırmanırken yüzüne endişeyle bakarak "Yorgunsun" dedi.</p>

  <p>"Kathleen!" Söylediğini duymamış gibi yaparak karısına doğru ilerlerken kollarını açtı. "Kathleen'im benim!" Ona gülüm<span style="text-indent: 0.8em;">süyor, onun da öyle yapmasını bekliyordu. "Üzgünüm, geciktim. Miss Tupper'ı istasyona götürmek zorundaydım." Karısını kucakladı, onu kollarında tutarken omzunun üzerinden konuşuyordu: "Sonra da bir kez daha görmek için bölgeye gittim."</span></p>

  <p>"Bilmiyordum ..." Kibarca kollarından sıyrıldı ve elini bırakmayarak oturma odasına götürdü onu. "Bir şey olmuştur diye düşündüm."</p>

  <p>"Endişelenmemelisin, Kathleen. Hiçbir zaman endişelenmemelisin."</p>

  <p>"Endişelenmiyorum. Sen buradayken." Salona girdiklerinde hâlâ ona tutunuyordu. İncelmiş sol bacağında metal bir destek vardı; belirgin aksaması daha az görünsün diye kocasına yaslanması eski bir alışkanlığıydı onun.</p>

  <p>"Sen hep en kötüsünü düşünürsün" diyordu adam. "Ama gereği yok. Hiç gerek yok buna."</p>

  <p>"Tabii ki yok." Bir an daha sıkıca sarıldı ona ve başını omzuna koydu.</p>

  <p>"İşte yine evdeyim" diye ekledi.</p>

  <p>"Biliyorum. Evdesin." Bir sihirmiş gibi onun söylediklerini tekrarlıyordu. Yüzünü paltosunun koluna gömdü, sonra Mark'ın da hissedebileceği belirgin bir çabayla ayrıldı ondan. Dik durmaya çalışırken hafifçe titreyerek ayakta durdu, sonra mermer şömineye doğru yürüdü. "Bak" dedi, "sen eve dönmeden önce bunu okuyordum."</p>

  <p>"Bakayım." Hep güler yüzlü davranıyordu ona karşı. "Bakayım şuna bir." <i>New Archaeology</i>'nin bir sayısını uzattı ona. Adam ceketinin cebinden gözlüğünü çıkarmadan bir an baktı dergiye. Yüksek sesle okumaktan her zaman hoşlanırdı, Kathleen de onu dinlemeyi severdi. Kadın sabırsızlanarak sayfayı işaret etti, okumaya başladı adam:</p>

  <p class="iceridentek">Geç neolitik dönemde, akil insanlardan ve gökbilimcilerden oluşan, kırsal bölge insanlarının çalışmalarıyla desteklediği, bilgilerini şiirlerle, baladlarla kuşaktan kuşağa aktarabilen profesyonel bir cemiyetin olduğuna dair bir kuram vardır. Lyon ve Krakov'un dışındaki büyük taş yapıların, merkezi örgütleyici bir gücün etkin denetlemesi olmaksızın başarılabilmesi açıkça olanaksızdır; hem bu anıtlar tipik olarak yıldız düzeninde dizilmiş olduklarına göre, bu taşların ve tümülüslerin kesin konumları ancak bilgi sahibi gökbilimciler tarafından hesaplanabilirdi. O zaman, gökbilimcilerin, geç neolitik toplumun önderleri ya da en azından müneccimleri olduğu gibi karşı konulamaz bir sonuca varıyoruz - ve Avrupa'nın birçok yerinde, hepsi de yaklaşık olarak aynı zamanda ortaya çıkarılmış aynı tümülüslerin ve tören taşlarının benzerleri bulunduğuna göre, bu gökbilimciler cemiyetinin uluslararası bir cemiyet olduğuna inanmamız gerekmektedir.</p>

  <p>Kocası bunları okurken Kathleen dikkatle izliyordu onu. Onu tanıdığından beri, daha önce nelere ilgi duymuş olduğunu unutarak, heyecanlı bir amatör arkeolog haline gelmişti, bir şekilde kendini yenilemiş, belki de o güne kadar kendisini bağlayan bağlardan kurtulmuştu. Pilgrin Vadisi'ndeki buluşun önemini fark ediyordu, aslında Mark'ın kendisi kadar onu da heyecanlandırıyordu bu buluş. Buna karşın bölgeye hiç gitmemişti; kocasının meslektaşlarının kendisini görmesine izin vermiyordu.</p>

  <p>Mark sayfayı çevirmişti, okumayı sürdürdü:</p>

  <p class="iceridentek">Bütün bu taş anıtların İ.Ö. 1400 civarında terk edildiği, astronomik ve matematiksel kuramla ilgili eserlerin aynı dönemde kaybolmuş ya da terk edilmiş olduğu açık bir gerçekti. Bizim önerimiz, astronomik gözlemlere izin veren sıcak, sakin ve kuru havanın yerini, bir ya da iki yüzyıllık bir zaman içinde, sis, yağmur ve ilerdeyse devamlı bulut örtüsü alınca, bütün bu bilgilerin iklim koşullarındaki bir değişiklik yüzünden yok olduğu yönündedir.</p>

  <p>Mark gözünü kaldırıp kısa bir süreyle baktı karısına. Kocasından çok daha gençti, onun yarı yaşında bile değildi, ama -uzun siyah saçlarının çerçevelediği- yüzü, yumuşak ışıkta, yorgun ve bitkin görünüyordu.</p>

  <p class="iceridentek">Tabii, yıldızlar, gözle görünmez olunca toplumsal törenlerin daha az önemli bir parçası haline geldi, erken tunç çağı süresince dinsel uygulamalarda belirli bir değişiklik olur. Büyük taş anıtlarla, toprağa gömme uygulamasıyla bağlantılı olan din sona erer, aynı zamanda, taş anıtlar, taş daireler ve dehliz mezarlar da kullanılmaz olur.</p>

  <p><i>New Archaeology</i>'yi içini çekerek bir kenara bırakırken, "Jude nerede?" diye sordu Mark. Jude, sert tüylü küçük teriyerlerinin adıydı.</p>

  <p>"Senin çalışma odanda uyuyor. Peki ama sen ne düşünüyorsun?" Kathleen yazıyı elinden aldı ve sabırsızlıkla göz attı. "Ne diyorsun bu kurama?" Her gün içinde yaşadığı hayatı sanki bir şekilde değiştirebilirmiş gibi, uzak geçmişe dair bu derin hayaller içinde kaybolmuş gibiydi.</p>

  <p>"Bu bir kuram" dedi. Karısının yüzündeki, hayal kırıklığına uğramış bakışı gördü ve daha neşeli bir şekilde ekledi: "Ama doğru olabilir, tabii. Kim bilir? Gidip bakayım mı Jude'a?" Çalışma odasına doğru yürüdü, dairenin gerisinde altlarındaki antikacı dükkânının avlusuna bakan dairenin gerisinde küçük bir odaydı bu. Jude'u, yerde patilerini altına almış, sırtı hafifçe kabarık, yatar görünce, köpeklerin hep böyle uyuduklarını düşündü bir an; büyük taş yapıların dikildiği o zamanlarda bile. Odaya girer girmez köpek birden uyandı, esneyerek arka ayakları üzerine kalktı ve patileriyle Mark'a yaslandı. "Hanimiş benim oğlum" dedi. "Benim güzel oğlum." Köpekse havladı.</p>

  <p>Mark pencereye gitti, aşağıda avludaki antik eserlere baktı - kırılmış heykeller, yosun bağlamış vazolar, zamanın yıprattığı, oraya buraya yayılmış öteki kalıntılar. Fırtınanın yarattığı zamansız karanlıkta gerçek hatları görünmüyordu, ama çöken akşam karanlığında parlıyorlardı sanki.</p>
</body>
</html>
