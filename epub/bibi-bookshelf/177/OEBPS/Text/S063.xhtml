<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h3 class="sigil_not_in_toc" style="text-align: center;">63</h3>

  <h2 id="sigil_toc_id_63" style="text-align: center;">Tilki</h2>

  <p>Mark, Crooked Caddesi'ndeki evin merdivenlerini "Kathleen! Kathleen!" diye bağırarak koşa koşa çıktı; korkusu da kendisiyle birlikte koşuyordu yanı sıra. Apartman dairesine girer girmez oranın boş olduğunu anladı; apayrı bir boşluk duygusu vardı, sanki hiçbir şey, hiç kimse soluk alamazdı burada. Ama yine de karısının adını fısıldayarak odaları dolaştı. Jude da Mark'ı gözden kaçırmamaya çalışarak peşinden koşuyordu, çalışma odasında durunca merakla baktı ona. Küçük köpeği yerden kucağına aldı bir an yüzünü tüylerine gömdü; sonra yavaşça yere bıraktı.</p>

  <p>Kathleen onun bütün kitaplarını, dergilerini masanın üzerine düzgün bir şekilde yerleştirmişti; onun çalışmasına devam etmesini istemişti, derhal anladı bunu, yazılarına baktığında deniz lalesi kırığını onların üzerine koymuş olduğunu fark etti. Kâğıtlar uçmasın diye. Fakat burada onun varlığına dair başka bir işaret yoktu, yeniden adını çağırarak odadan odaya dolaştı. Ağzı kupkuruydu. Su içmek için mutfağa gitti, fakat her şey yabancı göründü ona: tabaklar, bardaklar, kaşıklar, cam eşyalar, buzdolabı. Bu şeyler birlikte yaşamlarının parçasıydı, ama herhangi bir yaşamın işaretleri de olabilirdi. Bütün yaşamlar aynıydı. Üzerlerinde parmaklarını dolaştırırken, tabaklar hafifçe tıkırdıyordu. Pilgrin Vadisi'nde bir kere yemeklerini ateşin çevresinde yemişlerdi, kalıntıları toprağa silkelemişlerdi. Bir başka <span style="text-indent: 0.8em;">zaman. Fakat burada her şey yıkanmış, arınmış, akmıştı, çevresindeki bütün yaşamlar da birlikte gitmişti. Bir bardağı aldı eline, üzerinde kıl gibi ince bir çatlak olduğunu fark etti, ağzından tabanına kadar.</span></p>

  <p>Swithin'in Kulesi. Onu nerede bulacağını birden anladı. Şafaktan önce uyanmış ve boş kuleye gitmişti. Ama bu bilgi üzerine harekete geçmeden önce, vücudunu bir tür ateşin ya da hastalığın bastığını hissetti. Bardak elinden düştü, lavaboya eğilince yüzünden erimiş yağ gibi bir terin aktığını gördü. O zaman kendine geldi.</p>

  <p>Colcorum'a sürdü arabayı, fakat hiç ilerlemiyor gibi geliyordu ona; her nasılsa, dünya onun yanından geçip gidiyordu: duyduğu korku o kadar büyüktü ki, bir şey yapabilecek gibi gelmiyordu ona. Swithin'in Kulesi'nden önceki ormana geldiğinde yağmur yağıyordu; kayın ve meşe ağaçları sağanak yağmurda öylece hareketsiz duruyordu; her zaman üzerlerine yağmış olan yağmuru sessizce kabulleniyorlardı. Otların arasına daldı, ne yana gittiğini bilmiyordu ama ormanın içinden geçen gizli patikaları izliyordu, alçak dalların yüzüne çarptıkça verdiği acıyı hiç hissetmiyordu. Yalnızca onu yeniden görmek istiyordu, panik içinde, o kadar yıl önceki yağmur ormanlarına dönmüş olduğunu düşündü - içinden geçip göz kamaştırıcı bir düzlüğe çıktığı yağmur ormanını, insanların bir zamanlar uçtuğu yeri de oradan görmüştü. Dua ediyordu, ama sözlerinin ne anlama geldiğini bilmiyordu. Umutsuzca ileri doğru koştururken teri, gözyaşları ve yağmur yüzünde birbirine karışıyordu.</p>

  <p>Ormanın ucuna vardığında durdu, sürülmüş tarlanın öbür yanında Swithin'in Kulesi'nin, tek başına bir tepedeki köknar ağaçlarının arasında yükseldiğini gördü. Yere baktı, o yöne doğru giden çamurlu yolda izler olduğunu fark etti, bir çığlıkla izlerin peşinden gitti. Ne zamandır koştuğunu bilmiyordu. Tepenin dibine vardığında kulenin tabanında iki adamın dineldiğini gördü; duyduğu büyük heyecan içinde, onlara seslenmek, onlara tutunmak istiyordu, rahatlatılmak, bağışlanmak istiyordu. Birden onların yerde uzanmış bir şeye baktıklarını gördü. Ne olduğunu biliyordu bunun. Yere eğildi ve otların üzerine kustu. Yeniden ayağa kalktığında, uzakları gözlemek istermiş gibi elini gözlerine siper etti ve karısının yerde, iki adamın arasında yattığını gördü. O gün ilk kez olmak üzere korkusunun yerini acıma duygusu almıştı şimdi - karısının, her zaman olmaktan korktuğu şeye: başkalarının inceleme konusuna dönüşmüş olmasının verdiği acıma duygusu.</p>

  <p>Kuleye giden daracık yolu yavaş yavaş tırmandı, fakat onları görür görmez, iki adam içgüdüsel olarak geriye çekildi. "Tanıyorum" dedi, onları yatıştırmaya çalışarak. "Kim olduğunu biliyorum onun." Onları gözünden kaçırmak istemiyordu; karısından uzaklaştırmaya çalışıyordu onları; meraklı bakışlarından korumak istiyordu karısını. Ama yine de kendisinin korkulacak biri olmadığını göstermek istiyordu.</p>

  <p>Adamlardan biri paltosunu çıkarıp yerde yatan vücudun üzerine atmış olmalıydı, ama Kathleen'in yüzünü nedense açık bırakmıştı; Mark son kez ona bakarken gülümsüyordu, çünkü bütün acıların onu nasıl terk ettiğini görüyordu. İleriki yıllarda onu böyle anımsayacaktı. Yağmur, sessiz ağaçlar üzerine nasıl düşüyorsa onun ağzına ve alnına da öyle düşüyordu. "Mecburum" dedi. "İzninizle." Kibarca ceketini çıkardı, yere diz çöktü ve karısının yüzünü örttü ceketiyle.</p>

  <p>Artık uzağa bakabilirdi, tarlanın öte yanındaki orman kenarına dikti gözlerini. Orada kırmızı bir tilki görüş alanından yavaşça geçiyor, pus içindeki ağaçlara doğru yol alıyordu; korkusuz hareket ediyordu, ama ormanın içine dalmadan önce bir kez döndü ve doğruca Mark'a bakar gibi oldu. Mark, o şaşkın halinde ikisinin birbirini anladıklarını sandı; hayvan ve insan aynı çerçevedeydi. İlk çerçeve.</p>

  <p>Biri, "Bu bay buldu onu" diyordu. Mark, gözlerini gömleğinin koluyla silerken, beceriksizce ayağa kalktı, ve ilk kez orman adamının - Kathleen'in, orman kuşlarını beslerken gördüğü avare adamın orada olduğunu fark etti, hikâyesini Mark anlatmıştı karısına. Şimdi, paçavra giysileri içinde onun yanında dururken, onun ölümüne yeni bir tören havası veriyordu. Mark bir an için utanç duydu - bunu kendi özel derdi olarak kabul ediyor olmaktan, onun ölümünü dünyadan çalmış olmaktan utanç duyuyordu. Orman adamının gözleri çok parlaktı; ama yine de, bazen körlerin yüzlerinde görülebilecek o dikkatli fakat ürpertili bakış vardı onda. "Yanına geldiğimde hareket etmiyordu" diyordu kibarca. "Çoktan gitmişti."</p>

  <p>"Gördünüz mü..."</p>

  <p>"Sadece düştü. Kuleden."</p>

  <p>Hafif fakat dikkati çekecek kadar kekeliyordu ve Mark onun dünyadan nasıl kaçtığını ve bir orman sakini olduğunu düşündü; fakat bu felaket ânında, bu adamın hayatını kendi hayatından daha iyi anlıyor olması garip geliyordu ona. Çok geçmeden, o kadar büyük bir kayıp ve acı duygusu duyacaktı ki, dayanamayacaktı bunlara, ama şimdi, şu anda dünyada dimdik durabiliyordu. Düşmüştü işte karısı. Kafasında suya düşen bir ölü kuş imajı vardı, düşüşün yarattığı dalgalar havuzun öteki ucuna kadar ulaşıyordu; aynı şekilde, Kathleen öldüğü anda yer sallanmış, geçmişe ve geleceğe dalgalar göndermişti.</p>

  <p>"İşte buradalar" dedi öteki adam. Swithin'in Kulesi'nin çevresindeki toprakların sahibi çiftçiydi bu. "Çağırmak zorundaydım onları." İki polis memuru ağır ağır yürüyor, giderken yoldaki izleri inceliyorlardı. Mark onların tarladan doğru sessiz sessiz gelişlerini seyrederken, karısının o yolu nasıl geçtiğini anladı - Kathleen önce yavaşça geçmişti, niyetini gerçekleştirip gerçekleştiremeyeceğinden emin değildi, fakat sonra kulenin tepesine bakmış ve çok daha hızlı yürümeye başlamıştı.</p>

  <p>Sonunda yanına geldiklerinde, "Ölü bu" dedi. Hâlâ hiçbir şey duymuyordu, acıyı uzaklaştırma çabasından başka hiçbir şey. "Ölü, benim karımdı."</p>

  <p>Birkaç beceriksiz ön soru sordular, fakat kadının kendini öldürmüş olduğu hepsi için açıktı. Buranın atmosferi derhal anlatmıştı bunu onlara; hiçbir şiddet belirtisi yoktu. Sadece, şimdi toprağa geçmiş olan büyük bir üzüncün sona erişi.</p>

  <p>"Bir not var mı?" diye sordu polislerden biri. Hepsi, Mark'ın zavallı durumuna bir şey eklememek için başlarını çevirdiler.</p>

  <p>"Hayır. Bilmiyorum..."</p>

  <p>"Hiç kimse yukarı çıkmadı..." diye konuşmaya başladı çiftçi ve kuleye baktı. İki polis kulenin tabanındaki küçük tahta kapıya doğru yürüdü; yarı açıktı kapı, dönerek yukarı çıkmaya başlamadan dikkatle açtılar kapıyı. Mark onların ardından gitmek istemedi. Kathleen'le birlikte ziyaret ettikleri, onun kendini aşağıya bıraktığı o odayı görmek istemiyordu. O zaman biliyor muydu? Buranın bu dünyada bulunduğu son yer olacağını biliyor muydu? O gün mü seçmişti? Jude'un oraya girmek istemediğini hatırladı; o da biliyordu. Ormancı da, onu selamlamak için ayağa kalktığında, biliyordu. Kendisi dışında bütün dünya biliyordu. Ani bir itiyle polislerin ardından gitti, birkaç saat önce onun yaptığı gibi telaşla tırmandı merdivenleri - tepeye tırmanırken eski taştan gelen ayak seslerinin yankısını işitiyordu.</p>

  <p>Çıplak, kemerli pencereli küçük yuvarlak odaya vardığında, polisler alçak bir duvardan aşağı eğilmiş bakıyordu. Fakat onun içeri girdiğini duydular ve hemen geri döndüler. "Burada bir şey yok, efendim" dedi biri. "Karınız öyle görünüyor ki..."</p>

  <p>"Biliyorum. Anlıyorum." Sidiğin pantolonundan aşağı çorabına aktığını hissetti. "Özür dilerim" dedi. "Çok üzgünüm."</p>

  <p>Merdivenlerden inmesine yardım ettiler; onu Crooked Caddesi'e götürdüler arabalarıyla; olabildiğince nazik bir şekilde sorguladılar onu; sonra da gittiler.</p>

  <p>Sanki hiç orada değildiler. O sabah olanlar o kadar hızlı geçmişti ki, Mark herhangi bir şeyin olduğuna inanmakta zorlanıyordu. Yalnızdı artık. Belki de hiçbir şey olmamıştı. Tabii. Hiçbir şeyin değişmediğinde ısrar etmeliydi. Kathleen kapıyı açıp girecek ve yeniden mutlu olacaklardı. Yatak odalarına gitti, elbise dolabını açtı. Onun şapkalarından biri asılı duruyordu, Mark onu aldı ve başına geçirdi. Sonra yeniden kendi kendisiyle, Kathleen'le konuşmaya başladı, hep parmaklarıyla mavi şapkanın kenarına dokunarak. Hayır. Olmamalıydı bu. Çılgınlık bu. Şapkayı çıkardı, odanın bir köşesine fırlatmak üzereyken kendini tuttu. Şapkayı öptü ve dikkatle kaldırdı. Ancak şimdi, elini yüzüne tuttuğunda hâlâ ağladığını fark etti.</p>

  <p>Kapıda bir tırmıklama oldu, bir an ormanda gördüğü kırmızı tilki olduğunu sandı bunun. Tilki onun kederini görmüş ve onu rahatlatmaya, onu sırtına alarak ormana uçurmaya gelmişti. Kapıyı açtı. İçeri girmek için yalvaran Jude'du bu. Küçük köpeği aldı ve kollarında salladı, onu kendisine yakın tutarken Kathleen'in parfüm kokusunu duyuyordu.</p>
</body>
</html>
