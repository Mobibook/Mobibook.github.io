<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>gecetreni</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<div class="chapter">
				<p class="normal">49 </p>
				<p class="normal">Silveira çoktan görüş açısından çıkmıştı ama Gregorius ona el sallamayı sürdürüyordu. “Bern’de porselen üreten bir şirket var mı?” diye sormuştu perondayken. Gregorius kompartımanın camından onun resmini çekmişti: Sigarasını yakabilmek için eliyle rüzgârdan koruyan Silveira’yı.</p>
				<p class="normal">Lizbon’un son evleri. Dün bir kez daha Bairro Alto’daki dini yayınlar kitabevine gitmişti, mavi evin kapısını ilk kez çalmadan önce alnını sisin nemlendirdiği vitrin camına dayadığı kitabevine. O gün, havaalanına gitmek ve ilk uçakla Zürih’e dönmek için içinden gelen dürtüye karşı mücadele etmek zorunda kalmıştı. Şimdiyse ilk istasyonda trenden inmemek içindi kendisiyle mücadelesi.</p>
				<p class="normal">Trenin geride bıraktığı her bir metreyle bir anı silinseydi, ayrıca dünya da parça parça geriye dönüşüm yaşayabilseydi, Bern garına geldiğinde her şey eskisi gibi olsaydı: O zaman kaldığı süre de yok olur muydu?</p>
				<p class="normal">Gregorius, Adriana’nın verdiği zarfı çıkardı. <span class="ideitalik">Her şeyi mahveder. Her şeyi. </span>Az sonra okuyacaklarını Prado İspanya yolculuğundan sonra yazmıştı. Kızdan sonra. Adriana’nın onun İspanya yolculuğundan dönüşü hakkında söylediklerini düşündü. Tıraşsız, yanakları çökmüş inmişti taksiden, önüne konan her şeyi silip süpürmüş, uyku ilacı almış, bir gün bir gece uyumuştu.</p>
				<p class="normal">Tren sınırı geçeceği Vilar Formoso’ya doğru yol alırken Gregorius, Prado’nun minicik harflerle yazmış olduğu metni tercüme etmeye başladı.</p>
				<p class="normal">CINDAS DA FUTILIDADE. FANİLİĞİN KÜLÜ. <span class="ideitalik">Jorge’nin ölüm korkusuna kapılıp bana gece yarısı telefon etmesinin üzerinden bir asır geçti. Yo, bir asır değil. </span>Başka <span class="ideitalik">bir zamandaydı o, </span>bambaşka <span class="ideitalik">bir zamanda. Oysa sadece üç yıl var arada, takvimdeki son derece sıradan üç yıl, üç sıkıcı yıl. O gün Estefânia’dan söz etmişti. Goldberg Varyasyonları’ndan. Estefânia ona o varyasyonları çalmıştı, kendisi de Steinway piyanosunda çalmayı istemişti onları. </span>Estefânia Espinhosa. <span class="ideitalik">Ne kadar büyüleyici, baştan çıkarıcı bir isim diye düşünmüştüm o gece. O kadını asla görmek istememiştim, hiçbir kadın bu ada yeterli olamazdı, görseydim hayal kırıklığı yaşardım. Tam tersinin olacağını nasıl bilebilirdim, o ad ona yeterli olamıyordu.</span></p>
				<p class="normal"><span class="ideitalik">Hayatın eksik olarak, bir gövde olarak kalacağı korkusu; insanın artık olmayı hedeflediği kişi olamayacağının bilincine varması. Ölüm korkusunu sonunda bu şekilde yorumlamıştık. Ama hayatın bütünlüğünün ve tutarlılığının eksik olmasından nasıl korkabilir insan, diye sormuştum, bir kez geri dönülemeyecek bir olgu haline geldikten sonra bunları artık yaşayamayacaksa? Jorge bunu anlar göründü. Ne dedi?</span></p>
				<p class="normal"><span class="ideitalik">Neden sayfaları geri çevirmiyorum, neden çevirip bakmıyorum? O gün ne düşündüğümü ve yazdığımı neden bilmek istemiyorum? Bu ilgisizliğin nedeni ne? İlgisizlik mi bu? Yoksa kaybım daha mı büyük, daha mı derin?</span></p>
				<p class="normal"><span class="ideitalik">İnsanın, eskiden nasıl düşündüğünü ve o zamanki düşüncesinden şimdikinin nasıl çıktığını bilmek istemesi: Hayatın bütünlüğü diye bir şey olsaydı, bu da ona dahil olurdu. Ve ölümü korkulur kılan şeyi de ben böyle mi kaybederdim? Hayatın, uğruna mücadele etmeye değen ve ölümün elinden almaya uğraştığımız tutarlılığına olan inancımı?</span></p>
				<p class="normal"><span class="ideitalik">Sadakat, dedim Jorge’ye, sadakat. Tutarlılığımızı bulduğumuz </span>yer odur. <span class="ideitalik">Estefânia. Rastlantının kıyıya vuran dalgaları neden onu alıp başka bir yere taşımadı? Neden bize getirdi? Neden yeterli olmadığımız bir sınavdan geçirdi bizi o kız? İkimizin de, herkesin kendi usulünce, yeterli olmadığı bir sınavdan?</span></p>
				<p class="normal"><span class="ideitalik">“Bana göre fazla açsın. Seninle her şey harika. Ama bana göre fazla açsın. Bu yolculuğu isteyemem. Bak, </span>senin <span class="ideitalik">yolculuğun olurdu bu, sadece senin. </span>Bizimki <span class="ideitalik">olamazdı.” Ve haklıydı da kız: İnsan başkalarını kendi hayatının yapıtaşları yapmamalı, kendi mutluluğunu kurma yolunda destek olarak kullanmamalı.</span></p>
				<p class="normal">Finis terrae. <span class="ideitalik">Oradaki kadar uyanık olmamıştım hiç. Ve o kadar ayık. O günden beri şunu biliyorum: Koşum bitti. Koştuğumu hiçbir zaman bilmediğim bir koşu. Rakibim, hedefim, ödülü olmayan bir koşu. Bütünlük mü? </span>Espejismo <span class="ideitalik">derler İspanyollar, o günlerde gazetede okumuştum bu kelimeyi, aklımda kalan tek kelime bu. Bir serap. Fata morgana.</span></p>
  <p class="normal"><span class="ideitalik">Hayatımız sürüklenen kumlardan meydana gelen geçici oluşumlardır, bir rüzgârla kurulur, bir başkasıyla yıkılır. Doğru dürüst kurulamadan dağılıp giden nafile oluşumlardır.</span></p>
				<p class="normal"><span class="ideitalik">Artık kendi değildi, </span>demişti Adriana. Ve o yabancı, yabancılaşmış kardeşiyle artık ilgilenmek istemiyordu. <span class="ideitalik">Uzakta. Çok uzakta.</span></p>
				<p class="normal">İnsan ne zaman kendisidir? Her zaman olduğu gibiyken mi? Kendini hep gördüğü biçimdeyken mi? Yoksa düşüncelerin ve duyguların yakıcı lavları bütün yalanları, maskeleri ve kendini kandırışları içine aldığı zaman olduğu gibi mi? Bir insanın artık kendi gibi olmadığından yakınanlar çoğu kez başkalarıdır. Belki de aslında şöyle demek gerekirdi: Artık olmasını arzuladığımız gibi değil o. Sonunda bütün bunlar, alışılmış olanın tehlikeli biçimde sarsılmasına karşı, karşımızdakinin sözüm ona iyiliği için duyulan kaygı ve ilgi maskesi altında sunulan bir slogan sayılmaz mıydı?</p>
				<p class="normal">Salamanca’ya giderken uyudu Gregorius. Ve sonra daha önce hiç yaşamadığı bir şey oldu: Başı dönerek uyandı. Sinirleri gerilmişti, nereye gideceğini bilmeyen bir sel gibi aktı bu duygu içinden. Derinlere yuvarlanacak gibi oldu, elleri kasılarak koltuğun kolluklarını sıkı sıkı kavradı. Gözlerini yumması durumu daha da kötüleştirdi. Elleriyle yüzünü kapadı. Geçmişti.</p>
				<p class="normal">λστoν<span class="ideitalik">. </span>Her şey yolunda.</p>
				<p class="normal">Neden uçakla gitmemişti? Yarın sabah erkenden, on sekiz saat sonra Cenevre’de olacaktı, üç saat sonra da evinde. Öğlen Doxiades’te olurdu, o da geri kalanını ayarlardı.</p>
				<p class="normal">Tren yavaşladı. SALAMANCA. Ve ikinci bir tabela: SALAMANCA. Estefânia Espinhosa.</p>
				<p class="normal">Gregorius ayağa kalktı, çantasını raftan güçlükle aldı, baş dönmesi geçene kadar bir yere sıkıca tutundu. Kendisini kuşatan hava yastığını ezmek için peronda yere sertçe bastı.</p>
  <p class="normal">50<span class="ideitalik"> </span></p>
  <p class="normal">Daha sonra, Salamanca’daki ilk akşamını düşündüğünde, saatlerce, baş dönmesiyle mücadele ederek, katedrallerden, şapellerden ve kemerli avlulardan sendeleyerek geçmiş gibi geldi, onların güzelliklerini görmeden ama karanlık güçlerinden etkilenerek. Belleğinde hemen üst üste binen mihraplara, kubbelere ve koro iskemlelerine baktı, iki kez bir ayine rastladı, sonunda bir org konserinde oturup kaldı. <span class="ideitalik">Katedrali olmayan bir dünyada yaşamak istemem. Onların güzelliğine ve görkemine ihtiyacım var. Dünyanın sıradanlığına karşı ihtiyacım var bunlara. Kiliselerdeki keskin serinlik beni sarsın istiyorum. Oradaki zorunlu sükûnete ihtiyacım var. Kışla avlusundaki ruhsuz haykırmalara ve partinin pasif üyelerinin şakacı gevezeliklerine karşı ihtiyacım var bu sükûnete. Orgların hışırtılı sesini, uhrevi seslerin selini dinlemek istiyorum. Bando müziğinin cırlak gülünçlüğüne karşı org sesine ihtiyacım var.</span></p>
				<p class="normal">On yedi yaşındaki Prado yazmıştı bunları. İçin için yanan bir çocuk. Bunu yazdıktan kısa süre sonra, Jorge O’Kelly ile birlikte, bütün dünyanın kendilerine ait olduğunu sandığı –ve sınıfta profesörlere hadlerini bildirdiği– Coimbra’ya giden çocuk. Rastlantıların kıyıya vuran dalgalarından, savrulan, sürüklenen kumlardan ve boşunalığın küllerinden hiç haberi olmayan bir çocuk.</p>
  <p class="normal">Yıllar sonra Peder Bartolomeu’ya şu satırları yazmıştı: <span class="ideitalik">Biz insanlar için çok büyük olan şeyler vardır: Acı, yalnızlık ve ölüm, ama güzellik de, görkem de, mutluluk da. Bunun için dini yarattık. Onu kaybedersek ne olur? O şeyler bizim için çok büyük olmayı sürdürürler. Bize kalan her bir hayatın şiiridir. Bizi taşıyacak kadar güçlü müdür o?</span></p>
				<p class="normal">Gregorius oteldeki odasından bakınca eski ve yeni katedrali görebiliyordu. Saat başı çanlar çalınca pencereye yaklaşıyor, ışıklandırılmış cephelerine bakıyordu. San Juan de la Cruz burada yaşamıştı. Florence onun hakkında yazarken pek çok kez gelmişti buraya. Başka öğrencilerle gelmiş, Gregorius’un canı onlara katılmak istememişti. Florence’le ötekilerin, o büyük şairin mistik şiirlerine bayılmalarından hiç hoşlanmamıştı.</p>
				<p class="normal">İnsan şiire <span class="ideitalik">bayılmazdı </span>ki. <span class="ideitalik">Okurdu </span>onu. Dille okunurdu şiir. Onunla yaşanırdı. İnsanı nasıl harekete geçirdiği, değiştirdiği hissedilirdi. Kendi hayatının bir biçime, bir renge, melodiye kavuşmasına nasıl yardımcı olduğu. Onun hakkında konuşulmazdı, hele akademik bir kariyerin malzemesi hiç yapılmazdı.</p>
				<p class="normal">Acaba hayatımı üniversitede geçirme fırsatını boşa mı harcadım diye düşünmüştü Coimbra’da. Yanıtı, hayır olmuştu. Paris’te COUPOLE’de nasıl oturduğunu ve Florence’in çokbilmiş meslektaşlarını Bernli diliyle ve Bernli bilgileriyle nasıl bozguna uğrattığını bir kez daha hissetti. <span class="ideitalik">Hayır.</span></p>
				<p class="normal">Daha sonra rüyasında, Silveira’nın mutfağında Aurora’nın onu org müziği eşliğinde döndürdüğünü gördü, mutfak genişledi, Gregorius eğimli şekilde aşağıya doğru yüzdü, bir girdaba kapıldı, bilincini kaybetti ve uyandı.</p>
				<p class="normal">Kahvaltıya ilk inen o oldu. Sonra üniversiteye gitti, Tarih Fakültesi’nin nerede olduğunu öğrendi. Estafânia Espinhosa’nın dersi bir saat sonraydı: Isabel la Católica.</p>
				<p class="normal">Üniversitenin iç avlusunda öğrenciler kemerlerin altında toplanmışlardı. Gregorius onların hızlı İspanyolcalarının tek kelimesini anlamadı, erkenden sınıfa gitti, duvarları ahşap lambrili salon, manastır gibi sade ve basit bir soyluluğa sahipti, ön tarafta, yüksekte bir kürsü vardı. Salon doldu. Oldukça büyüktü, ama daha ders saati gelmeden son oturma yerine kadar doldu, yan tarafta yerlerde oturuyordu öğrenciler.</p>
				<p class="normal"><span class="ideitalik">Nefret ediyordum o insandan, uzun, siyah saçlarından, salına salına yürümesinden, kısa etekliğinden. </span>Adriana onu yirmili yaşlarının ortasındaki bir kız olarak görmüştü. Şimdi içeri giren kadın altmış yaşına geliyordu. <span class="ideitalik">Onun parlak gözlerini görür gibi oldu, alışılmadık, neredeyse Asyalı tenini, insana bulaşan, etkileyen gülüşünü, salına salına yürümesini ve bütün bunların silinmesini istemedi, isteyemezdi, </span>demişti João Eça, Prado hakkında.</p>
				<p class="normal">Hiç kimse isteyemezdi bunu diye düşündü Gregorius. Bugün bile. Özellikle de kadının konuşmasını duyduktan sonra. Kalın, boğuk bir alto sese sahipti, sert İspanyolca sözcükleri söylerken yumuşak Portekizcenin esintisi hissediliyordu. Konuşmanın hemen başında mikrofonu kapatmıştı. Bir katedrali doldurabilecek bir sesti onunki. Bakışları da, konferansın hiç bitmemesini diletecek türdendi.</p>
				<p class="normal">Anlattıklarından pek bir şey anlamadı Gregorius. Bir çalgıyı dinler gibi dinledi onu, kâh gözlerini kapadı, kâh onun el kol hareketlerinde topladı dikkatini; kır düşmüş saçlarını alnından geriye iten elinde, gümüş bir kalem tutan ve vurgulamak istediği yerlerde, onların altını çizercesine havada bir çizgi çeken öbür elinde, kürsüye dayanan dirseğinde, yeni bir şeye geçerken kürsüye dayanan ve gerilen kollarında. Eskiden postanede çalışmış olan bir kız; içinde direnişin bütün sırlarını barındıran müthiş bir belleğe sahip bir kız; O’Kelly’nin sokakta beline sarılmasından hoşlanmayan kadın; mavi evin önünde direksiyona geçen ve canını kurtarmak için dünyanın ucuna araba süren kadın; Prado’nun çıktığı yolculuğa kendisini de götürmesine izin vermemiş olan kadın; bu hayal kırıklığı ve mağduriyet, Prado’nun içinde, hayatının en büyük, en acı veren uyanıklığını doğurmuştu, mutluluk için yaptığı yarışı geri dönülmez biçimde kaybetmiş olduğunun bilincine varmış, heyecanla başlayan hayatının söndüğünü, küle döndüğünü hissetmişti.</p>
				<p class="normal">Ayağa kalkan öğrencilerin itiş kakışları Gregorius’u ürküttü. Estefânia Espinhosa kâğıtlarını çantasına soktu, basamaklardan indi. Öğrenciler yanına gittiler. Gregorius dışarı çıkıp bekledi.</p>
				<p class="normal">Kadını uzaktan gelirken görecek bir yerde durdu. Onunla konuşup konuşmayacağına o zaman karar verecekti. Estefânia göründü, yanında bir kadın vardı, asistanıymış gibi konuşuyordu onunla. Önünden geçerken Gregorius’un yüreği ağzına geldi, iki kadının peşinden bir merdiven çıktı, uzun bir koridordan geçti. Asistan Estefânia ile vedalaştı, Estefânia Espinhosa da bir kapıdan girip gözden kayboldu. Gregorius kapının önünden geçti, kadının adını gördü orada. <span class="ideitalik">Adı </span>ona <span class="ideitalik">yeterli olamıyordu.</span></p>
				<p class="normal">Tırabzana tutunarak ağır ağır aşağı indi. Basamakların bitiminde bir an durdu. Sonra yine merdiveni tırmandı. Solukları düzene girene kadar bekledi ve kapıyı tıklattı.</p>
				<p class="normal">Kadının mantosu sırtındaydı, çıkmak üzereydi.</p>
				<p class="normal">Gregorius’a soran gözlerle baktı.</p>
				<p class="normal">“Ben... sizinle Fransızca konuşabilir miyim?” diye sordu Gregorius.</p>
				<p class="normal">Kadın başıyla olurladı.</p>
				<p class="normal">Kekeleyerek kendini takdim etti Gregorius ve o günlerde sık sık yaptığı gibi Prado’nun kitabını çıkardı. Kadının ela gözleri kısıldı, gözlerini kitaba dikti, ama almak için elini uzatmadı.</p>
				<p class="normal">“Ben... neden... içeri girsenize.”</p>
				<p class="normal">Telefona gitti, birine Portekizce olarak şimdi gelemeyeceğini söyledi. Sonra mantosunu çıkardı. Oturmasını söyledi Gregorius’a ve bir sigara yaktı.</p>
				<p class="normal">“Kitapta benimle ilgili bir şey var mı?” diye sordu Estefânia ve sigarasının dumanını dışarı verdi.</p>
				<p class="normal">Gregorius başını iki yana salladı.</p>
				<p class="normal">“Öyleyse beni nereden biliyorsunuz?”</p>
				<p class="normal">Gregorius anlattı. Adriana ve João Eça’yı. Prado’nun son ana kadar okuduğu karanlık denize dair kitabı. Sahafın araştırmalarını. Onun kitaplarının kulaklarındaki yazıları. O’Kelly’nin adını anmadı. Küçücük harflerle ve elyazısıyla tutulmuş notlardan da hiç söz etmedi.</p>
				<p class="normal">Estefânia kitabı görmek istediğini söyledi. Okudu. Bir sigara daha yaktı. Sonra da portreyi inceledi.</p>
				<p class="normal">“Demek eskiden böyle görünüyormuş. O döneme ait bir resmini görmemiştim hiç.”</p>
				<p class="normal">Burada trenden inmeyi hiç planlamamıştım dedi Gregorius. Ama sonra karşı koyamamıştı. Prado’nun resmi, Estefânia olmadan öyle... öyle eksikti ki. Ama buraya böyle damdan düşer gibi gelmenin küstahlık olduğunu elbette biliyordu.</p>
				<p class="normal">Estefânia pencereye gitti. Telefon çaldı. Açmadı.</p>
				<p class="normal">“Bunu isteyip istemediğimi bilemiyorum,” dedi. “Yani o günlerden söz etmeyi demek istiyorum. Burada kesinlikle olmaz. Kitabı alabilir miyim? Okumak istiyorum. Düşünmek. Akşam evime gelirsiniz. O zaman size ne durumda olduğumu söylerim.”</p>
				<p class="normal">Gregorius’a bir kartvizit verdi.</p>
				<p class="normal">Gregorius bir şehir rehberi aldı ve birbiri peşi sıra manastırları gezdi. Görülecek yerlerin meraklısı değildi. İnsanların önünde biriktiği bir şeyden o inatla uzak dururdu; bu da, çok satan kitapları yıllar sonra okuma alışkanlığına uygun düşüyordu. Şimdi de onu sürükleyen turistik merak değildi. Şunu anlaması ikindiyi buldu: Prado’yla ilgilenmesi, kendisinin kiliselere ve manastırlara olan duygularını değiştirmişti. <span class="ideitalik">Şiirsel ciddiyetten daha ciddi olan bir ciddiyet var mıdır, </span>demişti Ruth Gautschi ile David Lehmann’a. Bu, onu Prado’ya bağlıyordu. Belki de en sağlam bağ buydu. Hevesli bir çömezken imansız bir rahibe dönüşen adam, bir adım ileri gitmiş gibiydi, manastırların avlularındaki kemerli koridorlarda dolaşırken Gregorius bu adımı anlamaya çalışıyordu. Şiirsel ciddiyeti, İncil’deki sözlerin ötesine götürerek bu sözlerden inşa edilen yapılara kadar yaymayı başarabilmiş miydi Prado? <span class="ideitalik">Bu </span>muydu?</p>
				<p class="normal">Ölümünden birkaç gün önce Mélodie onu kiliseden çıkarken görmüştü. <span class="ideitalik">İncil’deki güçlü sözleri okumak istiyorum. Onlardaki şiirin gerçekdışı gücüne ihtiyacım var. Dua eden insanları seviyorum. Onları görmeye ihtiyaç duyuyorum. Yüzeysel ve düşüncesiz olanın sinsi zehrine karşı onlara ihtiyacım var. </span>Gençliğindeki duyguları böyleydi. Beynindeki zaman ayarlı bombanın patlamasını bekleyen adam kiliseye hangi duygular içinde adım atmıştı? Dünyanın ucuna yaptığı yolculuktan sonra kendisi için her şeyin küle dönüştüğü adam?</p>
				<p class="normal">Gregorius’u Estefânia Espinhosa’nın evine götüren taksi bir trafik lambasında durdu. Gregorius bir seyahat acentesinin vitrininde kubbeli ve minareli bir afiş gördü. Altın kubbeli mavi Doğu’da, her sabah müezzine kulak vermiş olsaydı ne olurdu?</p>
  <p class="normal">Hayatının ezgisini belirleyenler arasında İran şiiri de olsaydı?</p>
				<p class="normal">Estefânia Espinhosa kot pantolonla lacivert bir gemici kazağı giymişti. Saçlarındaki kırlara rağmen kırklı yaşlarında gibi duruyordu. Sandviç hazırlamıştı, Gregorius’a çay ikram etti. Zamana ihtiyacı vardı.</p>
				<p class="normal">Gregorius’un gözlerinin kitap raflarına kaydığını görünce, rahatça yaklaşabilirsiniz dedi. Gregorius kalın ciltli tarih kitaplarını aldı eline. İber Yarımadası ve tarihi hakkında ne kadar az şey biliyorum dedi. Sonra da Lizbon depremi ve kara veba hakkındaki kitaplardan söz etti.</p>
				<p class="normal">Estefânia onun eski dilleri anlatmasını dinledi ve durmadan soru sordu. Prado ile yaptığı yolculuğu anlatacağı kişinin nasıl biri olduğunu bilmek istiyor diye düşündü Gregorius. Yoksa daha fazla zamana mı ihtiyaç duyuyordu?</p>
				<p class="normal">Latince dedi kadın sonunda, belli bir anlamda bu işin başı Latinceydi. “Postanede bize yardım eden şu çocuk vardı, şu öğrenci. Bana âşık olan ve benim de bunun farkında olmadığımı sanan şu utangaç çocuk. Latince öğreniyordu. <span class="ideitalik">Finis terrae, </span>dedi bir gün, Finisterre’ye gidecek bir zarfı elinde tutarken. Sonra dünyanın ucundan söz eden uzun bir Latince şiiri ezbere okudu. Mektupları ayırmaya ara vermeden Latince şiiri ezbere okuması hoşuma gitmişti. O da bunun farkına vardı ve bütün öğleden sonra hiç durmadan şiir okudu.</p>
				<p class="normal">Kimseye belli etmeden Latince öğrenmeye başladım. Çocuk bunu bilmemeliydi, yoksa yanlış anlayabilirdi. Benim gibi birinin, acınası bir eğitim görmüş olan ve postanede çalışan bir kızın Latince öğrenmesi olacak iş değildi. <span class="ideitalik">Olacak iş değildi! </span>Beni neyin daha fazla kendine çektiğini bilmiyorum: Dilin kendisi mi yoksa bu imkânsızlık mı?</p>
				<p class="normal">Çabuk ilerledim, belleğim iyidir. Roma tarihiyle ilgilenmeye başladım. Elime geçen her şeyi okudum, daha sonra Portekiz, İspanyol ve İtalyan tarihiyle ilgili kitaplar da okudum. Annem ben küçükken ölmüştü, demiryolcu olan babamla yaşıyordum. Babam hayatında kitap okumamıştı, benim okumamı önce tuhaf karşıladıysa da sonra gurur duydu, dokunaklıydı bu tavrı. P.I.D.E. babamı alıp sabotaj suçlamasıyla Tarrafal’a götürdüğünde ben yirmi üç yaşındaydım. Ama bu konuda konuşamam, bugün bile.</p>
				<p class="normal">Jorge O’Kelly’yi birkaç ay sonra direniş hareketinin bir toplantısında tanıdım. Babamın tutuklanması postanede duyulmuştu, iş arkadaşlarımdan pek çoğunun direniş hareketine katılmış olduğunu öğrenmek beni şaşırttı. Babamın tutuklanmasından sonra siyasi konularda birden gözüm açılmıştı. Jorge grupta önemli bir adamdı. O ve João Eça. Jorge bana sırılsıklam âşık oldu. Bu da benim gururumu okşadı. O benden bir yıldız yaratmak istedi. Ben okuma yazma bilmeyenlere açılacak okulla ilgili fikri ortaya attım, orada herkes hiç kuşku uyandırmadan bir araya gelebilirdi.</p>
				<p class="normal">Ve işte her şey orada oldu. Bir akşam Amadeu salona girdi. Ondan sonra her şey değişti. Her şeyin üzerine yeni bir ışık vurdu. O da aynı duygular içindeydi, bunu daha ilk akşam sezdim.</p>
				<p class="normal">Ben bunu istiyordum. Uyuyamıyordum. Kız kardeşinin nefret dolu bakışlarına rağmen durmadan onun muayenehanesine gittim. Amadeu bana sarılmak istiyordu, içinde her an boşalabilecek bir çığ vardı. Ama beni reddetti. Jorge, dedi, Jorge. Jorge’den nefret etmeye başladım.</p>
				<p class="normal">Bir keresinde gece yarısı Amadeu’nun kapısını çaldım. Sokaklardan geçtik, sonra beni bir kapının eşiğine çekti. Çığ boşaldı. ‘Bu bir daha olmamalı,’ dedi sonradan ve muayenehaneye gelmemi yasakladı.</p>
				<p class="normal">Uzun ve acılı bir kış oldu. Amadeu toplantılara katılmıyordu. Jorge kıskançlıktan hasta olmuştu.</p>
				<p class="normal">Bunun olacağını biliyordum dersem abartmış olurum. Evet, abartmış olurum. Ama onların tümüyle benim belleğime güvenmiş olmaları kafamı meşgul ediyordu. ‘Ya bana bir şey olursa,’ diyordum.”</p>
				<p class="normal">Estefânia dışarı çıktı. Döndüğünde farklı görünüyordu. Bir yarış öncesi gibi diye düşündü Gregorius. Görünüşe göre yüzünü yıkamıştı, saçlarını da atkuyruğu yapmıştı. Pencerenin önünde durdu, sözlerine devam etmeden önce bütün bir sigarayı içip bitirdi.</p>
				<p class="normal">“Felaket şubat sonunda geldi. Kapı son derece yavaş açıldı. Sessizce. Çizme giymişti. Üniforma değil, ama çizme. Kapının aralığından ilk gördüğüm, çizmeleriydi. Sonra zeki, pusuda bekleyen suratı, tanıyorduk onu, Badajoz’du, Mendes’in adamlarından biri. Sık sık konuştuğumuz şeyi yaptım, ve ç harfi üzerinde konuşmaya, okuma yazma bilmeyenlere açıklamaya başladım. Sonradan, uzun zaman ç’ye ne zaman baksam Badajoz’u gördüm. O otururken sıra gıcırdadı. João Eça uyarırcasına çevirdi bana bakışlarını. <span class="ideitalik">Artık her şey sana bağlı, </span>der gibiydi.</p>
				<p class="normal">Her zamanki gibi şeffaf bluzum vardı sırtımda, adeta iş kıyafetim olmuştu. Jorge nefret ederdi bu bluzdan. Ceketimi çıkardım. Badajoz’un gözleri üzerimdeydi, bu bakışlar bizi kurtaracaktı. Badajoz bacak bacak üstüne attı, iğrençti. Dersi bitirdim.</p>
				<p class="normal">Badajoz, Adrião’nun, piyano öğretmenimin yanına gidince her şeyin bittiğini anladım. Neler konuştuklarını duymadım, ama Adrião’nun yüzü bembeyaz kesildi, Badajoz ise sinsice gülümsüyordu.</p>
				<p class="normal">Adrião sorgulamadan dönmedi. Onu ne yaptıklarını bilmiyorum, onu bir daha görmedim.</p>
				<p class="normal">João artık teyzesinin yanında kalmamda diretti. Güvenlik diyordu, önemli olan benim güvenlikte olmamdı. Daha ilk gece şunu anladım: Doğruydu dediği, ama önemli olan sadece ben değil, benim belleğimdi. Beni ele geçirdiklerinde neleri ortaya dökebileceğiydi. O günlerde Jorge ile bir kez buluştum. Birbirimize dokunmadık, ellerimiz bile değmedi. Ürkütücüydü, anlamıyordum. Ancak Amadeu bana neden yurtdışına çıkmam gerektiğini anlattığında anladım.”</p>
				<p class="normal">Estefânia pencerenin yanından ayrıldı ve oturdu. Gregorius’a baktı.</p>
				<p class="normal">“Amadeu’nun Jorge hakkında söyledikleri – öylesine korkunç, öylesine akla sığmayacak ölçüde gaddarcaydı ki, önce gülmekle yetindim. Amadeu bana muayenehanede yatak yaptı, ertesi sabah yola çıkacaktık.</p>
  <p class="normal">‘Buna inanamam,’ dedim. ‘Beni öldürmek.’ Ona baktım. ‘Jorge’den söz ediyoruz, senin arkadaşından,’ dedim. ‘Doğru,’ dedi ruhsuz bir sesle.</p>
  <p class="normal">Tam olarak ne dediğini öğrenmek istedim, ama Amadeu o sözleri yinelemeye yanaşmadı.</p>
  <p class="normal">Daha sonra muayenehanede yalnız kalıp yattığımda Jorge ile yaşadığım her şeyi zihnimden geçirdim. Böyle bir şey düşünmek <span class="ideitalik">elinden gelir miydi </span>onun? <span class="ideitalik">Ciddi </span>olarak düşünmek? Yoruldum, tereddütler içindeydim. Onun kıskançlığını düşündüm. Bana karşı olmasa da gözüme hep zorba ve düşüncesizce göründüğü anları düşündüm. Bilemiyordum. <span class="ideitalik">Bilmiyordum.</span></p>
  <p class="normal">Amadeu’nun cenazesinde, mezarın başında yan yana durduk, o ve ben. Ötekiler gitmişti.</p>
  <p class="normal"><span class="ideitalik">‘Gerçekten </span>inanmadın buna, değil mi?’ diye sordu bir süre sonra. ‘O beni <span class="ideitalik">yanlış </span>anladı. Bir yanlış anlamaydı, sadece yanlış anlama.’</p>
  <p class="normal">‘Artık önemi yok,’ dedim.</p>
  <p class="normal">Ayrıldık, birbirimize dokunmamıştık. Bir daha hiç haber almadım ondan. Hayatta mı?”</p>
  <p class="normal">Gregorius’un yanıtını sessizlik izledi. Sonra Estefânia ayağa kalkıp raftan O MAR TENEBROSO’nun kendisindeki kopyasını aldı, Prado’nun çalışma masasının üzerinde duran büyük kitaptı bu.</p>
  <p class="normal">“Demek ölene kadar bu kitabı okudu?” dedi. Oturdu, kitap kucağındaydı.</p>
  <p class="normal">“Çok fazlaydı, benim gibi yirmi beş yaşındaki bir kız için aşırı fazlaydı. Badajoz, gece vakti João’nun teyzesine gitmek, geceleri Amadeu’nun muayenehanesinde geçirmek, Jorge ile ilgili korkunç düşünce, uykularımı çalan adamın yanında yaptığım yolculuk. Altüst olmuş durumdaydım.</p>
  <p class="normal">İlk bir saat boyunca konuşmadan yol aldık. Direksiyonda oturduğuma, viteslerle uğraştığıma memnundum. João bize kuzeyde, Galiçya’da sınırı geçeceğimizi söylemişti.</p>
  <p class="normal">‘Sonra da Finisterre’ye gideceğiz,’ deyip Amadeu’ya Latince öğrencisiyle ilgili hikâyeyi anlattım.</p>
				<p class="normal">Arabayı durdurmamı söyleyip sarıldı bana. Ondan sonra da ikide bir, durdur arabayı dedi bana, gitgide sıklaştı bu isteği. Çığ boşalmıştı. Beni arıyordu o. Ama aslı şuydu: Aradığı ben <span class="ideitalik">değildim, hayattı. </span>Gitgide daha çok şey istiyordu hayattan, hem de daha hızlı ve daha hırslı olarak. Hayır, kabalaşmadı, zor da kullanmadı. Tam tersine, onunla karşılaşmadan önce öyle incelik görmemiştim hiç. Ama beni inceliğinin içinde boğdu o, kendi içine çekti, hayata, hayatın sıcağına, ihtirasına öyle büyük bir açlık duyuyordu ki. Benim ruhuma da bedenime olduğu kadar açtı. Birkaç saat içinde bütün hayatımı öğrenmek istedi, anılarımı, düşüncelerimi, fantezilerimi, hayallerimi. <span class="ideitalik">Her şeyi. </span>Öyle hızlı ve öyle mükemmel öğreniyordu ki, ilk başta duyduğum sevinçle karışık şaşkınlıktan sonra korkmaya başladım, çünkü onun bu yıldırım hızıyla öğrenmesi bütün koruma duvarlarını yıkıyordu.</p>
				<p class="normal">Sonraki yıllarda ne zaman biri beni anlamaya başlasa kaçma yolunu seçiyordum. Sonra sakinleştim. Ama geriye şu kaldı: Beni <span class="ideitalik">tam </span>olarak anlamalarını istemiyorum. Hayatımı tanınmadan yaşamak istiyorum. Başkalarının körlüğü benim güvenliğim ve özgürlüğüm.</p>
				<p class="normal">Şimdi kulağa Amadeu sanki büyük bir tutkuyla <span class="ideitalik">benimle </span>ilgilenmiş gibi gelse de aslında durum böyle değildi. Çünkü bir <span class="ideitalik">buluşma </span>değildi bizimkisi. Öğrendiği her şeyle birlikte öncelikle <span class="ideitalik">hayatın maddesini </span>emiyordu içine ve doymak bilmiyordu. Bir başka deyişle, ben onun için gerçekten <span class="ideitalik">biri </span>değildim, o güne kadar hayat konusunda kandırılmışçasına uzanıp tuttuğu hayat <span class="ideitalik">sahnesiydim. </span>Sanki ölüm kapısını çalmadan önce, bir kez daha bütün bir hayatı yaşamak istiyordu.”</p>
				<p class="normal">Gregorius ona anevrizmayı ve beyin haritasını anlattı.</p>
				<p class="normal">“Tanrım,” diye fısıldadı Estefânia usulca.</p>
				<p class="normal">Finisterre’de sahilde oturmuşlardı. Uzaklardan bir gemi geçmişti.</p>
				<p class="normal">“’Haydi gel bir gemiye binelim,’ demişti Amadeu, ‘en iyisi Brezilya’ya gidenine. Belém, Manaús. Amazonlar. Havanın sıcak ve nemli olduğu yerlere. Bu konuda yazmayı isterdim, renkler, kokular, yapışkan bitkiler, nemli balta girmemiş ormanlar, hayvanlar hakkında. Bugüne kadar hep ruh hakkında yazdım’.”</p>
				<p class="normal"><span class="ideitalik">Gerçeklikten elde ettiği şeyle asla yetinmeyen bu adam, </span>demişti Adriana onun hakkında.</p>
  <p class="normal">“Yeniyetme romantizmi değildi bu, yaşlanmakta olan bir adamın saçmalıkları da değil. <span class="ideitalik">Sahihti, gerçekti. </span>Ama yine de <span class="ideitalik">benimle </span>ilgisi yoktu. Salt kendi yolculuğu olabilecek bir yolculuğa, ruhunun ihmal edilmiş bölgelerine yapacağı içsel yolculuğa beni de götürmek istiyordu.</p>
  <p class="normal">‘Bana göre fazla açsın sen,’ dedim ona, ‘ben böyle yapamam; <span class="ideitalik">yapamam.’</span></p>
  <p class="normal">O gün beni kemerin altına çektiğinde onunla dünyanın ucuna kadar gitmeye hazırdım. Ama o sırada henüz korkunç açlığından habersizdim. Çünkü, evet, bir bakıma bu hayat açlığı da korkunç bir şeydi. İnsanı boğan, mahveden bir şiddetteydi. Korkutucuydu. Korkunçtu.</p>
  <p class="normal">Sözlerim onu müthiş incitmiş olmalı. Çok müthiş. Benimle aynı odada kalmak istemedi, iki ayrı oda tuttu. Daha sonra buluştuğumuzda üstünü değiştirmişti. Kendini toplamış görünüyordu, orada kaskatı, düzgün duruyordu. O zaman anladım: Sözlerimden, onurunu kaybettiği anlamını çıkarmıştı; ve o kaskatılığı, düzgün duruşu onuruna tekrar kavuştuğunu göstermek için giriştiği çaresiz bir çabaydı. Oysa ben durumu böyle görmemiştim, onun tutkusunun onursuz bir yanı yoktu, ihtirasının da; ihtirasın kendinde onursuzluk yoktur.</p>
  <p class="normal">Bitkin olmama rağmen gözümü bile kırpmadım.</p>
  <p class="normal">Ertesi sabah, birkaç gün orada kalacağını söylemekle yetindi, ruhundaki mutlak geri çekilişi bu açıklamanın kısalığından daha iyi ifade edecek bir şey olamazdı.</p>
  <p class="normal">Ayrılırken el sıkıştık. Son bakışını içine dönük mühürlemişti. Arkasına hiç bakmadan otele girdi, gaza basmadan önce pencereden bana bakmasını boşuna bekledim.</p>
  <p class="normal">Direksiyonda dayanılmaz bir yarım saat geçirdikten sonra geri döndüm. Kapısını çaldım. Kapıda sakince durdu, halinde düşmanlık yoktu, hatta kımıldamıyordu, beni ruhundan atmıştı, sonsuza kadar. Lizbon’a ne zaman döndüğü hakkında hiçbir fikrim yok.”</p>
				<p class="normal">“Bir hafta sonra,” dedi Gregorius.</p>
				<p class="normal">Estefânia ona kitabı verdi.</p>
				<p class="normal">“Bütün öğleden sonra okudum kitabı. Önce çok şaşırdım. Ona değil. Kendime. Onun kim olduğu hakkında hiçbir fikrim olmamasına. Onun kendisine karşı ne kadar uyanık olduğuna. Ve ne kadar dürüst. Acımasızca dürüst. Üstelik söz gücü. Böyle bir adama, ‘Bana göre sen çok açsın,’ demiş olmaktan utandım. Ama sonra yavaş yavaş anladım: Böyle söylemem yanlış değildi. Onun ne yazdığını bilmiş olsaydım da yanlış değildi.”</p>
				<p class="normal">Vakit gece yarısına yaklaşıyordu. Gregorius gitmek istemiyordu. Bern, tren, baş dönmesi – bunların hepsi çok geride kalmıştı. Latince öğrenen postane memuresinden nasıl olup da bir profesör çıktığını düşündü Gregorius. Kadının verdiği bilgi kıt, neredeyse baştan savmaydı. Kişinin, uzak geçmişe dair kendisini tamamen açtığı ama daha sonrası ve şimdiki zaman söz konusuysa mühürlü bıraktığı oluyordu. Samimiyet zaman alıyordu.</p>
				<p class="normal">Kapıda durdular. O zaman kararını verdi. İçinde Prado’nun son yazdıklarının bulunduğu zarfı çıkardı.</p>
				<p class="normal">“Buradaki cümlelerin en çok sizi ilgilendirdiğini sanıyorum,” dedi.</p>
				<p class="normal">51 </p>
				<p class="normal">Gregorius bir emlak komisyoncusunun vitrininin önünde durdu. Irún ve Paris’e gidecek treni üç saat sonra kalkacaktı. Bavulu, garda, kilitli dolaptaydı. Gregorius olduğu yerde kımıldamadan duruyordu. Fiyatları okudu, biriktirdiği parayı düşündü. İspanyolca öğrenmek, o güne kadar Florence’e bırakmış olduğu dili. Florence’in kutsal kahramanının yaşadığı şehirde oturmak. Estefânia Espinhosa’nın derslerine girmek. Bir sürü manastırın tarihini incelemek. Prado’nun notlarını tercüme etmek. Cümleleri birer birer Estefânia ile tartışmak.</p>
				<p class="normal">Komisyoncuda, iki saat içinde görmek üzere üç ev için randevu aldı. Gregorius boş odaları yankılanan evlere girdi. Manzarayı kontrol etti, trafiğin gürültüsünü, merdivenlerde gündelik hayatın gidiş gelişini gözlerinin önüne getirdi. Evlerden ikisi için sözlü onay verdi. Sonra taksiye binip şehrin her yerinde dolaştı. <span class="ideitalik">“¡Continue!” </span>dedi sürücüye. <span class="ideitalik">“¡Siempre derecho, más y más!”</span></p>
				<p class="normal">Sonunda yeniden gara geldiğinde önce dolabın yerini karıştırdı ve trene yetişmek için koşmak zorunda kaldı.</p>
				<p class="normal">Kompartımanda uyuyakaldı, ancak tren Valladolid’de durunca uyandı. Genç bir kadın girdi içeri. Gregorius onun bavulunu güçlükle rafa kaldırdı. <span class="ideitalik">“Muito obrigada,” </span>dedi kadın, kapının yanındaki yere oturdu ve Fransızca bir kitap okumaya başladı. Bacak bacak üstüne atarken ince, ipeksi bir ses çıktı.</p>
				<p class="normal">Maria João’nun açmak istemediği mühürlü zarfı inceledi Gregorius. <span class="ideitalik">Bunu benim ölümümden sonra okumalısın, </span>demişti Prado. <span class="ideitalik">Ve Adriana’nın eline geçmesini istemiyorum. </span>Gregorius mührü kopardı, sayfaları çıkardı ve okumaya başladı.</p>
  <p class="normal">PORQUÊ TU, ENTRE TODAS? ONCA KADIN ARASINDAN NEDEN SEN? <span class="ideitalik">Günün birinde herkesin kafasında doğan bir soru. Sessiz sorulmasına karşın bu soruya izin vermek neden tehlikeli görünür? O soruda dile getirilen ve rasgelelik ve değiş tokuş edilebilirlik düşüncesiyle aynı olmayan rastlantısallık düşüncesinde ürkütücü olan nedir? Bu rastlantısallığı neden kabul edemez insan ve hafife alamaz? Onu doğal bir şey olarak kabul edersek sevgiyi azaltacağını, hatta silip atacağını neden düşünürüz?</span></p>
				<p class="normal"><span class="ideitalik">Seni salonun öteki ucundan gördüm, kafaların ve şampanya kadehlerinin arasından. “Bu Fátima, benim kızım,” dedi baban. “Evimde dolaştığınızı hayal edebilirim,” dedim sana bahçede. “Senin evinde dolaştığımı hâlâ hayal edebiliyor musun?” diye sordun bana İngiltere’de. Ve gemide: “Birbirimiz için yaratılmış olduğumuza inanıyor musun?”</span></p>
				<p class="normal"><span class="ideitalik">Hiç kimse bir başkası için yaratılmamıştır. Sadece kısmet olmadığı ya da bunu ayarlayacak biri olmadığı için değil. Hayır: Sadece insanların arasında, rastlantısal ihtiyaçların ve güçlü alışkanlıkların ötesine geçen bir zorunluluk bulunmadığı için. Tam beş yıl muayenehane işlettim, tam beş yıl kimse girmedi evime. Ben burada tamamen rastlantısal olarak duruyorum, sen orada tamamen rastlantısal olarak durdun, aramızda şampanya kadehleri. Böyle oldu. Başka türlü değil.</span></p>
				<p class="normal"><span class="ideitalik">Bunları okumayacak olmana seviniyorum. Benim imansızlığıma karşı neden annemle birlik olmak zorunda hissettin kendini? Rastlantısallığın avukatlığını yapan biri, daha az sevmez ki. Daha az sadık da değildir. Hatta daha fazla sadıktır.</span></p>
				<p class="normal">Kitap okuyan kadın gözlüğünü çıkartıp temizledi. Yüzünün, Kirchenfeld Köprüsü’ndeki isimsiz Portekizli kadınla pek az benzerliği vardı. Ama ortak bir şeyleri bulunuyordu: Kaslarıyla burunlarının başladığı yer arasındaki mesafe her ikisinde de eşit değildi, ikisinin de kaşlarından biri ötekinden daha kısaydı.</p>
				<p class="normal">Ona bir şey sormak istediğini söyledi Gregorius. Acaba Portekizce <span class="ideitalik">glória </span>sözcüğü, şan dışında dinsel mutluluk anlamına da gelebilir miydi?</p>
				<p class="normal">Kadın düşündü, sonra da başını evet anlamında salladı.</p>
				<p class="normal">Ya peki, dinsel mutluluktan dinsel mutluluk çıkarılırsa geriye kalan şeyden söz etmek istediğinde bir dinsiz de bu kelimeyi kullanabilir miydi?</p>
				<p class="normal">Kadın güldü. <span class="ideitalik">“Que c’est drôle! Mais... oui. Oui.”</span></p>
				<p class="normal">Tren Burgos’tan ayrıldı. Gregorius okumaya devam etti.</p>
				<p class="normal">UM MOZART DO FUTURO ABERTO. AÇIK GELECEĞİN MOZART’I. <span class="ideitalik">Merdivenden indin. Daha önce binlerce kez olduğu gibi, başın son ana kadar ters yöndeki merdivenin arkasında kalırken bedeninin gitgide ortaya çıkışına baktım. Henüz görünmeyen kısımlarını zihnimde tamamlardım hep. Ve hep aynı şekildeydi. Merdiveni inenin kim olduğu </span>belliydi.</p>
				<p class="normal"><span class="ideitalik">Bu sabah birden her şey farklı oldu. Bir gün önce, oyun oynayan çocuklar topu vitraylı pencereye atmışlar, camı kırmışlardı. Merdivendeki ışık her zamankinden farklıydı, kiliselerdeki ışığı andıran altın rengi, buğulu ışığın yerine içeriye kesintisiz gün ışığı doluyordu. Sanki bu yeni ışık benim alışıldık beklentilerimde bir gedik açıyor, bir şey ikiye ayrılıp benden yeni fikirler talep ediyordu. Yüzünün nasıl görüneceğini merak ettim ansızın. Bu apansız merak beni mutlu etti, ama aynı zamanda irkiltti de. Kur yapmamı sağlayan merakım sona ereli ve kapı ortak hayatımız üzerine kapanalı yıllar olmuştu. Fátima, sana tekrar açıkça bakabilmem için neden bir camın kırılması gerekti?</span></p>
				<p class="normal"><span class="ideitalik">Sonra seninle de denedim Adriana. Ama aramızdaki yakınlık kurşun gibi ağırlaşmıştı.</span></p>
				<p class="normal"><span class="ideitalik">Açıkça bakmak neden bu kadar zor gelir? Tembel yaratıklarız biz, güvene ihtiyaç duyarız. Merak, alışıldık zeminde nadir bir lükstür. Sağlam basmak ve açık olanla her an oynayabilmek, sanat sayılır. Ancak Mozart olunursa. Açık geleceğin Mozart’ı.</span></p>
				<p class="normal">San Sebastián. Gregorius tarifeye baktı. Az sonra Irún’da Paris trenine aktarma yapacaktı. Karşısındaki kadın bacak bacak üstüne attı ve okumaya devam etti. Mühürlü zarfta kalan son notu eline aldı Gregorius.</p>
				<p class="normal">MINHA QUERIDA ARTISTA NA AUTO-ILUSÃO. BENİM SEVGİLİ KENDİNİ KANDIRMA VİRTÜÖZÜM. <span class="ideitalik">Arzularımızın ve düşüncelerimizin pek çoğu kendimiz için bile karanlıkta mı kalır ve başkaları bu konuda bazen bizden daha bilgili mi olurlar? Bunun </span>dışında <span class="ideitalik">bir şeye inanan kimse oldu mu hiç?</span></p>
				<p class="normal"><span class="ideitalik">Hiç kimse. Bir başkasıyla birlikte yaşayıp soluk alan hiç kimse. Birbirimizi bedenlerimizin ve sözlerimizin en ufak titremesine varana kadar tanıyoruz. Biliyoruz ve sık sık da bildiğimizi bilmek istemiyoruz. Özellikle de bizim gördüğümüzle karşımızdakinin inandığı arasındaki boşluk dayanılmaz boyutta olursa. İnsanın kendisiyle mutlak bir sahihlik içinde yaşaması için ilahi bir cesarete ve ilahi bir güce ihtiyacı vardır. Bunca şey biliyoruz, kendimiz hakkında da. Kendini beğenmişliğe gerek yok.</span></p>
				<p class="normal"><span class="ideitalik">Ya kendini kandırma konusunda gerçek bir virtüözse o, benden hep bir adım öndeyse? Sana karşı koyup, </span>Hayır sen kendini kandırıyorsun, sen böyle değilsin <span class="ideitalik">mi demeliydim? Sana bu konuda borçlu kaldım. Sana borçlu olduysam eğer.</span></p>
				<p class="normal"><span class="ideitalik">Bir insan bir başkasına bu anlamda borçlu olduğunu nasıl bilir?</span></p>
				<p class="normal">Irún. <span class="ideitalik">Isto ainda não é Irún, </span>henüz Irún’a gelmedik. Birisine söylediği ilk Portekizce söz bu olmuştu. Beş hafta önce ve yine trende. Gregorius kadının bavulunu yine zorlanarak raftan indirdi.</p>
				<p class="normal">Paris’e giden trende yerine oturduktan hemen sonra kadın, onun oturduğu kompartımanın önünden geçti. Tam gözden kaybolmak üzereydi ki olduğu yerde kaldı, arkaya eğildi, Gregorius’u gördü, bir an duraksadı, sonra da içeri girdi. Gregorius onun bavulunu rafa kaldırdı.</p>
				<p class="normal">Gregorius’un sorusu üzerine kadın bu ağır giden treni seçme nedeninin bu kitabı okumak olduğunu söyledi. LE SILENCE DU MONDE AVANT LES MOTS. Hiçbir yerde trende olduğu kadar iyi okuyamıyordu. Başka hiçbir yerde yeniliklere bu kadar açık olmuyordu. Böylece ağır giden trenler konusunda uzmanlaşmıştı. O da İsviçre’ye gidiyordu, Lozan’a. Evet, doğru, yarın sabah erken varacaklardı Cenevre’ye. Görünüşe göre ikisi de aynı treni seçmişlerdi.</p>
				<p class="normal">Gregorius paltosunu yüzüne çekti. Onun yavaş giden trene binme nedeni farklıydı. O Bern’e varmak istemiyordu.</p>
				<p class="normal">Doxiades’in eline telefonu alıp hastanede yer ayırtmasını istemiyordu. Cenevre’ye kadar yirmi dört istasyon vardı. Trenden inmek için yirmi dört fırsat.</p>
  <p class="normal">Eğimli bir biçimde gitgide dalıyordu dibe. Estefânia Espinhosa ile Silveira’nın mutfağında dans ederken balıkçılar güldüler. İçlerinden, bütün o boş, yankılı evlere girilen bütün o manastırlar. Onların yankılı boşluğu Homeros’un kelimesini silmişti. İrkilerek uyandı. λστoν. Tuvalete gidip yüzünü yıkadı.</p>
						<p class="normal">Gorius uyurken kadın tavandaki lambayı söndürmüş, kendi tarafındaki okuma lambasını yakmıştı. Okudukça okuyordu. Gregorius tuvaletten döndüğünde kadın kısacık bir an başını kaldırıp baktı ve dalgın dalgın gülümsedi.</p>
<p class="normal">Gregorius paltosunu yüzüne çekti ve kitap okuyan kadını gözlerinin önüne getirdi. <span class="ideitalik">Ben tamamen rastlantısal olarak burada duruyordum, sen de tamamen rastlantısal olarak orada duruyordun, aramızda şampanya kadehleri. Böyle oldu. Başka türlü değil.</span></p>
				<p class="normal">Gece yarısını biraz geçe Paris’e vardıklarında Gare de Lyon’a gitmek için ortaklaşa bir taksi tutabileceklerini söyledi kadın. LA COUPOLE. Gregorius yanı başındaki kadının parfümünü içine çekti. Hastaneye gitmek istemiyordu. Hastane kokusu koklamak istemiyordu. Ölüm döşeğindeki annesiyle babasını, havalandırıldıktan sonra bile hâlâ idrar kokan boğucu, aşırı sıcak üç odalı evlerinde ziyaret ettiğinde içinden geçmek için zorlandığı hava.</p>
				<p class="normal">Sabahın dördünde paltosunun altında gözlerini açtığında, kitabı kucağında açık duran kadın uyuyordu. Onun tepesindeki okuma lambasını söndürdü. Kadın yan döndü, mantosunu yüzüne çekti.</p>
				<p class="normal">Hava aydınlandı. Gregorius havanın aydınlanmasını istemiyordu.</p>
				<p class="normal">Yemekli vagondaki garson içeceklerin bulunduğu arabayı sürerek geldi. Kadın uyandı. Gregorius ona bir fincan kahve uzattı. Güneşin incecik bir tül gibi yayılan bulutların arkasından doğmasını sessizce izlediler. <span class="ideitalik">Glória’</span>nın böyle birbirinden tümüyle farklı iki anlama gelmesi çok tuhaf, dedi kadın ansızın; dışarıdaki gürültülü şan ve içerideki sakin mutluluk. Ve biraz durduktan sonra: “Mutluluk – neden söz ediyoruz biz aslında?”</p>
				<p class="normal">Gregorius, Cenevre garında kadının ağır bavulunu taşıdı. İsviçre treninin geniş kompartımanlarında oturan yolcular yüksek sesle konuşup gülüyorlardı. Kadın onun kızdığını gördü, kitabının adını gösterip güldü. Gregorius da güldü. O gülerken hoparlördeki ses Lozan’a vardıklarını anons etti. Kadın kalktı, Gregorius da onun bavulunu indirdi. Kadın ona baktı. <span class="ideitalik">“C’était bien, ça,” </span>dedi. Sonra trenden indi.</p>
				<p class="normal">Fribourg. Gregorius boğulur gibi oldu. Kaleye çıkıp Lizbon gecesine baktı. Tejo’yu geçen feribottaydı. Maria João’nun yanında mutfakta oturuyordu. Salamanca’daki manastırlarda dolaşıyor, Estefânia Espinhosa’nın dersini dinliyordu.</p>
				<p class="normal">Bern. Gregorius trenden indi. Bavulunu yere koyup bekledi. Yeniden eline alıp yürüdüğünde sanki kurşun içinden bata çıka geçer gibiydi.</p>
				<p class="normal">52 </p>
				<p class="normal">Soğuk eve girince bavulunu bırakmış, sonra da fotoğrafçıya gitmişti. Şimdi oturma odasında oturuyordu. Tab edilen resimleri iki saat sonra alabilecekti. O zamana kadar ne yapmalıydı?</p>
				<p class="normal">Telefonun almacı hâlâ ters duruyordu ve ona Doxiades’le gece yaptığı konuşmayı hatırlatıyordu. Aradan beş hafta geçmişti. O zaman hava karlıydı, şimdiyse insanlar sokakta paltosuz dolaşıyorlardı. Ama gün ışığı hâlâ solgundu, Tejo’daki ışıkla kıyaslanamazdı bile.</p>
				<p class="normal">Dil kursunun plağı da hâlâ pikapta takılıydı. Gregorius pikabı çalıştırdı. Plaktaki sesleri Lizbon’daki eski tramvayda duyduğu seslerle karşılaştırdı. Belém’den Alfama Mahallesi’ne gitti, sonra metroyla Liceu’ya kadar devam etti.</p>
				<p class="normal">Kapı çalındı. Paspas dedi Bayan Loosli, Gregorius’un eve döndüğünü paspastan anlardı. Ona okul müdüriyetinden bir gün önce gelen bir zarfı verdi. Öbür mektuplar Silveira’nın adresine postalanmıştı. Solgun görünüyorsunuz dedi kadın. Her şey yolunda mıydı?</p>
				<p class="normal">Gregorius müdüriyetin yazısındaki sayıları okudu ama daha okurken unuttu. Fotoğrafçıya erkenden gitti, beklemesi gerekti. Eve koşarak döndü.</p>
				<p class="normal">Bir makara tamamen O’Kelly’nin eczanesinin ışıklı kapısına ayrılmıştı. Deklanşöre basmakta hemen hemen hep geç kalmıştı. Üç keresinde başarılı olmuş ve sigara içmekte olan eczacıyı yakalamıştı. Karışık saçlar. İri, etli burun. Hep çarpık duran kravat. <span class="ideitalik">Jorge’den nefret etmeye başladım. </span>Estefânia Espinhosa ile olan hikâyeyi öğrendiğinden beri, diye düşündü Gregorius, O’Kelly’nin bakışları ona içten pazarlıklı geliyordu. Adi. Daha önce, satranç kulübünde yandaki masadan seyrederken, Pedro’nun birkaç dakikada bir sümüğünü çekerken çıkardığı o iğrenç ses gibi.</p>
				<p class="normal">Gregorius fotoğrafları iyice gözüne yaklaştırdı. Jorge’nin o köylü suratında daha önce gördüğü yorgun ve iyi niyetli bakış nereye gitmişti? Kaybettiği arkadaşı için duyduğu kederi yansıtan bakış. <span class="ideitalik">Kardeş gibiydik. Kardeşten de öte. Birbirimizden asla ayrılmayacağımıza gerçekten inanıyordum. </span>Gregorius eskiden gördüğü bakışları bulamadı. <span class="ideitalik">Mümkün değil, sınırsız dürüstlük. Gücümüzü aşar. Susmak zorunda kalmaktan doğan yalnızlık; böyle bir şey de var. </span>Şimdi yine oradaydılar, o eski bakışlar.</p>
				<p class="normal"><span class="ideitalik">Ruh, gerçeklerin olduğu bir yer midir? Yoksa gerçek denen şeyler sadece hikâyelerimizin aldatıcı gölgeleri midir, </span>diye merak etmişti Prado. Bu, diye düşündü Prado, bakışlar için de geçerlidir. Bakışlar yoktular ve okunurlardı. Bakışlar hep <span class="ideitalik">içleri okunan </span>bakışlardı. Onlar sadece içleri okundukları sürece vardılar.</p>
				<p class="normal">João Eça alacakaranlıkta bakımevinin balkonunda. Hortum filan istemem, pompalar da. Birkaç hafta daha uzasın diye. Gregorius, Eça’nın fincanından içtiği sıcak, kaynar çayı hatırladı.</p>
				<p class="normal">Karanlıkta çektiği Mélodie’nin evinin fotoğrafları çıkmamıştı.</p>
				<p class="normal">Peronda, yakabilmek için sigarasını rüzgârdan eliyle koruyan Silveira. Bugün yine Biarritz’e gidecekti ve sık sık yaptığı gibi, neden devam ettiğini soracaktı kendisine.</p>
				<p class="normal">Gregorius resimleri yeniden gözden geçirdi. Sonra bir daha. Geçmiş, onun bakışları altında donmaya başladı. Bellek seçecek, düzene sokacak, rötuşlayacak, yalan söyleyecekti. Tehlikeli olan, dışarıda bırakmaların, çarpıtmaların ve yalanların daha sonra tanınmayacak olmasıydı. Bellek dışında dayanak noktası bulunmuyordu.</p>
				<p class="normal">Hayatını geçirdiği şehirde her zamanki gibi bir çarşamba öğle sonrası. Ne yapmalıydı?</p>
				<p class="normal">Müslüman coğrafya bilgini El İdrisi’nin dünyanın sonu hakkında söyledikleri. Gregorius onun sözlerini Finisterre’de Latinceye, Yunancaya ve İbraniceye çevirmiş olduğu kâğıtları çıkardı.</p>
				<p class="normal">Ne yapması gerektiğini birden anladı. Bern’in fotoğraflarını çekmek istiyordu. Onca yıl birlikte yaşadığı şeyi sabitlemek istiyordu. Binalar, dar sokaklar, meydanlar, bunlar hayatının dekorları olmaktan çok öteydiler.</p>
				<p class="normal">Fotoğrafçıdan film aldı ve hava kararana kadar, çocukluğunu geçirmiş olduğu Länggasse’deki sokaklarda dolaştı. Şimdi, değişik açılardan ve bir fotoğrafçı gibi dikkatle inceleyince bambaşka görünüyorlardı bu sokaklar. Uyuyakalana kadar fotoğraf çekti. Bazen uyanıyor ve nerede olduğunu bilemiyordu. Yatağının kenarına oturduğunda, fotoğrafçının mesafeli, çıkarcı bakışının, bir hayatın dünyasını kendine mal etmek için doğru bakış olup olmadığından artık pek emin değildi.</p>
				<p class="normal">Perşembe günü devam etti. Şehir merkezine inmek için üniversite terasından asansöre bindi, sonra garın içinden yürüdü. Böylece Bubenberg Meydanı’ndan geçmek zorunda kalmadı. Makaraları peş peşe doldurdu. Münster’i o güne kadar hiç görmediği biçimde gördü. Bir organist prova yapıyordu. Kente gelişinden beri ilk kez başı döndü, kilisedeki sıraya tutundu.</p>
				<p class="normal">Filmleri tab edilmeye götürdü. Sonra Bubenberg Meydanı’na gittiğinde kendini sanki büyük, güç bir işe girişmek üzereymiş gibi hissetti. Anıtın yanında durdu. Güneş görünmüyordu, şehrin üstünde tekdüze gri bir gök kubbeleniyordu. Meydana yeniden elini değdirip değdiremeyeceğini hissedeceğini sanmıştı. Hissetmedi. Eskisi gibi değildi, üç hafta önceki kısa ziyaretinde olduğu gibi de değildi. Nasıldı? Yorulmuştu, gitmeye hazırlandı.</p>
				<p class="normal">“Kuyumcunun kitabından hoşlandınız mı?”</p>
				<p class="normal">İspanyol kitabevindeki kitapçıydı. Gregorius’a elini uzattı.</p>
				<p class="normal">“Vaat ettiği şeyleri verdi mi?”</p>
				<p class="normal">Evet, dedi Gregorius, hepsini.</p>
				<p class="normal">Kuru kuru konuşmuştu. Kitapçı onun canının konuşmak istemediğini anladı, hemen vedalaştı.</p>
				<p class="normal">Bubenberg Sineması’nda program değişmişti, Jeanne Mo-reau’nun oynadığı Simenon filmi kaldırılmıştı.</p>
				<p class="normal">Gregorius filmlerin tab edilmesini sabırsızlıkla bekledi. Lise müdürü Kägi sokağa girdi. Gregorius bir dükkânın girişine sığındı. <span class="ideitalik">Karımın yok olurmuş gibi göründüğü anlar var, </span>diye yazmıştı Kägi. Şimdi sinir hastanesindeydi kadın. Kägi yorgun görünüyordu, etrafında olup biteni fark etmiyor gibiydi. Gregorius’un içinden bir an onunla konuşmak geldi. Ama sonra bu duygu kayboldu.</p>
				<p class="normal">Fotoğraflar geldi, Gregorius Bellevue Oteli’ndeki restorana oturdu ve zarfları açtı. Tanımadığı resimlerdi, onunla ilgisi yoktu. Onları yeniden zarflarına koydu, yemek boyunca, umut etmiş olduğu şeyin ne olduğunu bulmaya çalıştı, ama çabası beyhudeydi.</p>
				<p class="normal">Evine çıkan merdivende müthiş bir baş dönmesi başladı, iki koluyla birden tırabzana tutunması gerekti. Sonra bütün akşam boyunca telefonun yanında oturdu, Doxiades’e telefon ederse kaçınılmaz olarak neler yaşayacağını gözünün önüne getirdi.</p>
				<p class="normal">Uykuya dalmadan önce hep başının döneceğinden, bayılacağından ve uyandığında hiçbir şey hatırlamayacağından korktu. Şehrin üstünde hava yavaş yavaş aydınlanırken Gregorius bütün cesaretini topladı. Doxiades’in asistanı geldiğinde o çoktan muayenehanenin önünde beklemekteydi.</p>
				<p class="normal">Yunanlı birkaç dakika sonra geldi. Gregorius onun yeni gözlüğünü görünce kızacağını, hayret edeceğini sanmıştı. Ama Yunanlı, sadece bir an gözlerini kısıp baktı, Gregorius’un önünden muayene odasına girdi, sonra da onun yeni gözlüğü ve baş dönmesiyle ilgili her şeyi anlatmasını bekledi.</p>
				<p class="normal">Öncelikle telaşa kapılman için bir neden görmüyorum dedi sonunda. Ama bir dizi test yapılması gerekiyordu, durumu klinikte bir süre gözlem altında tutulmalıydı. Elini telefona attı, bir süre öylece kalıp Gregorius’a baktı.</p>
				<p class="normal">Gregorius birkaç kez soluk alıp verdi, sonra başıyla olur dedi.</p>
				<p class="normal">Pazar akşamı yatacaksın dedi Yunanlı, telefonu kapattıktan<br class="chapter"/> sonra. Bu doktordan daha üstün birini tanımıyorum diye ekledi.</p>
				<p class="normal">Gregorius şehirden ağır ağır geçti, bir zamanlar önemsediği binaların önünden, meydanlardan. Böylesi doğruydu. Çoğunlukla gittiği lokantada yemek yedi, öğleden hemen sonra da öğrenciyken ilk kez film izlediği sinemaya gitti. Gösterilen filmden sıkıldı, ama hâlâ eskisi gibi kokuyordu sinema, Gregorius filmin sonuna kadar kaldı.</p>
				<p class="normal">Eve dönerken Natalie Rubin’e rastladı.</p>
				<p class="normal">“Yeni bir gözlük!” dedi kız, selam niyetine.</p>
				<p class="normal">Nasıl karşılaşacakları konusunda ikisinin de bir fikri olmamıştı. Telefon konuşmaları çok gerilerde kalmıştı, şimdi sadece sonradan yankılanan bir rüya kadar hatırdaydılar.</p>
				<p class="normal">Evet dedi Gregorius, yeniden Lizbon’a dönmesi iyi olabilirdi. Yo, yo, önemsiz bir göz meselesiydi sadece.</p>
				<p class="normal">Farsça konusunda yavaşladım dedi Natalie. Gregorius başını salladı.</p>
				<p class="normal">Yeni öğretmene alışıp alışmadıklarını sordu sonunda.</p>
				<p class="normal">Kız güldü: “Dünyanın en sıkıcı adamı!”</p>
				<p class="normal">İkisi de birkaç adım attıktan sonra dönüp el salladılar.</p>
				<p class="normal">Gregorius cumartesi günü saatlerce Latince, Yunanca ve İbranice kitaplarını elden geçirdi. Aldığı kenar notlarını, elyazısının onyıllar boyunca uğradığı değişikliği inceledi. Sonunda masanın üzerinde küçük bir kitap yığını oluştu, onları kliniğe götüreceği çantaya koydu. Sonra Florence’e telefon etti, onu ziyaret edip edemeyeceğini sordu.</p>
				<p class="normal">Florence çocuk düşürmüş ve birkaç yıl önce kanser ameliyatı olmuştu. Hastalık tekrarlamamıştı. Çevirmen olarak çalışıyordu. Gregorius’un bir süre önce, eve gelirken gördüğünde sandığı gibi kesinlikle yorgun ve bitkin değildi.</p>
				<p class="normal">Florence’e Salamanca’daki manastırları anlattı.</p>
				<p class="normal">“Eskiden gitmek istememiştin,” dedi Florence.</p>
				<p class="normal">Başıyla doğruladı Gregorius. Gülüştüler. Florence’e klinikten söz etmedi. Daha sonra Kirchenfeld Köprüsü’ne doğru giderken pişman oldu söz etmediğine.</p>
				<p class="normal">Karanlık lisenin çevresini dolaştı. O sırada aklına kazağına sarıp Senyor Cortês’in çalışma masasının çekmecesine koyduğu İbranice İncil geldi.</p>
				<p class="normal">Pazar sabahı João Eça’ya telefon etti. Bugün öğleden sonra ne yapacaktı Eça bakalım, Gregorius bunu lütfen açıklayabilir miydi.</p>
				<p class="normal">O akşam kliniğe yatacağını söyledi Gregorius.</p>
				<p class="normal">“Bir şey çıkmayabilir,” dedi Eça biraz durduktan sonra. “Çıksa bile, kimse sizi zorla orada tutamaz.”</p>
				<p class="normal">Öğlen Doxiades telefon etti ve satranç oynamaya gelip gelmeyeceğini sordu, sonra da onu kliniğe götürürdü.</p>
				<p class="normal">İlk partiden sonra Yunanlıya hâlâ işi bırakmayı düşünüyor musun diye sordu Gregorius. Evet, dedi Yunanlı, sık sık düşünüyorum bunu. Ama belki de geçer. Gelecek ay önce bir Selanik’e gidecekti, oraya son gideli on yılı geçmişti.</p>
				<p class="normal">İkinci parti de bitti, vakit gelmişti.</p>
				<p class="normal">“Ya kötü bir şey bulurlarsa?” diye sordu Gregorius. “İçinde kendimi kaybedeceğim bir şey?”</p>
  <p class="normal">Yunanlı baktı ona. Sakin ve sağlam bir bakıştı bu. “Reçetem var,” dedi.</p>
				<p class="normal">Hava kararırken arabaya binip hiç konuşmadan kliniğe gittiler. <span class="ideitalik">Hayat, yaşadığımız şey değildir; yaşadığımızı hayal ettiğimiz şeydir, </span>diye yazmıştı Prado.</p>
  <p class="normal">Doxiades elini uzattı. “Kötü bir şey çıkmayacaktır, büyük olasılıkla,” dedi, “ve bu adam, dediğim gibi en iyisidir.”</p>
	  <p class="normal">Kliniğin kapısında Gregorius dönüp ona el salladı. Sonra içeri girdi. Kapı onun arkasından kapandığında yağmur yağmaya başladı.</p>
</div>
<div class="calibre1" id="calibre_pb_13"/></body>
</html>