<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>gecetreni</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<p class="normal">Susamıştı, paltosunun cebinde bir şeker bulunca çok sevindi. Şekeri ağzına atarken Natalie Rubin’in bir zamanlar kıpkırmızı şekeri uzatan elini görür gibi oldu. Kısacık bir an boyu, kızın şekeri onun ağzına kendi eliyle koyacağını sanmıştı. Yoksa bunu uydurmuş muydu Gregorius?</p>
				<p class="normal">Maria João’yu nerede bulabileceğini sorduğunda Natalie gerinip güldü, Maria’nın soyadını bilen yoktu. Günlerdir Prazere Mezarlığı’ndaki bir tavuk kümesinde kalıyorlardı Natalie ve Gregorius, çünkü Mélodie, Maria’yı en son orada görmüştü. Kış geldi, kar yağmaya başladı, Cenevre’ye gidecek tren Bern garından hareket etti. Aksi kondüktör, trene neden bindiğini sordu, hem de birinci sınıfa. Soğuktan titreyen Gregorius bütün ceplerinde bileti aradı. Uyandığında her tarafı uyuşmuştu, doğrulup oturdu, hava aydınlanmaya başlamıştı.</p>
				<p class="normal">20<span class="ideitalik"> </span></p>
				<p class="normal">İlk metroya bir süre ondan başka kimse binmedi; ve sanki o tren, içine yerleşmeye başladığı Liceu’nun sakin, hayali dünyasındaki bir başka sahneymiş gibi geldi ona. Sonra Portekizliler girdi içeri, Amadeu de Prado ile hiçbir ilgileri olmayan, çalışan Portekizliler. Onların, sabahları Länggasse’de otobüse binen insanların yüzlerine benzeyen ruhsuz, huysuz suratlarını görmekten mutlu oldu Gregorius. Burada yaşayabilecek miydi? Yaşamak ve çalışmak, hangisi olacaksa?</p>
				<p class="normal">Oteldeki resepsiyon görevlisi kaygıyla baktı yüzüne. İyi miydi? Başına bir şey gelmiş miydi? Sonra Gregorius’a kalın kâğıttan, kırmızı balmumuyla mühürlenmiş bir zarf uzattı. Zarfı dün öğleden sonra yaşlı bir kadın getirmiş ve gece geç saatlere kadar Gregorius’u beklemişti.</p>
				<p class="normal"><span class="ideitalik">Adriana, </span>diye düşündü Gregorius. Burada tanıdığı insanlar arasında bir mektubu balmumuyla mühürlemek ancak onun yapacağı bir şeydi. Fakat görevlinin tanımlaması kadına uymuyordu. Hem kendisi de gelmezdi zaten, onun gibi biri gelmezdi. Kâhya olmalıydı, o kadının görevleri arasında, zamanın akışını akla getirecek hiçbir şey olmasın diye Amadeu’nun çatı katındaki odasının tozunu almak da vardı mutlaka. Her şey yolunda diye adama güvence veren Gregorius odasına çıktı.</p>
				<p class="normal"><span class="ideitalik">Queria vêlo! </span>Sizi görmek istiyorum. <span class="ideitalik">Adriana Soledade de Almeida Prado. </span>Kaliteli mektup kâğıdında sadece bu yazıyordu. Amadeu’nun yazılarından tanıdığı aynı siyah mürekkeple yazılmıştı, hem hantal hem de kibirli görünen haflerle. Sanki yazan kadın her harfi güçlükle hatırlamış, sonra da pas tutmuş bir onurla kâğıda dökmüştü. Gregorius’un Portekizce bilmediğini ve birbirleriyle Fransızca konuştuklarını unutmuş muydu?</p>
				<p class="normal">Kendisini mavi eve çağıran bir emre benzeyen o üç-beş kelime bir an şaşırttı Gregorius’u. Ama sonra o solgun yüzü ve sert bakışlı siyah gözleri görür gibi oldu, ölmemesi gereken kardeşinin odasında dolaşan, uçurumun kıyısındaki kadını gördü, artık kâğıttaki kelimeler emir gibi gelmiyordu Gregorius’a, siyah, gizemli bandın dolandığı gırtlaktan çıkan boğuk bir imdat çığlığı gibiydiler.</p>
				<p class="normal">Prado’ların aile arması olması gereken siyah aslanı inceledi Gregorius, mektup kâğıdının tepesine, tam ortaya yerleştirilmişti. Aslan, babanın sertliği ve karanlık ölümüyle uyumluydu, Adriana’nın siyah figürüne ve Amadeu’nun kişiliğinin amansız cüretkârlığına da uyuyordu. Buna karşılık Mélodie’yle hiç ilgisi yoktu, Amazon Nehri’nin kıyısında yaşanan uçarı bir anın sonucu dünyaya gelen, ayağına tez, daldan dala konan o kızla. Ya anneyle, Maria Piedade Reis’le? Neden kimse lafını etmiyordu onun?</p>
				<p class="normal">Gregorius duş alıp öğlene kadar uyudu. Önce kendini düşünmeyi ve Adriana’yı bekletmeyi başarmanın tadını çıkarıyordu. Bunu Bern’de de becerebilir miydi?</p>
				<p class="normal">Daha sonra, mavi eve giderken, Júlio Simões’in sahaf dükkânına uğrayıp Farsça dilbilgisi kitabı nereden bulabileceğini sordu ona. Ve Portekizce öğrenmeye karar verecek olursa en iyi dil okulunun hangisi olduğunu.</p>
				<p class="normal">Simões güldü. “Hepsi aynı anda mı, Portekizce ve Farsça?”</p>
				<p class="normal">Gregorius’un kızgınlığı bir an sürdü. Adam, Gregorius’un hayatının bu noktasında Portekizce ile Farsça arasında hiçbir fark olmadığını bilemezdi ki; o ikisinin bir anlamda aynı dil olduklarını. Simões ona Prado’nun izini sürme işinin ne durumda olduğunu, Coutinho’nun yardımcı olup olmadığını sordu. Bir saat sonra, saat dörde yaklaşırken, Gregorius mavi evin kapısını çaldı.</p>
				<p class="normal">Kapıyı açan kadın elli beş yaşlarında olmalıydı.</p>
			  <p class="normal"><span class="ideitalik">“Sou Clotilde, a criada,” </span>dedi, ben hizmetçiyim.</p>
				<p class="normal">Hayatı boyunca yaptığı ev işlerinin izini taşıyan elini kırlaşmış saçlarının arasından geçirdi, topuzunun yerli yerinde olup olmadığını kontrol etti.</p>
			  <p class="normal"><span class="ideitalik">“A Senhora está no salão,” </span>deyip önden yürüdü.</p>
				<p class="normal">İlk gelişinde olduğu gibi, salonun büyüklüğü ve zarafeti Gregorius’u yine etkiledi. Gözü ayaklı saate ilişti. Hâlâ altı yirmi üçü gösteriyordu. Adriana köşedeki masada oturuyordu. Havada yine o keskin ilaç ya da parfüm kokusu vardı.</p>
				<p class="normal">“Geç kaldınız,” dedi kadın.</p>
				<p class="normal">Mektup, Gregorius’u bu sert üslubun dolaysız sözlerine hazırlamıştı. Masaya otururken bu yaşlı kadının katı tarzıyla ne kadar da iyi baş ettiğini fark edip şaşırdı. Kadının bütün davranışını acı ve yalnızlık ifadesi olarak görmesi ne kadar da kolay oluyordu.</p>
				<p class="normal">“Geldim işte,” dedi.</p>
				<p class="normal">“Evet,” dedi kadın. Ve sonra, uzun bir aradan sonra, bir kez daha, “Evet.”</p>
				<p class="normal">Hizmetçi, sessizce ve Gregorius’a fark ettirmeden masaya yaklaşmıştı.</p>
			  <p class="normal"><span class="ideitalik">“Clotilde,” </span>dedi Adriana, <span class="ideitalik">“liga o aparelho,” </span>aleti çalıştır.</p>
				<p class="normal">Gregorius kutuyu o zaman fark etti. Külüstür bir kasetçalardı, tabak büyüklüğünde makaraları olan biçimsiz bir şeydi. Clotilde şeridi kafadaki yarıktan geçirip boş makaraya tutturdu. Sonra bir tuşa bastı, makaralar dönmeye başladı. Hizmetçi dışarı çıktı.</p>
				<p class="normal">Bir süre çıtırtılardan ve hışırtılardan başka ses duyulmadı. Sonra bir kadın sesi konuştu:</p>
				<p class="normal"><span class="ideitalik">“Porque não dizem nada?” </span>Neden bir şey söylemiyorsunuz?</p>
				<p class="normal">Daha fazlasını anlayamadı Gregorius, çünkü şimdi aletten kulaklarına karmakarışık sesler geliyordu, mikrofonu beceriksizce kullanmaktan kaynaklanan hışırtılar ve gürültüler de o seslerin üstüne biniyordu.</p>
				<p class="normal">“Amadeu,” dedi Adriana, tek bir erkek sesi duyulduğunda. Genelde boğuk olan sesi, o adı telaffuz ederken daha da boğuklaşmıştı. Elini boynuna götürdü, siyah bandın üzerine koydu, sanki daha da sıkı bastırmak istiyordu onu tenine.</p>
				<p class="normal">Gregorius kulağını hoparlöre yapıştırmıştı. Ses, hayal etmiş olduğundan farklıydı. Peder Bartolomeu yumuşak bir bariton sesten söz etmişti. Ses tonu söylediği gibiydi, ama tınısı sertti, bu adamın bıçak gibi keskin bir sesle konuşabileceği seziliyordu. Bunun, Gregorius’un yalnızca <span class="ideitalik">“não quero”, </span>istemiyorum denildiğini anlamasıyla da bir ilgisi var mıydı?</p>
				<p class="normal">“Fátima,” dedi Adriana, o ses cümbüşünü bastıran bir ses duyulduğunda. O adı söylerken takındığı küçümser tavır her şeyi açıklıyordu. Fátima rahatsız etmişti onu. Yalnızca bu konuşmada değil. Her konuşmada. Amadeu’ya layık değildi o. Adriana’nın değerli kardeşini haksız yere kendine almıştı. Amadeu’nun hayatına hiç girmeseydi daha iyi olurdu.</p>
				<p class="normal">Fátima’nın yumuşak, kalın sesi, kendini kabul ettirmesinin hiç de kolay olmadığını belli ediyordu. Sesinin yumuşaklığında, kendisinin özel bir dikkat ve hoşgörüyle dinlenmesi talebi de saklı mıydı? Yoksa bu izlenimi doğuran sadece hışırtı mıydı? Hiç kimse onun sözünü kesmedi, sonunda ötekiler onun sözlerinin iyice duyulmaz olmasını beklediler.</p>
				<p class="normal">“Bütün herkes ona öyle saygılı ki, öylesine lanet olası saygılı ki,” dedi Adriana, Fátima hâlâ konuşurken. “Sanki onun peltek konuşması korkunç bir yazgı, her şeyi mazur gösteriyor, dini konulardaki her saçmalığını, her şeyi.”</p>
				<p class="normal">Gregorius peltek konuşmayı duymamıştı, öteki seslerin arasında kaybolmuştu.</p>
				<p class="normal">Sonraki ses Mélodie’ye aitti. Baş döndürücü bir tempoyla konuşuyordu, kasıtlı olarak mikrofonun içine üfler gibiydi, sonra kahkaha atmaya başladı. Adriana tiksinerek başını çevirdi, camdan dışarı baktı. Kendi sesini duyduğunda elini hemen düğmeye uzatıp aleti kapadı.</p>
				<p class="normal">Adriana’nın gözleri, geçmişi bugüne getiren alete dakikalarca takılı kaldı. Tıpkı pazar günkü gibi bakıyordu, gözlerini Amadeu’nun kitaplarına dikip ölmüş kardeşiyle konuşurken baktığı gibi. Bu kaydı yüzlerce, belki binlerce kez dinlemişti. Her bir kelimeyi, her çıtırtıyı, tıkırtıyı ve hışırtıyı tanıyordu. Sanki hâlâ ötekilerle birlikte, şimdi Mélodie’nin yaşadığı aile evinde oturuyordu. Öyleyse bunları anlatırken neden şimdiki zaman kipinde, ya da her şeyi daha dün olmuş gibi yansıtan bir geçmiş zaman kipinde konuşmasındı ki?</p>
				<p class="normal">“Annem bu nesneyi eve getirdiğinde gözlerimize inanamadık. Makinelerden anlamaz, hiç anlamaz. Korkar onlardan. Onları bozacağını sanır. Sonra da kalkıp hem de bir kasetçalar getiriyor eve, satışa çıkarılan ilk kasetçalarlardan birini.</p>
				<p class="normal">Daha sonra bu konudan söz ettiğimizde Amadeu, ‘Yo, yo,’ dedi, ‘onun amacı, seslerimizi ebedileştirmek değil. Bambaşka bir şey. Kendisine yeniden önem vermemizi istiyor.’</p>
				<p class="normal">Haklı Amadeu. Babam öldü, biz de burada muayenehaneyi işletiyoruz, annem hayatını bomboş buluyor herhalde. Rita gezip duruyor ve annemi seyrek olarak ziyarete gidiyor. Gerçi Fátima her hafta gidiyor ona, ama bunun anneme pek yararı olmuyor.</p>
				<p class="normal">‘Seni görmeyi tercih ediyor,’ diyor Amadeu’ya Fátima, ziyaretten döndüğünde.</p>
				<p class="normal">Amadeu artık gitmek istemiyor. Böyle söylemiyor ama ben biliyorum. Konu annem olduğunda korkaktır Amadeu. Tek korkaklığı bu. Yoksa hoşlanmadığı hiçbir şey ürkütmez onu, hiçbir şey.”</p>
				<p class="normal">Adriana elini boynuna götürdü. Bir an, kadife bandın altındaki sırdan söz edecek gibi göründü, Gregorius da soluğunu tuttu. Ama o an geçti, Adriana’nın bakışı yeniden şimdiye çevrildi.</p>
				<p class="normal">Amadeu’nun teypte söylediklerini bir kez daha dinleyip dinleyemeyeceğini sordu Gregorius.</p>
				<p class="normal"><span class="ideitalik">“Não me admira nada,” </span>buna hiç şaşırmadım, diye o sözleri aynen yineledi Adriana, sonra Amadeu’nun bütün söylediği sözleri ezberden okudu. Sadece ezbere okuma değildi bu. Ya da iyi bir oyuncunun yıldızının parladığı anda becerdiği bir taklit de değildi. Çok daha yakındı aslına. Kusursuzdu. Adriana, <span class="ideitalik">Amadeu</span>’ydu<span class="ideitalik">.</span></p>
				<p class="normal">Gregorius yine <span class="ideitalik">não quero</span>’yu<span class="ideitalik"> </span>anladı, başka bir şeyi daha çözebildi: <span class="ideitalik">ouvir a minha voz de fora, </span>sesimi dışarıdan duymak.</p>
				<p class="normal">Sonuna gelince Adriana tercüme etmeye başladı. Bütün bunların mümkün olması... hayır, buna şaşırmıyorum diyordu Prado. Teknik ilkelere, tıptan aşinaydı. <span class="ideitalik">Ama o tekniğin kelimelere uygulanmasından hoşlanmıyorum. </span>Sesini dışarıdan duymak istemiyordu, bunu kendine reva görmek istemiyordu, zaten yeterince sevimsiz buluyordu kendini. Ve sonra söylenen kelimenin dondurulması: Genellikle, söylenenlerin büyük kısmının unutulacağı bilinerek, insanın bunlardan kurtulacağı bilinciyle konuşulur. Her şeyin, düşünmeden söylenmiş her kelimenin, her çirkinliğin kalacağını düşünmek zorunda olmak korkunç geliyormuş ona. Bu ona Tanrı’nın densizliğini hatırlatıyormuş.</p>
				<p class="normal">“Bunu mırıltıyla söylüyor,” dedi Adriana, “annem böyle şeylerden hoşlanmaz, Fátima da kendini çaresiz hisseder.”</p>
				<p class="normal">Bu makine, unutma özgürlüğünü bozar diye devam etti Prado. <span class="ideitalik">Ama ben sana sitem etmiyorum ki anne, zaten çok da eğlenceli. Kurnazın kurnazı oğlunun her söylediğini böyle ciddiye almamalısın.</span></p>
				<p class="normal">“Neden durmadan onu avutmak ve her söylediğini geri almak zorunda hissediyorsun kendini, lanet olsun!” diye parladı Adriana. “O sana kendi yumuşak tarzıyla öylesine eziyet çektirmişken! Neden kendi fikirlerine bağlı kalmıyorsun? Halbuki hep yaparsın bunu! Hep!”</p>
				<p class="normal">Acaba bandı yine de bir kere daha dinleyebilir miyim, diye sordu Gregorius, ses bakımından. Onun bu ricası Adriana’yı duygulandırdı. Bandı geriye sararken yüzü, kendisi için önemli olanı büyüklerin de önemli bulmasına hem şaşıran hem de sevinen küçük bir kızın yüzüne benzemişti.</p>
				<p class="normal">Gregorius, Prado’nun sözlerini üst üste dinledi. İçinde portre olan kitabı masanın üzerine bırakıp sesi dinlerken o yüze baktı, sonunda ses gerçekten o yüze ait oldu. Adriana’nın yüzüne bakınca şaşırdı. Gözünü hiç ayırmadan kendisini seyretmiş olmalıydı, seyrederken de yüzü durulmuş, bütün sertliği ve haşinliği silinmişti, geriye Gregorius’u, Amadeu’ya duyduğu sevginin ve hayranlığın dünyasına buyur eden bir ifade kalmıştı. <span class="ideitalik">Dikkatli olun. Adriana’ya karşı demek istiyorum, </span>dediğini duydu Mariana Eça’nın.</p>
				<p class="normal">“Gelin,” dedi Adriana, “nerede çalıştığımızı göstermek istiyorum size.”</p>
				<p class="normal">Gregorius’un önünden zemin kata inerken adımları öncesine kıyasla daha sağlam, daha çevikti. Kardeşinin muayenehanesine gidiyordu, ona ihtiyaç vardı, acele edilmeliydi, <span class="ideitalik">Acısı ya da korkusu olan bekleyemez, </span>derdi Amadeu. Anahtarı eli titremeden kilide soktu, bütün kapıları açıp bütün lambaları yaktı.</p>
				<p class="normal">Otuz bir yıl önce burada Prado son hastasını tedavi etmişti. Muayene masasının üzerinde temiz bir kâğıt havlu yayılıydı. Aletlerin bulunduğu masada bugün artık kullanılmayan enjeksiyonlar duruyordu. Yazı masasının ortasında hastaların kartoteksi açılmıştı, kartlardan biri çarpık konulmuştu. Yanında stetoskop. Çöp kutusunda eskimiş kan lekeleriyle pamuk parçaları. Kapıda iki tane beyaz önlük. Tek bir toz zerresi yok.</p>
				<p class="normal">Adriana beyaz önlüklerden birini askıdan aldı ve sırtına geçirdi. “Onunki hep solda asılıdır, solaktır o,” dedi, düğmeleri iliklerken.</p>
				<p class="normal">Gregorius onun, bir uyurgezer gibi dolaştığı geçmişteki şimdiki zamanda ne yapacağını artık bilemeyeceği andan korkmaya başladı. Ama daha o an gelmemişti. Gevşemiş yüzü çalışma şevkiyle alev alev yanmaya başlamıştı, ilaç dolabını açtı Adriana ve içindekileri gözden geçirdi.</p>
				<p class="normal">“Morfinimiz bitmek üzere,” diye mırıldandı, “Jorge’ye telefon etmeliyim.”</p>
				<p class="normal">Dolabı kapadı, muayene masasının üzerindeki kâğıt örtüyü eliyle sıvazladı, ayağının ucuyla teraziyi düzeltti, lavabonun temiz olup olmadığını kontrol etti, sonra üzerinde kartoteks duran çalışma masasının önüne geldi. Çarpık yerleştirilmiş karta dokunmadan ya da göz atmadan, kadın hasta hakkında konuşmaya başladı.</p>
				<p class="normal">“Neden gitti sanki o şarlatana, çocuk düşürten o kadına. Tamam, benim ne kadar kötü bir şey yaşadığımı bilmiyor. Ama bu konuda Amadeu’ya gelirlerse onun en iyisini yapacağını herkes bilir. Bir kadın zor durumdaysa yasaları filan boş verdiğini. Etelvina ve bir çocuk daha, bu olacak şey değil. Gelecek hafta, diyor Amadeu, hastanede tedaviye devam edilip edilmeyeceğine karar vermeliyiz.”</p>
				<p class="normal">Gregorius, João Eça’nın, <span class="ideitalik">Ablası çocuk aldırmak zorunda kalmıştı, neredeyse ölüyordu, </span>dediğini duyar gibi oldu. Bir tekinsizlik hissetti. Adriana, burada, aşağıdayken, Amadeu’nun üst kattaki odasında olduğundan daha çok gömülüyordu geçmişe. Yukarıda, onun sadece dışarıdan katılabildiği bir geçmiş vardı. Kitap sayesinde o geçmişe sonradan bir anıt dikmişti. Ama kardeşi sigara ve kahve içerek, elinde eski moda dolmakalemiyle çalışma masasında otururken Adriana ona ulaşamamıştı; Gregorius, Amadeu’nun düşüncelerinin yalnızlığı karşısında Adriana’nın kıskançlıktan köpürdüğüne emindi. Burada, muayenehane bölümünde ise durum farklıydı. Amadeu’nun söylediği her şeyi duymuş, onunla hastalar hakkında konuşmuş, ona yardım etmişti. Burada Amadeu tamamen ona ait olmuştu. Burası uzun yıllar Adriana’nın hayatının merkezi, yaşadığı en hareketli günlerin mekânı olmuştu. Yaşlılık izlerine rağmen –ve bir ölçüde onların gerisinde– şu anda genç ve güzel olan yüzünden, sonsuza kadar o eski şimdiki zamanda kalabilme, o mutlu yılların ebediliğini terk etmek zorunda olmama arzusu okunuyordu.</p>
				<p class="normal">Adriana hayal dünyasından uyanmak üzereydi. Parmakları, kararsız hareketlerle beyaz önlüğün bütün düğmelerinin ilikli olup olmadığını kontrol ediyordu. Gözlerindeki pırıltı sönmeye başladı, yaşlı yüzünün gergin cildi sarktı, geçmiş zamanın mutluluğu çekilip gitti.</p>
				<p class="normal">Gregorius onun uyanıp, hayatının soğuk yalnızlığına geri dönmesini istemiyordu, o zaman Clotilde o dinlesin diye kasetçaları çalıştırırdı. Henüz dönmemeliydi; çok acımasızca olurdu. Bunun için göze aldı.</p>
				<p class="normal">“Rui Luís Mendes. Amadeu onu burada mı tedavi etti?”</p>
				<p class="normal">Sanki Gregorius dolaptan bir iğne almış, onunla Adriana’ya ilaç zerk etmiş ve bu ilaç baş döndürücü bir hızla onun karanlık damarlarından geçmişti. Adriana’nın içindeki sarsıntı dalga dalga aktı, kemikli bedeni birkaç saniye ateşi çıkmışçasına titredi, zor soluk aldı. Gregorius şaşırdı, yaptığı saldırı için kendine lanet etti. Ama sonra Adriana’nın çırpınmaları azaldı, bedeni dikleşti, alev alev yanan bakışları duruldu; muayene masasına gitti. Gregorius onun, Mendes’i nereden bildiğini sormasını bekledi. Ama Adriana bir kez daha, çoktan geçmişe dalmıştı bile.</p>
				<p class="normal">Avucunu muayene masasındaki kâğıt örtüye koydu. “Burada oldu. Tam burada. Sanki burada yatmasının üzerinden birkaç dakika geçmiş gibi, öyle görüyorum onu.”</p>
				<p class="normal">Ve sonra anlatmaya başladı. Sözlerinin gücü ve tutkusu, müzeyi andıran odaları canlandırdı; katedrallerin hayranı, her türlü gaddarlığın amansız düşmanı olan Amadeu Inácio de Almeida Prado’nun bir daha asla yakasını bırakmayacak bir şey yaptığı o uzak günün sıcağı ve talihsizliği muayenehaneye geri geldi, bu öyle bir şeydi ki, Amadeu’nun parlak zekâsı bile üstesinden gelemez ve çözümleyemezdi. Bu şey, sönmekte olan hayatının son yıllarının üzerine yapışkan bir gölge gibi yayılmıştı.</p>
				<p class="normal">Olay, 1965 yılının Ağustos ayının sıcak, nemli bir gününde geçmişti, Prado’nun kırk beşinci doğum gününden hemen sonra. O yılın Şubat ayında, daha önce 1958 yılındaki başkanlık seçiminde orta sol muhalefetin adayı olan Humberto Delgado, sürgünde bulunduğu Cezayir’den geri dönüp İspanya sınırından geçerek ülkesine girmeye çalışırken öldürülmüştü. Cinayetin sorumluluğu İspanyol ve Portekiz emniyetinin üzerine yıkılmıştı, ama bunun, gizli polisin, <span class="ideitalik">Policia Internacional de Defesa do Estado, </span>kısaca P.I.D.E.’nin işi olduğuna herkes emindi, António de Salazar’ın bunadığı ortaya çıktığından beri her şey onların kontrolü altındaydı. Yasadışı basılan ve gizli polisin korkulan görevlisi Rui Luís Mendes’i kanlı olaydan sorumlu tutan el ilanları Lizbon’da elden ele geziyordu.</p>
				<p class="normal">“Bizim posta kutumuza da bu el ilanlarından atılmıştı,” dedi Adriana. “Amadeu, Mendes’in fotoğrafına onu gözleriyle yok etmek istercesine baktı. Sonra kâğıdı küçük parçalara ayırdı ve tuvalete atıp sifonu çekti.”</p>
				<p class="normal">Öğle sonrasının ilk saatleriydi, kentin üzerinde sakin, boğucu bir sıcak vardı. Prado öğle uykusuna yatmıştı, her gün yatardı ve her gün tamı tamına yarım saat sürerdi bu uyku. Gece gündüz, zahmetsizce uykuya dalabildiği tek dakikalardı onlar. O sürede hep deliksiz ve rüya görmeden uyur, kulaklarını bütün seslere tıkardı, uykusunu bölen bir şey çıkarsa bir süre rahatsız olur, tersi dönerdi. Adriana o uyurken, kutsal bir şeyi bekler gibi nöbet tutardı.</p>
				<p class="normal">Adriana sokakta öğlen sessizliğini yırtan acı çığlıkları duyduğunda Amadeu yeni uyumuştu. Pencereye koştu. Yandaki evin kapısının önünde, kaldırımda bir adam yatıyordu. Adamın çevresini almış, Adriana’nın görmesini engelleyen insanlar birbirlerine bağırıyorlar, ellerini kollarını deli gibi sallıyorlardı. Adriana, kadınlardan birinin ayakkabısının ucuyla yerde yatana tekme attığını gördüğünü sandı. İriyarı iki adam sonunda kalabalığı geri püskürtmeyi başardı, insanlar yerdeki adamı kaldırıp Prado’nun muayenehanesinin kapısına kadar taşıdılar. Adriana adamın kim olduğunu ancak o zaman gördü ve kalbi durur gibi oldu: Mendes’ti o, el ilanındaki adam, fotoğrafının altında <span class="ideitalik">o carniceiro de Lisboa, </span>Lizbon Kasabı yazan adam.</p>
				<p class="normal">“Tam o dakikada, neler olacağını anladım. En ince ayrıntısına kadar anladım, sanki geleceği görmüş gibiydim – sanki gelecek, duyduğum dehşet içinde, çoktan oluşmuş bir gerçek olarak mevcuttu; ve zamanı gelince önümde açılacaktı. Bir sonraki saatin Amadeu’nun hayatında önemli bir dönüm noktası olacağı, o güne kadar girdiği en ağır sınav sayılacağı bile apaçık belirmişti gözlerimin önünde.”</p>
				<p class="normal">Mendes’i taşıyan adamlar, kapıyı çılgınca çalıyorlardı; Adriana, durup durup başlayan ve dayanılmaz hale gelen o tiz sesle birlikte, o güne kadar –vicdan azabı duyarak– kendilerinden uzak tutabilmiş oldukları diktatörlüğün baskısının ve gaddarlığının şimdi bir yol bulup evlerinin soylu, korunmuş sakinliğine sızdığını düşündü. İki-üç dakika kadar hiçbir şey yapmayıp ölü gibi tepkisiz kalmayı geçirdi kafasından. Ama şunu biliyordu: Amadeu bu hareketini asla bağışlamazdı. Bu yüzden kapıyı açıp Amadeu’yu kaldırmaya gitti.</p>
				<p class="normal">“Tek kelime etmedi, biliyordu: Ölüm kalım sorunu olmasa uyandırmazdım onu. ‘Muayene odasında’ demekle yetindim. Yalınayak, yalpalayarak merdivenden aşağı koştu, lavaboya atıldı, yüzüne soğuk su çarptı. Sonra, Mendes’in yatmakta olduğu bu divana yaklaştı.</p>
				<p class="normal">Taş kesildi, iki-üç saniye boyunca gözlerini inanmazlıkla, alnında küçük ter damlacıkları duran o solgun, gevşemiş yüze dikti. Dönüp teyit istercesine bana baktı. Başımı salladım. Bir an ellerini yüzüne kapadı. Sonra bütün bedeni sarsıldı. İki eliyle Mendes’in gömleğini tutup öyle bir açtı ki düğmeler koptu. Amadeu başını o tüylü göğse dayadı, sonra da uzattığım stetoskopla dinledi.</p>
				<p class="normal">‘Digitalis!’<sup class="calibre3"><a href="gecetreni_split_020.html#footnote-26106-4" id="footnote-26106-4-backlink" name="footnote-26106-4-backlink">[6]</a></sup></p>
				<p class="normal">Başka bir şey söylemedi, sesindeki aciliyette, mücadele ettiği bütün nefret, parlak bir çeliğe benzeyen o nefret mevcuttu. Ben enjeksiyonu hazırlarken o Mendes’in kalbine masaj yapıyordu, kaburgalarının kırılırken çıkardığı boğuk çatırtıyı duydum.</p>
				<p class="normal">Ona enjeksiyonu uzatırken bakışlarımız bir göz kırpma süresince buluştu. O anda ne kadar sevdim onu, kardeşimi! Bükülmez, çelik gibi iradesinin inanılmaz gücüyle, büyük olasılıkla vicdanında işkencelerin ve cinayetlerin yükünü; besili, terleyen bedeninde de devletin bütün insafsız baskısını taşıyan divandaki adamı ölüme terk etme arzusuna karşı mücadele etti. Ne kadar da kolay olurdu bunu yapması, inanılmayacak kadar kolay! Birkaç saniye hiçbir şey yapmadan durması yeterdi. Hiçbir şey yapmadan! <span class="ideitalik">Hiçbir şey!</span></p>
				<p class="normal">Gerçekten de: Amadeu, Mendes’in göğsünde işaretlediği yeri dezenfekte ettikten sonra duraladı ve gözlerini kapadı. O anın dışında hiçbir zaman, ne daha önce ne de daha sonra, kendisiyle böyle mücadele eden bir kimse görmedim. Sonra gözlerini açtı Amadeu ve iğneyi Mendes’in tam kalbine sapladı. Öldürücü bir darbe gibiydi, donakaldım. İğne yaparken her zaman sahip olduğu soluk kesici özgüvenle yapmıştı bu hareketi, bu gibi anlarda insan bedenlerinin camdan yapıldığını sandığı duygusuna kapılırdınız. Hiç titremeden, inanılmaz bir tempoyla, Mendes’in kalp kasını yeniden harekete geçirsin diye zerk etti ilacı. İğneyi geri çektiğinde bütün sertliği kaybolmuştu Amadeu’nun. İğneyi sapladığı yere bir yara bandı yapıştırdı, stetoskopla Mendes’i dinledi. Sonra bana bakıp başını salladı. ‘Ambulans,’ dedi.</p>
				<p class="normal">Gelip Mendes’i sedyeyle dışarı taşıdılar. Kapıya varacakları sırada kendine geldi, gözlerini açtı, o sırada Amadeu ile göz göze geldiler. Kardeşimin ona ne kadar sakin, neredeyse tarafsızca baktığını görmek şaşırttı beni. Belki de yorgunluktandı, ne olursa olsun, az önce ağır bir kriz atlatmış ve artık dinlenebileceğini hesap eden birinin tavrıyla kapıya yaslandı.</p>
				<p class="normal">Oysa tam tersi oldu. Daha önce yere yıkılan Mendes’in etrafını sarmış olan insanlardan haberi yoktu Amadeu’nun, ben de onları unutmuştum. Bu yüzden birden isterik sesler duyduğumuzda hazırlıksız yakalandık; <span class="ideitalik">‘Traidor! Traidor!’ </span>diye bağırıyorlardı. Sağlık görevlilerinin taşıdığı sedyedeki Mendes’in hayatta olduğunu görmüş olmalılardı, şimdi de öfkelerini, layık olduğu ölümden onu kurtaran ve hak ettiği cezayı verdirmeyen kişiye kusuyorlardı.</p>
				<p class="normal">Daha önce, Mendes’i tanıdığında yaptığı gibi, Amadeu elleriyle yüzünü kapattı. Ama şimdi yavaştı hareketi; ve daha önce başını her zamanki gibi dik tutmuş olsa da şimdi ellerinin altından aşağı sarkıtıyordu, gelecekte olacakları nasıl bir yorgunlukla beklediğini ve duyduğu kederi, hiçbir şey bu hareketten daha iyi ifade edemezdi.</p>
				<p class="normal">Ama kararlılığını ne yorgunluk ne de keder bozabilirdi. Daha önce giymeye fırsat bulamadığı beyaz önlüğü kararlı bir hareketle askıdan aldı ve sırtına geçirdi. Bir uyurgezer gibi ne yapacağını bilerek hareket ettiğini daha sonra kavradım: İnsanların karşısına doktor olarak çıkması gerektiğinin gayriihtiyari farkındaydı ve o anlamlı giysiyi sırtında taşırken onların da kendisini öyle göreceklerini biliyordu.</p>
				<p class="normal">Evin kapısına çıktığında haykırışlar kesildi. Bir süre öylece durdu orada, başı öne eğik, elleri önlüğünün ceplerinde. Herkes onun kendisini savunmak için birkaç söz etmesini bekliyordu. Amadeu başını kaldırdı, çevresine bakındı. Bana, çıplak ayaklarıyla taş zemine sadece basmıyor, onları adeta taşın içine batırıyor gibi geldi.</p>
				<p class="normal"><span class="ideitalik">‘Sou médico,’ </span>dedi Amadeu; ve bir kez daha, teyit edercesine: <span class="ideitalik">‘Sou médico!’</span></p>
				<p class="normal">Komşularımızdan üç-dört hastamızı tanıdım, yere bakıyorlardı.</p>
			  <p class="normal">‘<span class="ideitalik">É</span> <span class="ideitalik">um assassino!’ </span>diye bağırdı biri. </p>
			  <p class="normal"><span class="ideitalik">‘Carniceiro!’ </span>dedi bir başkası.</p>
				<p class="normal">Amadeu ağır ağır soluk aldıkça omuzlarının kalkıp indiklerini gördüm.</p>
				<p class="normal"><span class="ideitalik">‘É um ser humano, uma pessoa,’ </span>insan o, bir şahıs, dedi yüksek ve anlaşılır bir sesle; ve sanırım bir tek ben, sesindeki her ayrımı tanıyan ben, üst üste ‘Pessoa’ derken o hafif titremeyi duydum.</p>
				<p class="normal">Hemen arkasından beyaz önlüğünün üzerinde bir domates patladı. Bildiğim kadarıyla ilk ve son kez biri Amadeu’ya saldırıyordu. Daha sonra başına gelenlerde bu saldırının payının ne kadar olduğunu, kapının eşiğindeki o sahnenin Amadeu’nun içinde yol açtığı derin sarsıntıya ne kadar katkısı olduğunu bilemem. Ama şimdi anlatacağımla kıyaslarsak pek az olduğunu tahmin ediyorum: Kalabalığın arasından sıyrılan bir kadın Amadeu’nun karşısına geçip yüzüne tükürdü.</p>
				<p class="normal">Bir tek tükürükle kalsaydı, Amadeu belki de heyecanla yapılmış düşüncesizce bir hareket olarak görebilirdi bunu, öfkeli, istem dışı bir şey sayabilirdi. Ama kadın peş peşe, durmadan tükürdü, sanki tüküre tüküre ruhunu söküyor, Amadeu’yu, yüzünden yol yol, ağır ağır akan tiksintisinin tükürüğünde boğuyordu.</p>
				<p class="normal">Amadeu bu yinelenen saldırının karşısında gözleri kapalı durdu. Ama tıpkı benim gibi o da kadını tanımış olmalıydı: Yıllarca, evine sayısız kez giderek ve bunun için beş kuruş almayarak kanserden ölene kadar yalnız bırakmadığı bir hastasının karısıydı. Ne büyük nankörlük! diye düşündüm ilk anda. Ama sonra kadının gözlerindeki acıyı gördüm, öfkesinin altından kendini gösteren çaresizliği gördüm; ve birden anladım: Amadeu’ya, yaptığı şeyden dolayı minnet duyduğu <span class="ideitalik">için </span>tükürmüştü. Amadeu, kocasının hastalığının karanlığında yol göstermiş olan bir kahraman gibiydi, bir koruyucu melek, ilahi bir elçi gibiydi; yalnız başına kalmış olsaydı kadın, o karanlıkta kaybolurdu. Adalet, Mendes’in hayatını sürdürmeye hakkı olmaması olurdu; ve Amadeu, hem de Amadeu, adaletin yoluna çıkmıştı. Bu düşünce o şekilsiz, biraz da dar kafalı kadının ruhunda öylesine bir fırtına koparmıştı ki, kadın ancak onu dışa fışkırtarak rahatlayabilmişti, bu fışkırma uzadıkça mistik bir havaya bürünmüştü ve bu da Amadeu’yu aşan bir önem kazanmıştı.</p>
				<p class="normal">Kadının hareketiyle bir sınırın aşılmış olduğunu sezmişçesine dağıldı kalabalık, herkes gözlerini yere eğip uzaklaştı. Amadeu arkasına döndü, bana doğru yürüdü. Bir mendille yüzündeki tükürüğün kabasını aldım. Lavaboya gidip yüzünü suya tuttu, musluğu öyle bir açtı ki su lavabonun çanağını aşıp dört bir yana sıçradı. Sildiği yüz, solgundu. Eminim ki o anda, ağlayabilmek için her şeyini verirdi. Orada durup gözyaşlarını bekledi, ama akmadılar. Fátima’nın dört yıl önceki ölümünden bu yana hiç ağlamamıştı. Bana doğru birkaç tutuk adım attı, sanki yürümeyi yeni baştan öğreniyordu. Sonra, gözlerinde akmak istemeyen yaşlarla önümde durdu, iki eliyle omuzlarımı tutup nemli alnını benimkine dayadı. Bu durumda üç-dört dakika durmuş olabiliriz; ve onlar hayatımın en değerli dakikalarındandır.”</p>
				<p class="normal">Adriana sustu. O dakikaları yeniden yaşıyordu. Yüzü geriliyor, ama onun gözyaşları da akmıyordu. Lavaboya gitti, avuçlarına su akıttı, yüzünü suya gömdü. Mendilini yavaşça gözlerinin, yanaklarının ve dudaklarının üzerinde gezdirdi. Sanki hikâye, anlatıcının değişmez bir konumda kalmasını gerektiriyormuş gibi sözlerine devam etmeden önce yine aynı yere döndü. Elini de yeniden divana koydu.</p>
				<p class="normal">Amadeu, diye anlatmaya devam etti, durmadan duş aldı. Sonra masasının başına oturdu, boş bir kâğıt çekti önüne ve dolmakaleminin kapağını açtı.</p>
				<p class="normal">Hiçbir şey olmadı. Bir tek kelime bile yazılamadı.</p>
				<p class="normal">“Hepsinin kötüsü buydu,” dedi Adriana, “bu hadise yüzünden dilinin tutulmasına seyirci kalmak; neredeyse soluksuz kalıp boğulacaktı.”</p>
				<p class="normal">Bir şey yemek isteyip istemediğini sorduğunda dalgın dalgın başını sallamıştı Amadeu. Sonra banyoya gidip önlüğündeki domates lekelerini temizlemişti. Yemeğe sırtında önlüğüyle oturmuştu, ki daha önce böyle bir şey asla olmamıştı; ve durmadan ıslak yerleri sıvazlamıştı. Bu sıvazlamaların çok derinlerden geldiklerini hissetmişti Adriana ve bunları planlı olarak yapmış olsa bu kadar çok etkilemeyeceklerini de. Onun aklını kaçırmasına tanık olmaktan ve sonsuza kadar öyle oturup kalmasından korkuyordu Adriana, bütün bilgisini ve enerjisini sunmuş olduğu insanların attığı pisliği zihninde durmadan, gece gündüz durmadan silip atmaya çalışan kayıp bakışlı bir adam olarak kalmasından.</p>
				<p class="normal">Ansızın, ağzında lokmasıyla banyoya koştu Amadeu ve sonu gelmeyeceğe benzeyen öğürmelerle kustu. Sonra da vurgusuz bir sesle biraz dinlenmek istediğini söyledi.</p>
				<p class="normal">“Ona sarılmak isterdim,” dedi Adriana, “ama olanaksızdı, sanki yanıyordu; ve sanki ona yaklaşan herkes yanacaktı.”</p>
				<p class="normal">Sonraki iki gün, hiçbir şey olmamışçasına geçti. Sadece Prado her zamankinden biraz daha gergindi, hastalarına gösterdiği kibarlıkta da ilahi ve gerçekdışı bir hal vardı. Ara sıra, bir hareket yaparken birden duruyor, boş ve bulanık bakışlarını, kriz geçiren bir saralı gibi önüne dikiyordu. Bekleme odasının kapısına doğru giderken hareketlerinde bir tutukluk oluyordu, orada onu ihanetle suçlayan o kalabalıktan birinin oturmasından korkuyordu sanki.</p>
				<p class="normal">Üçüncü gün hastalandı. Adriana, gün ağarırken onu mutfak masasında zangır zangır titrerken buldu. Birkaç yıl birden yaşlanmış gibiydi, kimseyi görmek istemiyordu. Her şeyi düzenlemeyi Adriana’ya bıraktı, teşekkür etti, ondan sonra da derin, tekinsiz görünen bir ilgisizliğe gömüldü. Ne tıraş oluyor, ne giyiniyordu. Kabul ettiği tek ziyaretçi eczacı Jorge’ydi. Ama onunla da neredeyse hiç konuşmuyordu, Jorge de zorlamayacak kadar iyi tanıyordu Amadeu’yu. Adriana bu durumun nereden kaynaklandığını Jorge’ye anlatmış, o da sessizce başını sallamıştı.</p>
				<p class="normal">“Bir hafta sonra Mendes’ten bir mektup geldi. Amadeu açmadan komodinin üzerine bıraktı onu. İki gün orada kaldı mektup. Üçüncü gün, sabahın ilk saatlerinde, yine açmadan bir başka zarfa koyup üstüne göndericinin adresini yazdı. Zarfı postaneye kendisinin götürmesinde ısrarcıydı. Postanenin saat dokuzdan önce açılmadığını söyleyerek itiraz ettim. Buna rağmen, kocaman zarfı elinde tutarak ıssız sokağa çıktı. Arkasından bakıp birkaç saat sonra dönene kadar camda bekledim. Dönerken, giderken olduğuna kıyasla daha dik yürüyordu. Mutfakta, yeniden kahve içip içemeyeceğini denedi. İçebiliyordu. Sonra tıraş oldu, üstünü değiştirdi ve çalışma masasına oturdu.”</p>
				<p class="normal">Adriana sustu, yüzü soldu. Öldürücü darbeye benzer bir hareketle hayat kurtaran iğneyi Mendes’in kalbine saplarken Amadeu’nun önünde durmuş olduğu divana dalgın gözlerle baktı. Hikâye bittiği anda Adriana için zaman da sona ermişti.</p>
				<p class="normal">İlk anda Gregorius’a da zaman burnunun dibinde kesilmiş gibi geldi, Adriana’nın otuz yıldan fazladır içinde bulunduğu sıkıntıyı kısacık da olsa görebilmişti sanki, çoktan sona ermiş bir zamanda yaşamak zorunda olma sıkıntısını.</p>
				<p class="normal">Elini divandan çekti Adriana, onunla olan teması kesilince, biricik şimdisi olan geçmişle bağlantısını da kaybetmiş gibi oldu. Önce elini nereye koyacağını bilemedi, sonra beyaz önlüğünün cebine soktu. Bu hareketi Gregorius’un dikkatini önlüğe çekti, Adriana’nın sakin ve olaysız şimdisinden kaçmak ve uzak, alev alev geçmişte yeniden doğmak için sığındığı sihirli bir kılıf gibi gördü onu. Şimdi, bu geçmiş artık söndüğüne göre, Adriana’nın üzerindeki önlük, kapatılmış bir tiyatronun aksesuvar deposundaki bir kostüm kadar uyumsuz görünüyordu.</p>
				<p class="normal">Gregorius onun yüzündeki cansızlığa bakmaya daha fazla dayanamadı. Elinden gelse kaçardı oradan, şehre, seslerle, kahkahalarla, müzikle dolu bir mekâna giderdi. Başka zaman olsa uzak duracağı bir yere.</p>
				<p class="normal">“Amadeu çalışma masasının başına oturuyor,” dedi Gregorius. “Ne yazıyor?”</p>
				<p class="normal">Eski yaşamının ateşi yeniden Adriana’nın yüzüne döndü. Ama Amadeu hakkında konuşmaya devam edebilmenin sevincine bir başka şey karıştı, Gregorius’un yavaş yavaş fark ettiği bir şey. Öfkeydi. Küçücük bir şey yüzünden parlayan, büyüyen ve hemen sönen bir öfke değil ama, derinden, sessizce yaklaşan, yanık şişiğine benzeyen bir öfke.</p>
				<p class="normal">“Onu yazmamış olsaydı keşke. Hatta hiç düşünmemiş olsaydı. O günden sonra damarlarında sessizce, sinsice dolaşan bir zehir gibiydi. Onu değiştirdi. Rahatsız etti. Bana göstermek istemedi. Ama o günden sonra öyle değişti ki. O zaman çekmecesinden aldım ve o uyurken okudum. İlk kez böyle bir şey yapıyordum ve de son kez. Çünkü artık benim içimde de bir zehir vardı. Yara alan saygının, yıkılan güvenin zehri. O günden sonra ikimizin arasındaki hiçbir şey de eskisi gibi olmadı.</p>
				<p class="normal">Kendine karşı keşke böyle acımasızca dürüst olmasaydı! Kendini aldatmamak için savaşırken bu kadar kapılmasaydı! <span class="ideitalik">İnsan kendiyle ilgili gerçeği ancak kendi bulabilir, </span>derdi. Günah çıkartma gibiydi bu sözü. Onu Jorge’ye bağlayan bir yemindi. Sonunda bu kutsal dostluğa, bu lanet olası kutsal dostluğa bile zarar veren bir din yemini. Nasıl olduğunu ayrıntılarıyla bilmiyorum, ama, hakikatperestliğin bu iki rahibinin daha öğrenciyken haçlı ordularının bayrakları gibi taşıdıkları kendini bilmeye dair fanatik idealleriyle ilgisi vardı.”</p>
				<p class="normal">Adriana kapının yanındaki duvara gitti, alnını dayadı, zincire vurulmuş gibi ellerini sırtında çaprazlamıştı. Sessizce Amadeu ile, Jorge ile ve kendisiyle tartışıyordu. Kendisine kardeşiyle o değerli yakınlık anlarını bahşeden Mendes’in kurtulması dramının, hemen sonra, her şeyi değiştiren bir şeyi harekete geçirmiş olmasının yadsınmaz gerçeğine direniyordu. Bedeninin bütün ağırlığıyla duvara yaslanıyordu, alnındaki baskı canını acıtıyor olmalıydı. Ve sonra, ansızın, sırtındaki ellerini gevşetti, yukarı kaldırdı, yumruk yapıp duvara vurdu, durmadan vurdu, zamanın çarkını geri döndürmek isteyen yaşlı bir kadındı; boğuk sesli darbelerle yapılan çaresiz bir yaylım ateşi, gücü olmayan öfkenin patlaması, mutlu bir çağın kaybolmasına karşı umarsız bir saldırıydı.</p>
				<p class="normal">Darbeler hafifledi, yavaşladı, heyecan yatıştı. Adriana bitkin halde bir süre daha dayandı duvara. Sonra, odanın içine geriledi, bir iskemleye oturdu. Duvarın sıvasının beyaz tozu bulaşmıştı alnına, ara sıra bir toz zerreciği kopup yüzünden aşağı yuvarlanıyordu. Gözleri duvara gitti, Gregorius onun bakışlarını izledi, şimdi görüyordu: Adriana’nın az önce durduğu yerde, duvarın geri kalan kısmına göre rengi daha açık olan büyük bir dikdörtgen vardı. Daha önce orada asılı olması gereken bir tablonun izi.</p>
				<p class="normal">“Onun haritayı neden kaldırdığını uzun zaman anlamadım,” dedi Adriana. “Bir beyin haritası. Orada on bir yıl asılı kaldı, muayenehaneyi açtığımız günden itibaren. Üzeri Latince adlarla doluydu. Nedenini sormaya cesaret edemedim, yanlış şeyi sorarsanız öfkeden köpürür. Anevrizmadan haberim yoktu, benden saklamıştı. Beyninde bir saatli bomba varsa böyle bir haritaya bakamazsın.”</p>
				<p class="normal">Gregorius, az sonra yaptığı şeye kendisi de şaşırdı. Lavaboya gitti, havluyu aldı ve sonra alnını silmek için Adriana’nın karşısında durdu. Adriana önce dimdik oturdu, itiraz eder gibiydi, ama sonra yorgun ve müteşekkir bir tavırla başını havluya tuttu.</p>
				<p class="normal">“Onun o zaman yazdıklarını siz alır mıydınız?” diye sordu doğrulduğunda. “Artık evde tutmak istemiyorum.”</p>
				<p class="normal">Adriana pek çok şeyin suçunu yüklediği kâğıtları getirmek üzere yukarı çıkarken Gregorius pencerede durup sokağa, Mendes’in yere yıkıldığı noktaya baktı. Karşısında toplanmış kalabalıkla kapının eşiğinde durmanın nasıl olacağını hayal etti. O kalabalığın içinden bir kadın sıyrılıyor, ona tükürüyordu, hem bir kez de değil, durmadan. Kendi kendinden hep çok fazla şey talep etmiş olan o adamı ihanetle suçlayan bir kadın.</p>
				<p class="normal">Adriana kâğıtları bir zarfa koymuştu.</p>
				<p class="normal">“Bunları yakmayı çok düşündüm,” deyip zarfı Gregorius’a verdi.</p>
				<p class="normal">Gregorius’u sessizce kapıya kadar götürdü, beyaz önlük hâlâ sırtındaydı. Ve sonra, ansızın, Gregorius neredeyse dışarı çıkmışken, ürkek küçük kız sesini duydu, zaten oydu Adriana: “Kâğıtları geri getirir misiniz? Lütfen, ondan kaldılar bana.”</p>
				<p class="normal">Gregorius sokakta yürürken, Adriana’nın bir ara beyaz önlüğü çıkarmasını ve Amadeu’nunkinin yanına asmasını getirdi gözünün önüne. Sonra ışığı söndürecek, kapıyı kilitleyecekti. Üst katta Clotilde onu bekliyor olacaktı.</p>
				<p class="normal">21<span class="idebold"> </span></p>
				<p class="normal">Prado’nun yazdıklarını soluk almadan okudu Gregorius. Adriana’nın, onun fikirlerini neden daha sonraki yılların üzerine örtülen bir küfür gibi algıladığını olabildiğince çabuk öğrenmek için ilk başta hızla göz gezdirdi. Sonra sözlükten bütün kelimelerin anlamına tek tek baktı. En sonunda, Prado’nun onları nasıl düşündüğünü daha iyi anlayabilmek için metni kâğıda geçirdi.</p>
				<p class="normal"><span class="ideitalik">Bunu </span>o adam için <span class="ideitalik">mi yaptım? Yaşamaya devam etmesini </span>onun adına <span class="ideitalik">mı istedim? Bunun benim arzum olduğunu, yürekten inanarak söyleyebilir miyim? Hastalarımda gerçekten benim arzumdur bu, hoşlanmadıklarımda bile. En azından böyle olduğunu umuyorum, yaptığım işin, bildiğimi sandığım nedenler dışında kalan bambaşka nedenlerle sırtımdan yönlendirildiğini düşünmek zorunda kalmak istemiyorum. Ama </span>o <span class="ideitalik">adamın durumunda?</span></p>
				<p class="normal"><span class="ideitalik">Elimin sanki kendine ait belleği var; ve bu bellek, kişinin kendine dair öteki araştırma kaynaklarının hepsinden daha güvenilirmiş gibi geliyor bana. Ve Mendes’in kalbine iğneyi saplayan elin belleği diyor ki: Çoktan ölmüş despotu çelişkili bir hareketle hayata geri döndüren el, bir despot katilinin eliydi.</span></p>
				<p class="normal"><span class="ideitalik">(Deneyimlerimin, düşüncelerimin başlangıçtaki coşkusunun aksine, bana tekrar tekrar öğrettiği, burada da doğrulanmış oluyor: Rüşveti beden, ruhtan daha zor kabul eder. Ruh, kendi kendimizi aldatmalarımızın sergilendiği şirin bir sahnedir, güzel, yumuşak kelimelerle dokunmuştur, bu kelimeler kendimizle yanılgıdan uzak bir samimiyet kurduğumuza inandırırlar bizi, kendimiz tarafından şaşırtılmaktan korunacak kadar kendimizi yakından tanıdığımıza inandırırlar. Böyle hiç çabalamadan kendinden emin olarak yaşamak ne kadar sıkıcı olurdu!)</span></p>
				<p class="normal"><span class="ideitalik">Öyleyse gerçekten </span>kendim için mi <span class="ideitalik">yaptım bunu? Kendimin karşısında, nefretini bastıracak gücü olan iyi bir doktor ve yürekli bir insan olarak durmak için mi? Kendine hâkim olmanın zaferini kutlamak ve nefsini yenmiş olmanın sarhoşluğunda mest olmak için mi? Ahlaki kibirden mi yaptım öyleyse, daha da kötüsü: Son derece sıradan kibirden mi? O saniyelerde yaşadıklarım – yaptığının zevkini çıkaran kibrin yaşadığı bir şey değildi, buna eminim; tam tersine, kendime karşı çıkıyordum, hissedebileceğim hoşnutluğu ve başkasının yenilgisine sevinme duygularını kendimden uzak tutuyordum. Ama belki de bir kanıt değildir bu. Belki de insanın hissetmediği, tam tersi duyguların arkasına saklanan bir kibir vardır.</span></p>
				<p class="normal"><span class="ideitalik">Ben doktorum – öfkeli kalabalığın karşısına bununla çıktım. Hipokrat yemini ettim, kutsal bir yemindir o, o yemini asla bozmam, hiçbir zaman, koşullar ne olursa olsun da diyebilirdim. Şunu hissediyorum: Bunu söylemek hoşuma gidiyor, seviyorum söylemeyi, hayranım o kelimelere, büyülüyorlar beni. Kulağa, bir din yemininin kelimeleri gibi geldikleri için mi? Çoktan kaybettiği hayatı ona, o kasaba geri vermem, aslında dinsel bir eylem miydi? Dogmalara ve lituryaya sığınmakla kendini artık güvende hissedemeyen ve bunun için gizlice üzülen birinin eylemi miydi? Mihrap mumlarının uhrevi pırıltısının yasını hâlâ tutan birinin miydi? Demek ki kör inançtan uzak bir eylem değil? Kendim farkında olmasam da, ruhumda, bir zamanların çömeziyle şimdiye kadar hiçbir eyleme kalkışmamış despot katili arasında kısa ama şiddetli, acımasız bir çatışma mı oldu? Hayat kurtaran zehirli iğneyi onun kalbine saplamak: Bu eylemde, rahip ile katil el mi sıkıştılar? İkisinin de özlemini çektikleri şeye kavuştukları bir hareket miydi bu?</span></p>
				<p class="normal"><span class="ideitalik">Bana tüküren Inês Salomão’nun yerinde ben olsaydım: Kendime ne söyleyebilirdim?</span></p>
				<p class="normal"><span class="ideitalik">“Senden cinayet işlemeni istemedik biz,” diyebilirdim, “yani ne yasalar açısından ne de ahlaki açıdan suç işlemeni istemedik. Bıraksaydın ölseydi. Hiçbir yargıç peşine düşmezdi senin, hiç kimse seni Musa’nın ‘Öldürmeyeceksin’ yazılı levhasının önüne götüremezdi. Hayır, bizim senden bekleyebileceğimiz çok basit, kolay, bariz bir şeydi: Bize felaket, işkence ve ölüm getirmiş olan, merhametli doğanın sonunda başımızdan almak istediği bir adamın, elinden geleni yaparak hayatta kalmasını ve kanlı rejimini sürdürmesini sağlamamandı.”</span></p>
				<p class="normal"><span class="ideitalik">Kendimi nasıl savunabilirdim?</span></p>
				<p class="normal"><span class="ideitalik">“Ne yapmış olursa olsun, hayatta kalması için kendisine yardım edilmesine herkesin hakkı vardır. Kişi olarak vardır, insan olarak vardır. Hayatla ölüm arasındaki kararı verecek olan biz değiliz.”</span></p>
				<p class="normal"><span class="ideitalik">“Ya bu, başkalarının ölmesi anlamına geliyorsa? Birine ateş ettiğini gördüğümüz birine ateş etmez miyiz? Birini öldürmekte olduğunu açıkça gördüğün Mendes’in bu cinayetini engellemez misin, gerekirse onu öldürerek? Ve sen hiçbir şey yapmamış olsaydın çok daha fazlasını yapmış olmaz mıydın?”</span></p>
				<p class="normal"><span class="ideitalik">Onu ölüme terk etmiş olsaydım şimdi kendimi nasıl hissederdim? Ötekiler, yüzüme tükürmek yerine, ölüme yol açan bu ihmalim için beni kutlamış olsalardı? Sokak aralarından yüzüme çarpan, öfkenin zehirlediği hayal kırıklığı değil de, rahatlayarak alınan soluklar olsaydı? Şuna eminim: Rüyalarımda bile kurtulamazdım bundan. Ama neden? Nedeni, kesin ve mutlak bir şey olmadan yaşayamamam mı? Ya da sadece, onu soğukkanlılıkla ölüme terk etmek kendime yabancılaşmak anlamına geleceği için mi? Ama her ne isem, rastlantıyla öyleyim.</span></p>
				<p class="normal"><span class="ideitalik">Inês’e gittiğimi getiriyorum gözümün önüne, kapıyı çalıp şöyle diyorum:</span></p>
				<p class="normal"><span class="ideitalik">“Elimden başka türlüsü gelmezdi, ben böyleyim. Başka türlü de olabilirdi, ama olmadı; ve ben nasılsam öyleyim; ve bu yüzden başka türlü davranamadım.”</span></p>
				<p class="normal"><span class="ideitalik">“Senin kendini kendine karşı nasıl hissettiğin değil önemli olan,” diyebilirdi o da bana, “bu hiç önemli değil. Bir düşün: Mendes iyileşiyor, üniformasını giyiyor ve ölüm emirlerini veriyor. Bir düşün. İyice düşün. Ve şimdi hükmünü kendin ver.”</span></p>
				<p class="normal"><span class="ideitalik">Ona ne yanıt verebilirdim? Ne? NE?</span></p>
				<p class="normal"><span class="ideitalik">Bir şey yapmak istiyorum, </span>demişti Prado, João Eça’ya, <span class="ideitalik">anlıyor musun: </span>yapmak. <span class="ideitalik">Söyle bana, ne yapabilirim? </span>Tam olarak neyi telafi etmek istiyordu? <span class="ideitalik">Sen suç işlemedin, </span>demişti Eça ona, <span class="ideitalik">sen doktorsun. </span>Suçlayan kalabalığa bunu Prado da söylemişti, kendine de söylemişti, hem de yüzlerce kez. Ama bu, onun içini rahatlatmaya yetmemişti. Çok basit gelmişti bu ona, çok zahmetsiz. Prado ise zahmetsiz ve yüzeysel olan her şeye büyük bir kuşkuyla yaklaşırdı, <span class="ideitalik">Ben doktorum </span>gibi basmakalıp cümleleri aşağılar, nefret ederdi. Sahile gitmiş, konuşma alışkanlığı –sanki düşünce çoktan tamamlanmış da o kof kelimelerde son noktası konmuş yanılsamasını doğurup düşünmeyi engelleyen sinsi bir alışkanlık– sayılacak her şeyi alıp götürecek buz gibi rüzgârların esmesini dilemişti.</p>
				<p class="normal">Mendes önünde yatarken, onu sadece hayatı tehlikede olan özel biri, bir insan olarak görmüştü. Sadece bu özel insan olarak. Bu hayatı, başkalarını göz ardı etmeyerek hesaba alınması gereken bir şey olarak, daha büyük bir hesabın bir parçası olarak görememişti. Ve kendi kendisiyle konuşurken, kadının onu suçladığı şey tam da buydu: Başkalarının hayatlarını, pek çok hayatı ilgilendiren sonuçları düşünmüyordu. Bir tek kişiyi pek çok tek kişi için feda etmeye hazır değildi.</p>
				<p class="normal">Direnişe katılmasının, diye düşündü Gregorius, bir nedeni de, böyle düşünmeyi öğrenmekti. Başarısız olmuştu. <span class="ideitalik">Pek çok hayata karşılık bir hayat. Böyle hesap edilemez. Yoksa edilir mi? </span>demişti yıllar sonra Peder Bartolomeu’ya. Hissettiklerini doğrulatmak için bir zamanlar akıl hocası olan adama gitmişti. Ama zaten elinden başka türlüsü gelmezdi. Sonra da Estefânia Espinhosa’yı sınırdan geçirmişti, daha kötü şeylerin olmasını engellemek için onu kurban etmeleri gerektiğine inanan insanlardan uzağa götürmüştü.</p>
				<p class="normal">Onu olduğu kişi yapan içsel yerçekimi, başka türlü davranmasına izin vermezdi. Ama bir kuşku kalmıştı geriye, çünkü ahlaki açıdan kendini beğenmiş olmaktan kuşkulanıyor ve bunu gideremiyordu, bu kuşku, kibirden vebadan nefret edercesine nefret eden bir adam için çok önemliydi.</p>
				<p class="normal">Adriana onun bu kuşkusunu lanetlemişti. Kardeşinin bir tek kendisine ait olmasını istemişti ve kendisiyle barışık olmayan hiç kimsenin bir tek kişiye ait olamayacağını hissetmişti.</p>
				<p class="normal">22<span class="idebold"> </span></p>
				<p class="normal">“İnanmıyorum!” dedi Natalie Rubin telefonda. “Gerçekten inanmıyorum! Neredesiniz?”</p>
				<p class="normal">Lizbon’da olduğunu söyledi Gregorius, bazı kitaplara ihtiyacı vardı, Almanca kitaplara.</p>
				<p class="normal">“Kitaplar,” diyerek güldü kız, “başka ne olabilir ki!”</p>
				<p class="normal">Gregorius sıraladı: Bulunabilecek en büyük Almanca-Portekizce sözlük; ayrıntılı bir Portekizce dilbilgisi kitabı, bir Latince kitabı kadar kuru olmalıydı, öğrenmeyi sözüm ona kolaylaştırıcı kıvır zıvırı olmadan; bir Portekiz tarihi.</p>
				<p class="normal">“Ve bir de belki de hiç olmayan bir şey: Salazar yönetimindeki Portekiz direniş hareketinin bir tarihi.”</p>
				<p class="normal">“Serüven kokusu alıyorum,” dedi Natalie.</p>
				<p class="normal">“Öyle zaten,” dedi Gregorius. “Bir anlamda.”</p>
				<p class="normal"><span class="ideitalik">“Faço o que posso,” </span>dedi Natalie. Elimden geleni yaparım.</p>
				<p class="normal">Gregorius önce anlamadı, sonra irkildi. Öğrencilerinden birinin Portekizce konuşması – böyle bir şey olamazdı. Bu, Bern’le Lizbon arasındaki uzaklığı yok ediyordu. Büyüyü, yolculuğunun bütün çılgın büyüsünü bozuyordu. Telefon ettiği için kendini lanetledi.</p>
				<p class="normal">“Orada mısınız? Benim annem Portekizli, merak ettiyseniz.”</p>
				<p class="normal">Ayrıca yeni Farsça dilbilgisine de ihtiyacı olduğunu söyledi Gregorius; ve kıza, eskiden, kırk yıl önce, on üç frank otuz kuruş ödemiş olduğu kitabın adını verdi. O kitap varsa onu istiyordu, yoksa bir başkasını. Rüyalarından vazgeçmek istemeyen inatçı bir çocuk gibi söyledi bunu.</p>
				<p class="normal">Sonra kızın adresini sordu, kendi otelinin adını da ona verdi. Parasını hemen bugün postayla gönderiyorum dedi. Başka bir şey daha gerekirse... Eh, belki sonra yine bir şey isterdi.</p>
				<p class="normal">“Yani bende hesap gibi bir şey mi açıyorsunuz? Hoşuma gitti bu.”</p>
				<p class="normal">Kızın bunu söyleyiş tarzını beğendi Gregorius. Ah bir de Portekizce bilmeseydi.</p>
				<p class="normal">“Burada ortalığın ayağa kalkmasına neden oldunuz,” dedi kız, telefondaki sessizlik sürünce.</p>
				<p class="normal">Gregorius bu konuda bir şey duymak istemiyordu. Bern ile Lizbon arasında bir bilmeme duvarı bulunmasına ihtiyacı vardı.</p>
				<p class="normal">Neler oldu diye sordu kıza.</p>
				<p class="normal">“Geri dönmez o,” demişti Lucien von Graffenried hayret dolu sessizliğin içine, Gregorius sınıfın kapısını arkasından çekip kapattığında.</p>
				<p class="normal">“Delisin sen,” demişlerdi başkaları. “Mundus öyle kaçıp gitmez, Mundus gitmez, hayatta gitmez.”</p>
				<p class="normal">“Siz yüzleri okuyamıyorsunuz,” diye yanıtlamıştı onları von Graffenried.</p>
				<p class="normal">Gregorius, von Graffenried’in böyle söyleyebileceğini hiç beklemezdi.</p>
				<p class="normal">“Evinize gittik, zili çaldık,” dedi Natalie. “Evde olduğunuza yemin edebilirdim.”</p>
				<p class="normal">Kägi’ye yazdığı mektup ancak çarşamba günü ulaşmıştı.</p>
				<p class="normal">Kägi, salı günü akşama kadar polise kaza haberi var mı diye sormuştu. Latince ve Yunanca dersleri boş geçmişti, öğrenciler ne yapacaklarını bilemeden, dışarıda merdivende oturmuşlardı. Her şey rayından çıkmıştı.</p>
				<p class="normal">Natalie durakladı. “Kadın... yani... bize heyecanlı geldi, nedense. Özür dilerim,” diye ekledi, Gregorius konuşmayınca.</p>
				<p class="normal">Ya çarşamba günü?</p>
				<p class="normal">“Büyük teneffüste karatahtada bir ilan gördük. Sizin ikinci bir habere kadar artık ders vermeyeceğiniz yazılıydı, derslerinizi Kägi üstleniyordu. Aramızdan biri Kägi’ye gidip ne olacağını sordu. Kägi çalışma masasında oturuyordu, önünde mektubunuz duruyordu. Her zamankinden çok farklıydı, çok daha alçakgönüllü, yumuşaktı, müdür gibi filan değildi. ‘Bunu yapmam doğru mu bilmiyorum,’ dedi, ama sonra sizin de okuduğunuz, Marcus Aurelius’taki o bölümü okudu. Sizin hasta olduğunuzu düşünüp düşünmediğini sorduk ona. Uzun süre susup camdan dışarı baktı. ‘Bilemeyeceğim,’ dedi sonra, ‘ama aslında hasta olduğunu sanmıyorum. Daha ziyade, ansızın bir şey hissetmiş olduğunu sanıyorum, yeni bir şey. Sessiz, ama yine de devrimsel bir şey. Her şeyi değiştiren sessiz bir patlama gibi olmuş olmalı.’ Biz ona... ona kadından söz ettik. ‘Evet,’ dedi Kägi, bunun üzerine, ‘eveet.’ Nedense sizi kıskandığını hissettim. ‘Kägi çok <span class="ideitalik">cool,’ </span>dedi Lucien sonradan, ‘hiç beklemezdim ondan.’ Haklı. Ama derste öyle sıkıcı ki. Sizin... sizin geri dönmenizi çok isteriz.”</p>
				<p class="normal">Gregorius gözlerinin yandığını hissetti, gözlüğünü çıkarttı. Yutkundu. “Ben... bu konuda şu anda hiçbir şey söyleyemem,” dedi.</p>
				<p class="normal">“Ama siz... siz hasta değilsiniz, değil mi? Demek istiyorum ki.”</p>
				<p class="normal">Hayır, hasta değildi. Biraz çılgın, ama hasta değil.</p>
				<p class="normal">Kız güldü. Gregorius onun böyle güldüğünü hiç duymamıştı, kibar bir küçük hanımefendinin gülüşüne benzemiyordu hiç. Bulaşıcı bir gülüştü, Gregorius da katıldı ona, kendi kahkahasındaki daha önce hiç duymadığı, hiç tanımadığı hafifliğe şaşırdı. Bir süre eş tempoda güldüler, Gregorius kızı pekiştirdi, kız da onu, durmadan güldüler, artık neden güldüklerinin önemi kalmamıştı, sadece kahkahaları önemliydi, trende gitmek gibiydi, rayların üzerindeki tıkırtı, esenlik ve gelecek dolu gürültü asla bitmese duygusu gibiydi.</p>
				<p class="normal">“Bugün cumartesi,” dedi Natalie çabucak, kahkahaları dinince, “kitabevleri dörtte kapanır. Hemen şimdi gidiyorum.”</p>
				<p class="normal">“Natalie! Bu konuşmanın aramızda kalmasını istiyorum. Hiç olmamış gibi.”</p>
				<p class="normal">Kız güldü. “Hangi konuşma? <span class="ideitalik">Até logo.”</span></p>
				<p class="normal">Gregorius gece Liceu’dayken yeniden cebine attığı ve bu sabah elini cebine soktuğunda dokunduğu şeker kâğıdına baktı. Telefon ahizesini kaldırdı ve düzeltip yerine koydu. Rubin adına kayıtlı üç numara vermişti bilinmeyen numaralar servisi. İkincisi, aradığı numara çıkmıştı. Numarayı çevirirken, bir kayanın ucundan boşluğa atlarmış gibi hissetmişti kendini. Aceleyle telefon ettiği söylenemezdi, ya da körlemesine bir dürtüyle. Ahizeyi birkaç kez eline almış, yeniden yerine bırakmış ve pencereye gitmişti. Pazartesi günü martın biriydi; ve bu sabah ışık farklıydı, tren kar fırtınası altında Bern garından ayrılırken hayal ettiği ışıktı, ilk kez.</p>
				<p class="normal">Kıza telefon etmesi için hiçbir neden yoktu. Cebindeki şeker kâğıdı, daha önce hiçbir özel şey konuşmadığı bir öğrencisine durup dururken telefon etmesi için bir neden değildi. Üstelik kaçıp gitmişse ve telefon etmesi küçük bir drama anlamına gelecekse hiç değildi. Kararını verdiren bu mu olmuştu? Durumun lehine hiçbir şeyin olmaması ve aleyhine her şeyin olması?</p>
				<p class="normal">Birlikte gülmüşlerdi, dakikalarca. Bir dokunuş gibiydi. Direnişsiz, her bedensel dokunuşu kaba, neredeyse gülünç bir manevraya benzeten hafif, süzülür gibi bir dokunuş. Bir gün gazetede, yakalanan bir hırsızın kaçmasına göz yuman bir polis hakkında bir haber okumuştu. Mazeret olarak, <span class="ideitalik">Birlikte güldük, </span>demişti, <span class="ideitalik">o yüzden onu artık içeri tıkamazdım. Artık olmazdı.</span></p>
				<p class="normal">Gregorius, Mariana Eça ile Mélodie’ye telefon etti. Açan olmadı. O da Baixa’ya, Rua dos Sapateiros’a doğru yola koyuldu, Peder Bartolomeu’nun dediğine göre Jorge O’Kelly hâlâ eczanesinde, tezgâhının gerisinde duruyordu. Lizbon’a gelişinden beri ilk kez paltosunun düğmelerini iliklemeden dolaşabiliyordu. Tatlı havayı yüzünde hissetti, o iki kadına telefonla ulaşamadığı için ne kadar sevindiğini fark etti. Onlara ne diyeceği hakkında en ufak bir fikri yoktu.</p>
				<p class="normal">Otelde, daha ne kadar kalmayı düşündüğünü sormuşlardı. <span class="ideitalik">“Não faço ideia,” </span>hiçbir fikrim yok, demişti, sonra da o güne kadar olan otel hesabını ödemişti. Resepsiyondaki kadın, kapıdan çıkana kadar gözleriyle izlemişti onu, sütundaki aynadan görmüştü Gregorius. Şimdi yavaş yavaş Praça do Rossio’ya gidiyordu. Stauffacher Kitabevi’ne giden Natalie Rubin’i görür gibi oldu. Farsça dilbilgisi kitabını bulmak için Falken Meydanı’ndaki Haupt Kitabevi’ne <br class="chapter"/>gitmesi gerektiğini biliyor muydu kız?</p>
				<p class="normal">Gazete bayiinin birinde bir Lizbon haritası buldu, haritada bütün kiliseler siluetleriyle gösterilmişlerdi. Gregorius haritayı satın aldı. Prado –Peder Bartolomeu anlatmıştı bunu– bütün kiliseleri tanır, haklarında her şeyi bilirdi. Bazılarına pederle birlikte gitmişti. Günah çıkarma sandalyelerinin önünden geçerlerken, <span class="ideitalik">Bunları buradan söküp almak gerek! </span>demişti. <span class="ideitalik">Ne biçim bir aşağılanma!</span></p>
				<p class="normal">O’Kelly’nin eczanesinin pencere pervazları ve kapısı koyu yeşil ve yaldız boyalıydı. Kapının üstünde bir eskülap asası, vitrinde eski moda bir terazi. Gregorius içeri girerken birkaç çıngırak birden çaldı, hepsi birlikte tatlı, şıngırtılı bir melodi oluşturdular. İçerideki müşteri kalabalığının arkasına saklanabildiğine sevindi. Sonra, mümkün olacağına inanmadığı şeyi gördü: Tezgâhın gerisinde <span class="ideitalik">sigara içen </span>bir eczacı. Bütün eczane sigara dumanı ve ilaç kokuyordu, O’Kelly biten sigarasının ateşiyle bir yenisini yakıyordu. Sonra tezgâhın üzerindeki fincandan bir yudum kahve aldı. Hiç kimse şaşırmış görünmüyordu. Hırıltılı bir sesle müşterilere bir şeyler anlatıyordu ya da şaka yapıyordu. Gregorius’a müşterilerle senlibenli konuşuyormuş gibi geldi.</p>
				<p class="normal">Demek Jorge buydu, katı ateist ve hayal kurmayan romantik, bütün olabilmek için Amadeu de Prado’nun kullandığı adam. Satrançtaki üstünlüğünü çok önemseyen adam. Prado’nun Tanrı’ya söven konuşmasını izleyen sessizliği bir köpek havlaması sona erdirdiğinde ilk olarak kahkahalarla gülen adam. Son derece yeteneksiz olduğunu sezdiği için bir kontrbası, telleri kopana kadar, testereyle kesercesine çalan adam. Ve son olarak, Estefânia Espinhosa’yı ölüme mahkûm ettiğini anladığında Prado’nun karşı çıktığı adam, ki yıllar sonra –Peder Bartolomeu’nun tahmini doğruysa– mezarlıkta, göz göze gelmeden yaklaştığı kadın oydu.</p>
				<p class="normal">Gregorius eczaneden çıkıp karşıdaki kafeye oturdu. Prado’nun kitabında, Jorge’nin telefonuyla başlayan bir bölüm olduğunu biliyordu. Şimdi, caddenin gürültüsü içinde ve çevresinde sohbet eden ya da gözlerini kapatıp kendilerini ilkbahar güneşine bırakan insanlar varken, sözlüğü karıştırıp çeviriye başladığında, başına büyük ve aslında hayret verici bir şey gelmekte olduğunu hissetti: Seslerin, sokaktaki müziğin ve kahve dumanının ortasında yazılı sözle meşgul oluyordu. <span class="ideitalik">Ama sen de kafede bazen gazete okuyorsun, </span>diye itiraz etmişti Florence, Gregorius ona metinlerin, dünyanın gürültüsünü uzakta tutan koruyucu duvarlara, en iyisi bir yeraltı arşivinin kalın, sağlam duvarlarına ihtiyacı olduğunu söylediğinde. <span class="ideitalik">Ah evet, gazete, </span>diye yanıtlamıştı Florence’i, <span class="ideitalik">ben metinlerden söz ediyorum. </span>Ve şimdi, birden artık duvarların eksikliğini hissetmez olmuştu, önündeki Portekizce kelimeler yanındaki ve arkasındaki Portekizce kelimelerle birbirine karışıyordu, Prado ile O’Kelly’nin yandaki masada oturduklarını ve garson onların konuşmasını bölerken kelimelerin bundan hiç etkilenmediğini görür gibi oluyordu.</p>
				<p class="normal">AS SOMBRAS DESCONCERTANTES DA MORTE. ÖLÜMÜN AKIL KARIŞTIRAN GÖLGELERİ. <span class="ideitalik">“Uykudan dehşet içinde uyandım ve ölümden korktum,” dedi Jorge telefonda, “şimdi bile müthiş panik içindeyim.” Saat neredeyse sabahın üçüydü. Sesi bildiğimden farklı çıkıyordu, eczanede müşterilerle konuşurken, bana içecek bir şey ikram ederken ya da “Hamle sırası sende,” derken çıktığından farklıydı. Titriyor denemezdi, ama arkasında, zorlukla bastırılan ve patlamak üzere olan güçlü duyguların gizlendiği bir ses gibi boğuktu.</span></p>
				<p class="normal"><span class="ideitalik">Sahnede, yeni Steinway piyanosunun önünde oturduğunu ve çalamadığını görmüştü rüyasında. Tam bir mantık adamı olan Jorge, kısa bir süre önce bir çılgınlık yapmıştı: Kazada hayatını kaybeden erkek kardeşinin bıraktığı parayla bir Steinway satın almıştı, oysa o güne kadar bir piyanonun tuşuna bile dokunmuş değildi. Klavyenin kapağını bile kaldırmadan parlak piyanolardan birini işaret ettiğinde satıcı şaşırmış. O günden beri piyano, ıssızlaşan evinde müzelere layık bir ihtişamla duruyor ve devasa bir mezar taşına benziyor. “Uyandım ve birden anladım: Piyanoyu, o alete layık biçimde çalabilmeyi hayatım boyunca beceremeyecektim.” Karşımda sabahlığıyla oturuyordu, koltuğa her zamankinden daha çok gömülmüş gibi geldi bana. Hep buz gibi olan ellerini ovuşturuyordu. “Mutlaka şöyle düşünüyorsundur şimdi: Ta başından belliydi bu. Ben de bir biçimde biliyordum elbette. Ama bak: Uyandığımda, ilk kez </span>gerçekten <span class="ideitalik">anladım. Şimdi de çok korkuyorum.”</span></p>
				<p class="normal"><span class="ideitalik">“Neden korkuyorsun?” diye sordum ve bana bakmasını bekledim, ürkmeden, gözlerini kaçırmadan bakmakta ustaydı o. “Tam olarak neden?”</span></p>
				<p class="normal"><span class="ideitalik">Jorge’nin yüzünden bir gülümseme geçti: Kesin konuşmaya beni zorlayan hep odur aslında, benim son şeyleri belirsizlik içinde bırakma eğilimimin karşısına analitik eğitilmiş aklını, yapay satranç zekâsını çıkaran odur.</span></p>
				<p class="normal"><span class="ideitalik">Acılardan ve can çekişmekten korkmak bir eczacı için söz konusu olamaz dedim; bedenin ve ruhun onur kırıcı çöküşü konusuna gelince, tahammül edilebilir olanın sınırının aşılması halinde çareleri ne olabilir, hangi yollar denenebilir diye yeterince konuşmuştuk. Öyleyse bu korkusunun nedeni neydi?</span></p>
				<p class="normal"><span class="ideitalik">“Kuyruklu piyano – bu geceden itibaren bana artık zamanında yapamayacağım şeyler olduğunu hatırlatıyor.” Benim sessiz itirazıma karşı çıktığı zamanlarda olduğu gibi gözlerini kapadı. “Söz konusu olan önemsiz küçük sevinçler ve tozlu sıcakta bir bardak suyu mideye indirmek gibi küçük zevkler değil. Söz konusu olan insanın yapmayı ve yaşamayı istediği şeyler, çünkü ancak onlar insanın kendi hayatını, o çok özel hayatı </span>bütünleştirebilirler, <span class="ideitalik">çünkü onlar olmadan hayat eksik kalır, tamamlanmamış bir yapıt ve sıradan bir parçadır.”</span></p>
				<p class="normal"><span class="ideitalik">Ama öldüğün andan başlayarak hayatta olmayacaksın ki, dedim ona, bu tamamlanmamışlığa katlanmak zorunda kalmayacak, eseflenemeyeceksin.</span></p>
				<p class="normal"><span class="ideitalik">Evet, tabii, dedi Jorge –önemsiz bulduğu bir şey duyduğu zamanlarda olduğu gibi sinirli çıkıyordu sesi–, ama söz konusu olan, hayatın tamamlanmadan, küçük parçalar halinde ve umduğu ahenge kavuşmadan kalacağını şimdi, şu anda bilmesiydi. Kötü olan bunu bilmekti işte, yani ölüm korkusu.</span></p>
				<p class="normal"><span class="ideitalik">Ama felaket, onun hayatının </span>şimdi, <span class="ideitalik">konuştukları anda, henüz bu içsel bütünlüğe ulaşamamış olması değildi. Öyle değil mi?</span></p>
				<p class="normal"><span class="ideitalik">Jorge başını iki yana salladı. Hayatının bir bütün olabilmesi için ona dahil olması gereken bütün deneyimleri tatmamış olmanın pişmanlığından söz etmiyordu. Kendi hayatının şimdiki eksikliğinin bilincinde olmak başlı başına bir felaketse, hayatında bir şeylerin eksikliğini hisseden herkes hep mutsuz olurdu. Tam tersine, cansız değil de ölmüş bir hayatın söz konusu olmasının koşulu, bilinçli bir şekilde açık ve dürüst olmaktır. Demek ki mutsuzluğu doğuran başka bir şey olmalı: O eksikleri giderici, bütün <br class="chapter"/>olmayı sağlayıcı deneyimleri yaşamanın </span>gelecekte de <span class="ideitalik">mümkün olamayacağını bilmek.</span></p>
				<p class="normal"><span class="ideitalik">Bir anın içindeki eksikliğin, onu mutsuz bir an yapabileceği sözü hiçbir an için geçerli değilse, dedim, neden artık bütünlüğe ulaşamayacağı anlaşılan bütün öteki anlar için de geçerli olmasın bu? Öyle görünüyor ki, arzulanan bütünlük ancak </span>gelecekte <span class="ideitalik">olursa arzulanıyor, ulaşılan değil de yaklaşılan bir şey olursa. “Başka türlü ifade etmek istiyorum,” diye ekledim: “Ulaşılamayan bütünlük hangi bakış açısından bakılırsa yakınılacak bir şey ve olası bir korku nesnesidir? Bu bakış açısı, eksik olan bütünlükten rahatsız olmayan, onu bir kışkırtma ve canlılık işareti olarak kabul eden akıp giden anların bakış açısı değilse eğer?”</span></p>
				<p class="normal"><span class="ideitalik">Kendisinin uyanırken hissettiği türden bir korkuyu hissedebilmek için, alışıldık, önü açık anlarınkinden farklı bir bakış açısını benimsemek zorundayızdır, dedi Jorge: Bütünlüğün eksik olmasını rahatsız edici bir şey olarak kabul edebilmek için hayata bir bütün halinde bakılmalıdır, onu, deyim yerindeyse kendi durduğu noktadan incelemelidir insan – tıpkı ölümü düşünürken yaptığı gibi.</span></p>
				<p class="normal"><span class="ideitalik">“Ama bu bakış niye panik nedeni olsun?” diye sordum. “Hayatının şimdiki eksikliği, rahatsız edici değil, bu konuda aynı görüşe varmıştık. Neredeyse, ancak mezarın içinden teşhis edilebilecek bir rahatsızlık gibi, senin artık tadacağın bir eksikliğin vereceği rahatsızlık gibi değil. Çünkü bunları yaşarken ne de olsa geleceğe doğru koşamazsın, henüz oluşmamış bir son noktadan durup bakarak, o son noktaya yaklaşmak için daha çok sürünmesi gereken hayatındaki bir eksiklik için şimdiden çaresizliğe düşemezsin. Senin ölüm korkunun tuhaf bir nesnesi var gibi: Hayatının eksik olması, ki asla yaşayamayacağın bir eksikliktir bu.”</span></p>
				<p class="normal"><span class="ideitalik">“Piyanodan güzel sesler çıkartabilecek biri olmak isterdim,” dedi Jorge. “Piyanoda Bach’ın Goldberg Varyasyonları’nı çalabilecek biri. Estefânia – o çalabiliyor, benim için çaldı onları, o günden beri benim içimde de onları çalabilme arzusu var. Öyle görünüyor ki bir saat öncesine kadar, belirsiz, hiç aydınlatılmamış bir duyguyla yaşadım, piyano çalmayı öğrenecek zamanım olacağı duygusuyla. Rüyamda piyanoyu görmem, uyandığımda şunu kesinlikle anlamamı sağladı: Hayatım, o varyasyonları çalamadan sona erecek.”</span></p>
				<p class="normal"><span class="ideitalik">Peki, dedim, ama </span>korku <span class="ideitalik">niye? Neden yalnızca acı, hayal kırıklığı, keder değil? Ya da öfke? “İnsan henüz olmamış bir şeyden korkar, kendisini bekleyen bir şeyden; hep sessiz kalacak piyanoyu ise zaten biliyorsun, şimdiki zamanda konuşuyoruz ondan. Bu rahatsızlık sürebilir, ama büyümez ve büyümeden önce mantıklı bir korku doğurmaz. Yeni edindiğin bu kanaat seni ezebilir, sıkabilir, ama panik duyman için bir neden olamaz.”</span></p>
				<p class="normal"><span class="ideitalik">Yanlış anlıyorsun diye itiraz etti Jorge. Yeni kanaati yüzünden korkmuyordu, o korkunun dayandığı şey yüzündendi korkusu: Henüz yaşamadığı, ama hayatının daha şimdiden kesin olan, daha şimdiden yokluğu hissedilen –bu yokluğun büyüklüğü, o kanaati içeriden korkuya dönüştürüyordu– eksikliği yüzündendi.</span></p>
				<p class="normal"><span class="ideitalik">Hayatın bütünlüğü, ki vaktinden önce eksik olursa insan ter içinde kalır, ne olabilir? Dış ve iç hayatımızın ne kadar inişli çıkışlı, değişken ve yanardöner olduğu düşünülürse, nerede bulunur? Hepimiz kalıptan çıkmış gibi aynı değiliz, hiç değiliz. Bir şeyleri yaşayarak doygunluğa ulaşmaya duyulan ihtiyaçtan mı söz ediyoruz? Jorge’ye eziyet eden şey, pırıl pırıl bir Steinway’in önünde oturup Bach’ın müziğini kendi ellerinden çıkmışçasına kendinin kılmaya dair ulaşılmaz hale gelmiş duygu muydu? Yoksa biz, bir hayatı bütün olarak </span>anlatabilmek <span class="ideitalik">için yeterince şey yaşamış olma ihtiyacında mıyız?</span></p>
				<p class="normal"><span class="ideitalik">Sonunda, bir otoportre sorunu mu bu, onaylayabileceğimiz bir hayat olması için yapmış ve yaşamış olmamız gereken şeylerin ne olduğuna dair uzun zaman önce edindiğimiz belirleyici kavram mı? Ölüm korkusunun, gerçekleşmemiş şeyden korkmak olması –görünüyor ki– tamamen benim elimde, çünkü kendi hayatımın nasıl yaşanacağının tablosunu çizen benim. Şu düşünceden daha yakın olanı var mı: Öyleyse bu tabloyu değiştiririm ben ve hayatım daha şimdiden ona uygun olur, ölüm korkusu da hemen yok olur. Yine de yapışıp kalırsa üstümde, şundandır: O tabloyu her ne kadar kendim, bir başkası değil de kendim çizmişsem de, gelişigüzel ve keyfi yapılmış değildir, rasgele değiştirilemez, içimde demirlidir ve duygularımın ve düşüncelerimin beni oluşturan kuvvet oyunundan doğup gelişir. Böylece ölüm korkusunu, olmayı istediğimiz kişi olamamak korkusu olarak tanımlayabiliriz.</span></p>
				<p class="normal"><span class="ideitalik">Jorge’yi gecenin ortasında gafil avlayan ve bazı hastalarımda ölümcül tanıyı açıkladığım kelimelerle tutuşturduğum o gün gibi aşikâr ölümlülük bilinci, başka hiçbir şeyin etmediği kadar rahatsız eder bizi, çünkü biz, çoğunlukla hiç bilmeden, böyle bir bütünlüğü amaçlayarak yaşarız, çünkü hayatta kalabildiğimiz her an, hayatiyetini, o bilinmeyen bütünlüğün yapbozunda bir parça olmaktan alır. Bu bütünlüğe asla ulaşamayacağımız kanaatine varınca, artık ona ulaşmak için yaşamayacağımız zamanı nasıl yaşamamız gerektiğini ansızın bilmez oluruz. Bu, ölüme mahkûm hastalarımdan bazılarının başından geçen tuhaf, sarsıcı bir deneyimin nedenidir: Ne kadar azalmış olursa olsun zamanlarını nasıl kullanacaklarını bilmezler.</span></p>
				<p class="normal"><span class="ideitalik">Jorge’yle konuştuktan sonra sokağa çıktığımda güneş doğuyordu, karşılaştığım üç-beş kişi arkadan vuran ışıkta birer karaltı gibi görünüyorlardı, yüzü olmayan faniler. Zemin kattaki bir pencerenin pervazına oturdum ve yanımdan geçerlerken yüzlerini açıkça görmeyi bekledim. Yaklaşan ilk kişi, iki yana sallana sallana yürüyen bir kadındı. Yüzünde henüz uyku mahmurluğu vardı, ama o yüzün güneşin altında nasıl açılacağını, umutla ve heyecanla, gözleri gelecekle dolu olarak, günün olaylarını nasıl bekleyeceğini hayal etmek kolaydı. İkinci olarak köpeğiyle yaşlı bir adam geçti önümden. Durdu, bir sigara yaktı, az ötedeki parka koşsun diye köpeğin tasmasını çıkardı. Köpeği ve köpekle geçirdiği hayatı seviyordu, yüz hatları kuşkuya yer bırakmayacak şekilde belli ediyordu bunu. Bir süre sonra gelen, dantel başörtülü kadın, şiş bacaklarıyla yürümekte zorlansa da, yaşama bağlıydı. Sırt çantasını taşıyan bir çocuğu elinden sıkı sıkı tutmuştu, belki torunuydu, yeni geleceğinin bu önemli başlangıcına geç kalmasın diye erkenden okula –okulun ilk günüydü– götürüyordu onu.</span></p>
				<p class="normal"><span class="ideitalik">Hepsi ölecekti, ölümü düşününce hepsi de korkuyordu. Herhangi bir zaman ölebilirlerdi, ama şimdi değil. Jorge ile birlikte gecenin yarısına kadar dolaştığım sorular ve argümanlar dolambacını hatırlamaya çalıştım; ve elimi uzatsam tutacak kadar yakın olan, ama son anda benden uzaklaşan o açıklığı. O sırada gerinmekte olan genç kadının arkasından baktım, sevinçle köpeğin tasmasıyla oynayan yaşlı adamın, çocuğun saçını okşayan aksak büyükannenin. Tam bu anda yakında ölecekleri haberini alsalar duyacakları dehşetin kaynağı apaçık, basit ve belli değil miydi? Geceyi uykusuz geçiren yüzümü sabah güneşine tuttum ve düşündüm: Hayatları ne kadar kolay ya da zor, ne kadar kuru ya da bereketli olsa da, o hayatı daha fazla tatmak istiyorlar. Sonları geldikten sonra o hayatın eksikliğini hissedemeyecek olsalar da ve bunu bilseler de, bitmesini istemiyorlar.</span></p>
				<p class="normal"><span class="ideitalik">Eve gittim. Karmaşık, analitik düşüncenin somut kesinlikle nasıl bir ilgisi vardır? Bu ikisinden hangisine daha çok güvenebiliriz?</span></p>
				<p class="normal"><span class="ideitalik">Muayenehanede pencereyi açtım, damların, bacaların ve iplerdeki çamaşırların üstündeki soluk mavi gökyüzüne baktım: Bu geceden sonra Jorge ile aram nasıl olacaktı? Satranç oynarken her zamanki gibi oturacak mıydık karşı karşıya, oturamayacak mıydık? Ölümü yakından tanımak bize ne yapıyor?</span></p>
				<p class="normal">Jorge eczaneden çıkıp kapıyı kilitlediğinde ikindi olmuştu. Gregorius bir saattir üşüyor, peş peşe kahve içiyordu. Fincanının altına bir kâğıt para sıkıştırıp O’Kelly’nin peşinden gitti. Eczanenin önünden geçerken içeride hâlâ ışık yandığını fark etti. Camdan içeri baktı: Kimse yoktu, köhne kasanın üzerine kirli bir örtü örtülmüştü.</p>
				<p class="normal">Eczacı köşeyi döndü, Gregorius hızlandı. Rua da Conceição’dan yürüyerek Baixa’yı boydan boya aştılar, Alfama Mahallesi’ne girdiler, çanları peş peşe saat başını çalan üç kilisenin önünden geçtiler. Rua da Saudade’de, Jorge üçüncü sigarasını ayağının altında ezerek söndürdükten sonra bir eve girip gözden kayboldu.</p>
				<p class="normal">Gregorius karşı kaldırıma geçti. Evlerin hiçbirinde ışık yanmadı. Tereddüt ederek yeniden öbür kaldırıma geçti, binanın karanlık holüne girdi. Jorge, şu ağır ahşap kapının arkasında kaybolmuş olmalıydı. Kapı ev kapısına değil de meyhane kapısına benziyordu, ama orasının meyhane olduğunu gösteren bir belirti yoktu. Kumar? Jorge hakkında bildiği onca şeyden sonra onun böyle bir şey yapacağı düşünülebilir miydi? Gregorius kapının önünde durdu, elleri paltosunun ceplerindeydi. Sonra kapıyı tıklattı. Ses yoktu. Sonunda kapının kolunu bastırdığında tıpkı o sabah, Natalie Rubin’in telefonunu çevirdiğinde olan oldu: Boşa atıp dolu tuttu.</p>
				<p class="normal">Bir satranç kulübüydü orası. Alçak tavanlı, sigara dumanına boğulmuş, loş bir mekânda bir düzine masada satranç oynanıyordu, oyuncuların hepsi erkekti. Bir köşede üzerinde içki şişeleri duran bir tezgâh vardı. Kalorifer yoktu, adamlar paltolar ve kalın ceketler giymişlerdi, birkaçı da kasket giymişti. O’Kelly’yi bekliyorlardı, Gregorius bir duman perdesinin arkasında onu tanıdığında, oyun arkadaşı, seçsin diye taşları tuttuğu elini ona uzatıyordu. Yandaki masada tek başına bir adam oturuyordu, saatine bakıyor, masanın üzerinde parmaklarıyla tempo tutuyordu.</p>
				<p class="normal">Gregorius irkildi. Adam, vaktiyle Jura’da gördüğü, on saat maç yapıp sonunda yenildiği adama benziyordu. Moutier’deki bir turnuva sırasındaydı, aralık ayının, havanın hiç aydınlanmadığı, dağların o yörenin üstünde kale gibi kubbeleştiği soğuk bir hafta sonunda. Oranın yerlisi olan ve ebleh gibi Fransızca konuşan adamın yüzü, karşı masadaki Portekizlininki gibi dört köşeydi, onun da saçları çim biçme makinesiyle kırpılmışa benziyordu, alnı onunki gibi basık, kulakları yelkendi. Portekizlinin yalnızca burnu farklıydı, bir de bakışları. Siyahtı, simsiyahtı bakışları gür kaşlarının altında, mezarlık duvarı gibiydi.</p>
				<p class="normal">Şimdi Gregorius’a bu bakışla bakıyordu. <span class="ideitalik">Bu adama karşı oynamam, </span>diye düşündü Gregorius, <span class="ideitalik">kesinlikle bu adama karşı oynamam. </span>Adam eliyle işaret edip onu yanına çağırdı. Gregorius yaklaştı. Bu sayede yandaki masada oynayan O’Kelly’yi izleyebilecekti. Kendini belli etmeden bakabilirdi ona. Bedeli buydu. <span class="ideitalik">Bu lanet olası kutsal dostluk, </span>dediğini duyar gibi oldu Adriana’nın. Gregorius oturdu.</p>
				<p class="normal"><span class="ideitalik">“Novato?” </span>diye sordu adam.</p>
				<p class="normal">Gregorius bilemedi: <span class="ideitalik">Burada yeni misin </span>anlamına mı geliyordu bu söz, yoksa <span class="ideitalik">acemi misin </span>anlamına mı? İlkinde karar kılıp başını salladı.</p>
				<p class="normal">“Pedro,” dedi Portekizli.</p>
				<p class="normal">“Raimundo,” dedi Gregorius.</p>
				<p class="normal">Bu adam, vaktiyle Juralı adamın oynadığından daha yavaş oynuyordu. Bu yavaşlık ilk hamleyle başladı, kurşun gibi ağır, yıldırıcı bir yavaşlıktı. Gregorius çevresine bakındı. Hiç kimse saatle oynamıyordu. Bu salona saat pek uygun düşmüyordu. Buraya satranç tahtaları dışında hiçbir şey uygun düşmüyordu. Konuşmak da.</p>
				<p class="normal">Pedro kollarının dirsekten aşağısını masaya yapıştırdı, çenesini ellerine dayadı ve satranç tahtasına aşağıdan doğru baktı. Gregorius kendisini neyin daha çok rahatsız ettiğini bilemedi: Sarımtırak <br class="chapter"/>zemin üzerinde, irisi yukarı kaymış bu sıkıntılı, epileptik bakış mı, yoksa daha önce Juralı adamda görünce de kendisini deli etmiş olan, dudaklarını manyakça çiğnemesi mi? Tahammülsüzlüğe karşı savaş verecekti. Juralıya karşı bu savaşı kaybetmişti. Bu kadar çok kahve içmiş olmasına lanet etti.</p>
				<p class="normal">Yandaki Jorge ile ilk kez göz göze geldi, ölüm korkusuyla uyanmış ve Prado’nun ölümünden bu yana otuz bir yıldır hayatta kalmış olan adamla.</p>
				<p class="normal"><span class="ideitalik">“Atenção!” </span>dedi O’Kelly, çenesiyle Pedro’yu gösterdi. <span class="ideitalik">“Adversário desagradável.” </span>Rakibin pek hoş değil.</p>
				<p class="normal">Pedro başını kaldırmadan gülümsedi, şimdi tam eblehe benziyordu. <span class="ideitalik">“]usto, muito justo” </span>çok haklısın, diye mırıldandı, dudaklarının kenarlarında küçük kabarcıklar oluştu.</p>
				<p class="normal">Hamlelerin basitçe hesaplanmasında Pedro’nun hata yapmayacağını bir saat sonra anlamıştı Gregorius. O basık alın ve epileptik bakışlar kimseyi kandırmamalıydı: Her şeyi hesap ediyordu, gerekirse on kez, en az on hamle sonrasına kadar hesap ediyordu. Mesele, şaşırtıcı bir hamle karşısında ne yapacağıydı. Yalnızca anlamsız görünen bir hamle değil, anlamsız da olan bir hamle yapıldığında. Gregorius daha önce güçlü rakiplerinin kafasını bu sayede karıştırmıştı. Bir tek Doxiades’te tutmuyordu bu strateji. “Saçmalık!” diyordu Yunanlı; ve sağladığı avantajı elinden kaçırmıyordu.</p>
				<p class="normal">Gregorius rakibinin kafasını karıştırmaya karar verdiğinde aradan bir saat daha geçmişti, konum avantajını hiç kaybetmeden piyonlarından birini feda etti.</p>
				<p class="normal">Pedro dudaklarını birkaç kez uzatıp çekti, sonra başını kaldırdı ve Gregorius’a baktı. Keşke eski gözlüğümü takmış olsaydım dedi içinden Gregorius, o gözlük bu tür bakışlara karşı bir kalkan gibiydi. Pedro gözlerini kırpıştırdı, şakaklarını ovuşturdu, kısa, küt parmaklarını kısa saçlarının arasından geçirdi. Sonra piyonunu olduğu yerde bıraktı. <span class="ideitalik">“Novato,” </span>diye mırıldandı, <span class="ideitalik">“diz novato.” </span>Gregorius biliyordu artık: <span class="ideitalik">Novato, </span>acemi anlamına geliyordu.</p>
				<p class="normal">Gözden çıkarılan taşı tuzak saydığı için Pedro’nun piyonu almaması, Gregorius’u karşı saldırıya geçebileceği bir konuma getirmişti. Adım adım ordusunu öne götürdü, Pedro’nun taşlarını savunabileceği bütün hamlelerin önünü kesti. Portekizli, birkaç dakikada bir sümüğünü gürültüyle çekmeye başladı, Gregorius onun bunu kasıtlı mı yaptığını yoksa ihmalden mi geldiğini anlamadı. O iğrenç gürültünün Gregorius’un hakkından nasıl geldiğini görünce sırıttı Jorge, ötekiler Pedro’nun bu alışkanlığını biliyor gibiydiler. Gregorius ne zaman Pedro’nun bir planını, daha görünür olmadan, sonuçsuz bıraksa, karşısındakinin bakışı bir derece daha sertleşiyor, gözleri parlak arduvaz taşına benziyordu. Gregorius arkasına yaslandı, oyuna sakince bir göz attı: Saatler de geçse artık hiçbir şey olamazdı.</p>
				<p class="normal">Bir kablonun ucunda gevşekçe sallanan bir sokak lambasının göründüğü pencereye bakarmış gibi yaparak O’Kelly’nin yüzünü incelemeye başladı. Peder Bartolomeu’nun anlatımında adam önce sadece cılız bir ışıktı, parıltısız, cılız bir ışık, göz filan kamaştırmıyordu, ama her şeyi adlı adınca söyleyen, rüşvet kabul etmez, korkusuz bir çocuktu. Sonra, hikâyenin sonunda, Prado’nun gece vakti pedere yaptığı ziyaret yer almıştı. <span class="ideitalik">Kız. Kız bir tehlike oldu. Dayanamaz. Konuşur. Ötekiler öyle düşünüyor. Jorge de mi? Bu konuda konuşmak istemiyorum.</span></p>
				<p class="normal">O’Kelly filini tahtanın üzerinde sürüp rakibinin kalesini almadan önce sigarasından bir nefes çekti. Parmakları nikotinden sararmıştı, tırnaklarının altı da kapkaraydı. Gözenekleri açık, iri, etli burnu iğrendirdi Gregorius’u, kabalığın bir uzantısı gibi geldi. Adamın az önceki zaferinden hoşnut gülümsemesine uyuyordu. Ama insana itici gelebilecek her şeyi, kahverengi gözlerindeki yorgun ve iyi niyetli bakış siliyordu.</p>
				<p class="normal"><span class="ideitalik">Estefânia. </span>Gregorius irkildi, kızardığını hissetti. Bu ad, o gün öğleden sonra okuduğu Prado’nun metninde vardı, ama aradaki bağlantıyı kuramamıştı... <span class="ideitalik">Goldberg Varyasyonları... Estefânia – o becerir, sadece benim için çaldı onları, o günden beri, ben de çalabileyim diye bir arzu var içimde. </span>O Estefânia, <span class="ideitalik">bu </span>Estefânia olabilir miydi? Prado’nun O’Kelly’den kurtarmak zorunda kaldığı kadın? O ikisi arasındaki arkadaşlığın, lanet olası kutsal arkadaşlığın bozulmasına neden olan kadın?</p>
				<p class="normal">Gregorius telaşla hesap yapmaya başladı. Evet, olabilirdi. O zaman insanın hayal edebileceği en acımasız şeydi bu: Bir insanın, Liceu’dan beri içinde taşıdığı o muhteşem, baştan çıkarıcı Steinway hayalinde kendisini Bach’ın notalarıyla desteklemiş olan kadını direniş hareketine kurban etmeye hazır olması.</p>
				<p class="normal">O gün mezarlıkta, peder gittikten sonra, o ikisi arasında ne geçmişti? Estefânia Espinhosa İspanya’ya mı dönmüştü? O’Kelly’den daha genç olmalıydı, o kadar genç ki, Prado o sırada, Fátima’nın ölümünden on yıl sonra, ona âşık olabilirdi. Eğer öyleyse, Prado ile O’Kelly arasındaki dram sadece farklı ahlak anlayışının dramı değil, bir aşk dramıydı da.</p>
				<p class="normal">Adriana bu dramı ne kadar biliyordu? Düşüncelerinde buna izin verebilir miydi? Yoksa ruhunu ona karşı mühürlemek zorunda mı kalmıştı, pek çok şeye karşı olduğu gibi? O el değmemiş, çılgın Steinway hâlâ O’Kelly’nin evinde miydi?</p>
				<p class="normal">Gregorius son hamleleri, Kirchenfeld’de eşzamanlı turnuvada öğrencilere karşı oynarken olduğu gibi, rutin ve hızlı bir dikkatle yapmıştı. Pedro’nun kurnazca gülümsediğini görüyordu şimdi, satranç tahtasına dikkatle bakınca şaşırdı. Avantajını kaybetmişti, Portekizli tehlikeli bir saldırı başlatmıştı.</p>
				<p class="normal">Gregorius gözlerini kapadı. Üzerine kurşun gibi bir yorgunluk çökmüştü. Neden kalkıp gitmiyordu sanki? Nasıl olmuştu da Lizbon’da dayanılmaz derecede alçak tavanlı bir salonda, insanı boğan sigara dumanı altında oturmuş, hiç mi hiç ilgilenmediği, tek laf edemediği itici bir adamla maç yapıyordu?</p>
				<p class="normal">Son filini de feda etti ve sonuca götürecek oyunu başlattı. Artık kazanamazdı, ama berabere kalabilirdi. Pedro tuvalete gitti. Gregorius çevresine bakındı. Salon boşalmıştı. Kalan birkaç adam onun masasına yaklaştılar. Pedro döndü, oturdu ve sümüğünü çekti. Jorge’nin rakibi gitmişti, kendisi de yandaki masada sona ermekte olan oyunu izleyebilecek şekilde oturmuştu. Gregorius onun hırıltılı soluğunu duyuyordu. Kaybetmek istemiyorsa o adamı aklından çıkarmalıydı.</p>
				<p class="normal">Aljechin bir keresinde, üç taşı eksik olmasına rağmen son oyunu almıştı. O zamanlar öğrenci olan Gregorius partinin sonunu daha sonra kendi kendine tekrar oynamıştı. Sonra da aylarca, yazılı olarak bulabildiği bütün oyunların sonlarını baştan oynamıştı. O zamandan beri nasıl oynanması gerektiğini bir bakışta anlıyordu. Şimdi de anladı.</p>
				<p class="normal">Pedro yarım saat düşündü, ama yine de tuzağa düştü. Taşını çeker çekmez gördü tuzağı. Artık kazanamazdı. Dudaklarını uzatıp geri çekti, uzatıp çekti. Kaskatı bakışlarıyla süzdü Gregorius’u. <span class="ideitalik">“Novato,” </span>dedi, <span class="ideitalik">“novato.” </span>Sonra hızla ayağa kalktı, dışarı çıktı.</p>
			  <p class="normal"><span class="ideitalik">“Donde és?” </span>diye sordu çevresindekilerden biri. Nerelisin?</p>
				<p class="normal"><span class="ideitalik">“De Berna, na Suíça” </span>dedi Gregorius ve ekledi: <span class="ideitalik">“Gente lenta,” </span>ağır insanlar.</p>
				<p class="normal">Adamlar güldüler, ona bir bira ikram ettiler. Yine gelmeliydi.</p>
			  <p class="normal">Sokağa çıkınca O’Kelly yaklaştı yanına. “Neden beni izlediniz?” diye sordu İngilizce.</p>
				<p class="normal">Gregorius’un yüzündeki şaşkınlığı görünce boğuk sesiyle güldü.</p>
				<p class="normal">“Öyle zamanlar oldu ki, hayatım birinin beni izleyip izlemediğini fark etmeme bağlıydı.”</p>
				<p class="normal">Gregorius duraksadı. Adam ansızın Prado’nun portresini karşısında görürse ne olurdu? Onunla mezarının başında vedalaştıktan otuz yıl sonra? Kitabı paltosunun cebinden yavaşça çıkardı, açtı ve resmi O’Kelly’ye gösterdi. Jorge alnını kırıştırdı, kitabı Gregorius’un elinden aldı, sokak lambasının altına gitti ve resmi gözlerine iyice yaklaştırdı. Gregorius gördüğü sahneyi asla unutmayacaktı: Sallanan sokak lambasının ışığında kaybettiği arkadaşının resmine, inanmaz gözlerle, dehşet içinde, yüzü çözülüp dağılacak gibi bakan O’Kelly.</p>
				<p class="normal">“Benimle gelin,” dedi Jorge boğuk bir sesle, sesinin buyurur gibi çıkmasının tek nedeni geçirdiği sarsıntıyı gizlemek içindi, “evim uzakta değil.”</p>
				<p class="normal">Gregorius’un önünden yürürken önceki kadar sağlam ve tereddütsüz atmıyordu adımlarını, yaşlı bir adam olmuştu.</p>
				<p class="normal">Evi bir indi, duvarları piyanist fotoğraflarıyla kaplı isli bir in. Rubinstein, Richter, Horowitz. Dinu Lipati. Murray Perahia. Maria João Pires’in, João Eça’nın en sevdiği piyanistin dev bir portresi.</p>
				<p class="normal">O’Kelly oturma odasında dolaşarak bir sürü lamba yaktı, her yaktığı küçük lambayla birlikte bir fotoğraf daha karanlıktan kurtuluyordu. Odanın bir tek köşesi karanlık kaldı, orada duran kuyruklu piyanonun sakin siyahı lambaların ışığını gölgeli ve solgun yansıtıyordu. <span class="ideitalik">Piyanodan güzel sesler çıkartabilecek biri olmak isterdim... Hayatım, o varyasyonları çalamadan sona erecek. </span>Bu piyano onyıllardır duruyordu orada, cilalı zarafetten yapılma karanlık bir <span class="ideitalik">fata morgana, </span>eksikleri giderilmiş hayata dair gerçekleşemeyecek rüyanın siyah anıtı. Gregorius, Prado’nun odasındaki, el değdirilmemesi gereken nesneleri düşündü, çünkü O’Kelly’nin piyanosunun üzerinde de hiç toz yok gibiydi.</p>
				<p class="normal"><span class="ideitalik">Hayat, yaşadığımız şey değildir; hayat, yaşadığımızı hayal ettiğimiz şeydir, </span>yazıyordu Prado’nun kitabındaki notlardan birinde.</p>
				<p class="normal">O’Kelly her zaman oturduğu anlaşılan koltuğa oturdu. Amadeu’nun resmini inceledi. Dikkatle bakıyor, sadece ara sıra gözünü kırpıyordu, bakanı ipnotize edebilirdi. Piyanonun kara suskunluğu odayı doldurdu. Dışarıdaki motosikletlerin uğultusu sessizliğe çarpıp yansıyordu. <span class="ideitalik">İnsanlar sessizliğe katlanamıyorlar, </span>diye yazıyordu Prado’nun kısa notlarından birinde, <span class="ideitalik">katlansalardı, kendilerine katlanmış olurlardı.</span></p>
				<p class="normal">Jorge kitabı nereden bulduğunu sorunca Gregorius anlattı. <span class="ideitalik">Cedros vermelhos, </span>diye okudu sonra Jorge, yüksek sesle.</p>
				<p class="normal">“Tam Adriana’nın yapacağı şey, böyle melodramları sever o. Prado bu tür şeylerden hoşlanmazdı, ama Adriana’ya belli etmemek için elinden geleni yapardı. ‘O benim kız kardeşim, hayatımı yaşamam için bana yardım ediyor,’ derdi.</p>
				<p class="normal">Gregorius acaba kırmızı sedir ağaçlarının ne anlama geldiğini biliyor muydu? Mélodie dedi Gregorius; Mélodie’nin bildiği izlenimini edinmişti. Mélodie’yi nereden tanıdığını ve bütün bunların kendisini neden ilgilendirdiğini sordu O’Kelly. Sorarken sesinin tonu sert değildi, ama Gregorius o seste, bir zamanlar, sıra dışı bir şeye rastlandığında, tetikte olmanın ve gözünü açık tutmanın önem kazandığı günlerde mevcut olan bir sertliğin yansımasını duyar gibi oldu.</p>
				<p class="normal">“O olmanın nasıl bir şey olduğunu bilmek istiyorum,” dedi.</p>
				<p class="normal">Jorge şaşkınlıkla baktı ona, gözlerini portreye çevirdi, sonra kapadı.</p>
				<p class="normal">“Mümkün mü bu? Bir başkası olmanın nasıl bir şey olduğunu bilmek? O öteki kişi <span class="ideitalik">olmaksızın?”</span></p>
				<p class="normal">En azından öteki olmayı kafasında canlandırmanın nasıl bir şey olacağı keşfedilebilir dedi Gregorius.</p>
				<p class="normal">Jorge güldü. Liceu’daki mezuniyet töreninde köpeğe de böyle gülmüş olmalıydı.</p>
				<p class="normal">“Bu yüzden mi kaçtınız? Çılgınca bir şey. Bu hoşuma gitti. <span class="ideitalik">A imaginação, o nosso último santuário, </span>hayal gücü, o bizim son mabedimiz, derdi Amadeu.”</p>
				<p class="normal">Prado’nun adının telaffuz edilmesiyle birlikte O’Kelly’de bir değişiklik oldu. <span class="ideitalik">Onyıllardır o adı ağzına almamıştı, </span>diye düşündü Gregorius. Sigara yakarken Jorge’nin elleri titriyordu. Öksürdü, sonra Prado’nun kitabını, Gregorius’un öğleden sonra kafeden aldığı fişi koyduğu sayfadan açtı. Sıska göğüs kafesi inip kalkıyor, hırıltıyla soluk alıyordu. Mümkün olsa onu yalnız bırakırdı Gregorius.</p>
				<p class="normal">“Ve ben hâlâ yaşıyorum,” dedi O’Kelly, kitabı kenara bıraktı. “Korku, o günlerin anlaşılmamış korkusu da hâlâ sürüyor. Piyano da hâlâ duruyor. Bugün artık bir anıt değil, sadece kendisi, kuyruklu piyano, tamamen kendisi, bir mesajı yok, dilsiz bir arkadaş. Amadeu’nun sözünü ettiği konuşma 1970’in sonundaydı. O zaman bile, aslında, onunla benim birbirimizden asla ayrılmayacağımıza yemin edebilirdim. Kardeş gibiydik. Kardeşten de öte.</p>
				<p class="normal">Onu ilk görüşümü hatırlıyorum. Okulun yeni açıldığı sıradaydı, sınıfa bir gün geç gelmişti, nedeni aklımdan çıktı. Derse de geç kalmıştı. O günlerde bile redingot giyiyordu, bu da onun varlıklı bir ailenin çocuğu olduğunu gösteriyordu, çünkü böyle şeyleri herkes alamaz. İçimizde bir tek onun okul çantası yoktu, sanki her şey kafamın içinde demek istiyordu. Sınıftaki boş yere oturuşundaki benzersiz özgüvenine uyuyordu bu. Kibirden ya da züppelikten eser yoktu. Zahmetsizce öğrenemeyeceği hiçbir şey olmadığından emindi yalnızca. Bundan emin olduğunu bildiğine inanmıyorum ben, bilseydi değerini yitirirdi bu kuşkusuzluk, hayır, bu kuşkusuzluğun ta kendisiydi Amadeu. Ayağa kalkması, adını söylemesi ve tekrar yerine oturması: Mizansendi, yo, mizansen değildi, çocuk rol yapmak filan istemiyordu, ihtiyacı da yoktu buna, hareketlerinden akan hoşluktu, katıksız zarafetti. Bunu gören Peder Bartolomeu kalakaldı, bir süre ne yapacağını bilemedi.”</p>
				<p class="normal">Amadeu’nun veda konuşmasını okuduğunu söyledi Gregorius, O’Kelly sessizliğe gömülünce. Jorge ayağa kalktı, mutfağa gitti, bir şişe kırmızı şarapla döndü. Kadehlere koydu, kendisi iki kadeh içti, aceleyle değil ama içkiye ihtiyacı olan biri gibi içti.</p>
				<p class="normal">“Geceler boyu çalıştık üzerinde. Arada bir cesareti kırılıyordu. Sonra öfkesi yardımcı oluyordu. ‘Firavun arzusunda direndiği için Tanrı Mısırlıları felaketlerle cezalandırdı,’ diye bağırdı sonra, ‘ama onu öyle yapan bizzat tanrı’ydı! Onu öyle yapmasının nedeni, sonradan kendi gücünü gösterebilmekti! Ne kadar kendini beğenmiş, kibirli bir tanrı! Nasıl da fiyakacı!’ Bu öfkeyle dolup taştığında ve Tanrı’ya alnını, o yüksek, güzel alnını sunduğunda seviyordum onu.</p>
				<p class="normal">Konuşmanın başlığının, ‘Tanrı’nın <span class="ideitalik">ölmekte olan </span>sözüne duyulan saygı ve tiksinti’ olmasını istiyordu. Böylesi dramatik olur, dedim ben, dramatik ve doğa ötesi, sonunda vazgeçti. Dramatik olmaya yatkındı, kabullenmek istemiyordu bunu, ama biliyordu, bu yüzden de her türlü <span class="ideitalik">kitsch</span>’le<sup class="calibre3"><a href="gecetreni_split_021.html#footnote-26106-5" id="footnote-26106-5-backlink" name="footnote-26106-5-backlink">[7]</a></sup><span class="ideitalik"> </span>mücadele ediyordu, bunu yaparken haksızlık edebiliyordu, hem de çok.</p>
				<p class="normal">Onun aforozundan kurtulan tek kişi Fátima’ydı. Onun her şeyi yapmasına izin vardı. Sekiz yıllık evlilikleri süresince Fátima’yı el üstünde tuttu. El üstünde tutabileceği birine ihtiyacı vardı, öyleydi o. Bu, Fátima’yı mutlu etmedi. Fátima ile bu konuyu konuşmadık, o benden çok hoşlanmazdı, belki de Amadeu ile olan yakınlığımızı kıskanıyordu. Ama bir keresinde ona şehirde, bir kafede rastladım, gazetedeki iş ilanlarını okuyordu, birkaç tanesini işaretlemişti. Beni görünce gazeteyi kaldırdı, ama arkasından geldiğim için çoktan görmüştüm. O konuşmamızda bana, ‘Keşke bana daha çok güvenseydi,’ dedi Fátima. Ama Amadeu’nun gerçekten güvendiği tek kadın, Maria João idi. Maria, ulu Tanrım, evet Maria.”</p>
				<p class="normal">O’Kelly gidip bir şişe daha getirdi. Artık konuşurken dili dolanıyordu.</p>
				<p class="normal">Maria João’nun soyadını sordu Gregorius.</p>
				<p class="normal">“Ávila. Azize Teresa’nınki gibi. Okulda bu yüzden <span class="ideitalik">a santa </span>derlerdi ona, Azize. Bunu söyleyene eline geçeni fırlatırdı. Sonradan, evlenince çok sıradan, dikkat çekmeyen bir soyadı oldu, ama ne olduğunu unuttum”</p>
				<p class="normal">O’Kelly içkisini içti, konuşmadı.</p>
				<p class="normal">“Birbirimizden asla ayrılamayacağımıza gerçekten inanıyordum,” dedi sessizliğin içine doğru bir ara. “Bunu olanaksız sanıyordum. Bir gün bir yerde şöyle bir cümle okumuştum: <span class="ideitalik">Arkadaşlıkların süresi vardır ve biterler. </span>Bizimki bitmeyecek, diye düşünmüştüm o zaman, <span class="ideitalik">bizimki bitmeyecek.”</span></p>
				<p class="normal">O’Kelly gitgide hızlandırmıştı içmesini, ağzı artık ona itaat etmiyordu. Zahmetle ayağa kalktı, bacakları titreyerek odadan çıktı. Bir süre sonra elinde bir kâğıtla döndü.</p>
				<p class="normal">“İşte. Bir zamanlar bunu ikimiz birlikte yazdık. Coimbra’da, bütün dünyanın avucumuzun içinde olduğunu sanırken.”</p>
				<p class="normal">Kâğıtta bir liste vardı, üstünde LEALDADE POR yazılıydı. Prado ile O’Kelly, sadakati doğurabilecek bütün nedenleri o başlığın altında sıralamışlardı.</p>
				<p class="normal"><span class="ideitalik">Ötekinin suçu; gelişimde ortak adımlar; paylaşılan acı; paylaşılan sevinç; ölümlüler arasındaki dayanışma; görüş birliği; dışarıya karşı ortak mücadele; ortak güçler ve zayıflıklar; yakınlık ihtiyacının paylaşılması; zevk birliği; nefret birliği; paylaşılan sırlar; paylaşılan fanteziler, hayaller; paylaşılan hayranlık; paylaşılan mizah; paylaşılan kahramanlar; ortak alınan kararlar; ortak başarılar, başarısızlıklar, zaferler, yenilgiler; paylaşılan hayal kırıklıkları; ortak hatalar</span></p>
				<p class="normal">Bu listede sevgiyi göremediğini söyledi Gregorius. O’Kelly’nin bedeni gerildi, bir süre, sarhoşluğuna rağmen iyice ayıldı.</p>
				<p class="normal">“Sevgiye inanmazdı. Hatta kaçınırdı o kelimeden. <span class="ideitalik">Kitsch </span>bulurdu. Şu üç şey dışında bir şey yok derdi: <span class="ideitalik">Arzu, hoşnutluk ve güvenlik duygusu. </span>Bunların hepsi geçiciydi. En geçici olanı da arzuydu, sonra hoşnutluk geliyordu ve ne yazık ki güvenlik de, yani birinin yanında kendini korunmuş hissetmek de, günün birinde dağılıp giderdi. Hayatın olmayacak talepleri, baş etmemiz gereken her şey, ne yazık ki pek çoktular, çok güçlüydüler, bu yüzden duygularımız yara almadan uğraşamazdık onlarla. Bu yüzden sadakat önemliydi. Onun bir duygu olmadığını söylerdi, bir arzuydu o, bir karardı, ruhun taraf tutmasıydı. Karşılaşmaların tesadüfiliğini ve duyguların rasgeleliğini bir zorunluluğa dönüştürürdü. <span class="ideitalik">Bir tutam sonsuzluk, </span>derdi, <span class="ideitalik">sadece bir tutam, ama olsun. </span>Yanıldı. İkimiz de yanıldık.</p>
				<p class="normal">Daha sonra, Lizbon’a dönüşümüzden sonra, insanın kendine karşı sadakati diye bir şey olup olmadığı sorusu kafasını sık sık kurcaladı. İnsanın kendinden de kaçmaması sorumluluğu. Ne zihninde ne de gerçekte. İnsanın kendinden artık hoşlanmasa bile kendi tarafını tutmaya hazır olması. Kendini değiştirip başka türlü yazmayı ve sonra bu yazdıklarının gerçeğe dönüşmesini sağlayabilmeyi çok isterdi. <span class="ideitalik">Ancak çalışırken katlanabiliyorum artık kendime, </span>diyordu.”</p>
				<p class="normal">O’Kelly sustu, gerilen bedeni gevşedi, bakışları bulandı, solukları uyuyan birininki gibi yavaşladı. Şimdi kalkıp gitmek olanaksızdı.</p>
				<p class="normal">Gregorius ayağa kalkıp kitap raflarını inceledi. Anarşizm üzerine bir raf dolusu kitap vardı, Rus, Andaluz, Katalan anarşizmi. Başlığında <span class="ideitalik">justiça </span>sözcüğünü taşıyan pek çok kitap. Dostoyevski ve yine Dostoyevski. Eça de Queirós, O CRIME DO PADRE AMARO, Julio Simões’in sahaf dükkânına ilk gittiğinde satın aldığı kitap. Sigmund Freud. Piyanist biyografileri. Ve sonunda, duvardaki bir girintide, Liceu’dan kalma, bazıları neredeyse yetmiş yıllık okul kitaplarıyla dolu dar bir raf. Gregorius Latince ve Yunanca dilbilgisi kitaplarını çekip aldı ve yıpranmış, mürekkep lekesi içindeki sayfaları çevirdi. Sözlükler, alıştırmalar. Cicero, Livius, Xenophon, Sofokles. Okunmaktan aşınmış, kenar notlarıyla dolu İncil.</p>
				<p class="normal">O’Kelly ayıldı, ama konuşmaya başladığında, sanki az önce gördüğü rüya devam ediyor gibiydi.</p>
				<p class="normal">“Eczanemi bana o satın aldı. İyi durumda koca bir eczane. Öylece aldı. Kafede buluşup şuradan buradan konuşuyoruz. Eczaneden bahis açılmıyor. Amadeu sır küpüydü, lanet olası, sevimli bir sır küpü, sır tutma sanatında onun gibi usta birini görmedim. Onun kibirli olma tarzı böyleydi – bunu duymak istemese de. Eve dönerken birden olduğu yerde duruyor. ‘Şu eczaneyi görüyor musun?’ diyor. ‘Elbette görüyorum,’ diyorum, ‘ne olmuş?’ ‘Senin o,’ diyor, bir deste anahtarı burnuma uzatırken. ‘Sen hep kendi eczanen olsun isterdin, işte şimdi oldu.’ Üstelik içinin döşenmesini de o üstlendi. Hem biliyor musunuz? Hiç de ağırıma gitmedi. Çok etkilenmiştim, başlangıçta her sabah gözlerimi ovuşturuyordum. Bazen ona telefon edip, ‘Bir düşünsene, kendi eczanemde duruyorum,’ diyordum. O da gülüyordu, yıldan yıla azalan rahat, mutlu kahkahalarından birini atıyordu.</p>
				<p class="normal">Ailesinin bol parasıyla arasındaki ilişki, bulanık ve karmaşıktı. Bazen, büyük bir jestle parayı sokağa atardı, kendine karşı cimri olan babasının aksine. Ama sonra bir dilenci görür, yılgınlaşırdı, hep aynı şey olurdu. ‘Ona neden sadece birkaç kuruş vereyim?’ derdi. ‘Neden bir deste banknot vermeyeyim? Neden <span class="ideitalik">bütün </span>paramı vermeyeyim? Neden sadece ona vereyim, hepsine vermeyeyim? Başka bir dilencinin değil de bu adamın önünden geçmemiz sadece rastlantı, salt rastlantı. Hem, birkaç adım ötemde bir insan böyle bir aşağılanmaya katlanırken ben nasıl kendime dondurma alabilirim? Olmaz böyle şey! Duyuyor musun: <span class="ideitalik">Olmaz!’ </span>Bir keresinde bu kafa karışıklığı öylesine öfkelendirmişti ki onu <span class="ideitalik">–Bu kahrolası, yapışkan karışıklık, </span>derdi kendisi– ter ter tepindi, geri döndü ve dilencinin şapkasının içine yüksek değerde bir banknot attı.”</p>
			  <p class="normal">Bunları hatırlarken O’Kelly’nin, uzun zamandır çektiği acıdan kurtulan birininki gibi gevşeyen yüzü yeniden karardı, yaşlandı.</p>
				<p class="normal">“Birbirimizden koptuğumuzda eczaneyi satmak ve parayı ona geri vermek istedim. Ama sonra şunu fark ettim: Bunu yaparsam, olan her şeyi silmiş gibi olacaktım, dostluğumuzun uzun, mutlu yıllarını. Sanki geriye dönük olarak eski yakınlığımızı ve eskiden birbirimize duyduğumuz güveni zehirleyecektim. Eczaneyi bırakmadım. Bu kararımdan birkaç gün sonra tuhaf bir şey oldu: Ansızın orası eskiden olduğundan daha çok benim eczanem olmuştu. Bunu anlamadım. Bugün bile anlamıyorum.”</p>
				<p class="normal">Ayrılırlarken, eczanenin ışığını açık bıraktığını söyledi ona Gregorius.</p>
				<p class="normal">O’Kelly güldü. “Mahsus bıraktım. Işık hep yanar. <span class="ideitalik">Hep. </span>Tam bir müsriflik. İçinde büyüdüğüm yoksulluktan öç almak için. Bir tek odada ışık yanardı, karanlıkta giderdik yataklarımıza. Aldığım birkaç centavo’luk cep harçlığını geceleri ışığında okuduğum bir el fenerinin pillerine yatırırdım. <span class="ideitalik">Kitapları çalardım. Kitaba para verilmezdi, o zaman böyle düşünüyordum, bugün de böyle düşünüyorum. </span>Faturaları ödeyemediğimiz için durmadan elektriğimizi keserlerdi. <span class="ideitalik">Cortar a luz, </span>bu tehdidi asla unutamam. İnsanın unutamadıkları, basit şeylerdir. Bir şeyin kokusu; tokadı yedikten sonra yanağın nasıl yandığı; evin içine ansızın karanlık basınca nasıl olduğu; babanın küfrünün ne kadar kaba olduğu. İlk başlarda, eczanede ışık yandığı için polis gelirdi bazen. Şimdi herkes biliyor, beni rahat bırakıyorlar.”</p>
				<p class="normal">23<span class="idebold"> </span></p>
				<p class="normal">Natalie Rubin üç kez telefon etmişti. Gregorius onu aradı. Sözlükle Portekizce dilbilgisi kitabının hiç sorun olmadığını söyledi kız. <span class="ideitalik">“Bayılacaksınız </span>bu dilbilgisine! Bir kanun kitabı gibi, istisnaların olduğu bir sürü liste var, bu adam istisnalara bayılıyor. Tıpkı sizin gibi, bağışlayın.”</p>
				<p class="normal">Portekiz tarihiyle ilgili kitap pek kolay olmamış, birkaç tane varmış, kız da en derli toplu olanında karar kılmış. Bütün bu kitapları göndermiş bile. Gregorius’un adını verdiği Farsça dilbilgisinin baskısı varmış, Haupt onu hafta ortasına kadar getirtecekmiş. Buna karşılık Portekiz direnişinin tarihiyse – işte bu gerçekten zormuş. Kız gittiğinde kitaplıklar kapalıymış. Ancak pazartesi günü yine gidebilirmiş oralara. Haupt’ta ona Latin dilleri ve edebiyatı bölümüne danışmasını öğütlemişler, pazartesi günü kime başvuracağını biliyormuş artık.</p>
				<p class="normal">Kızın hamaratlığı Gregorius’u şaşırttı, oysa böyle davranacağını sezmişti. Keşke Lizbon’a gelip araştırmalarınızda size yardımcı olsaydım dediğini duydu kızın.</p>
				<p class="normal">Gregorius gece yarısı uyandı, kızın bunu söylediğini rüyasında mı gördüğüne yoksa gerçekten mi söylediğine emin olamadı. Juralı Pedro’ya karşı oynarken, <span class="ideitalik">cool </span>demişlerdi Kägi ile Lucien von Graffenried durmadan, Gregorius onu kandırdığında adam taşlarını alnıyla tahtadan itip kafasını öfkeyle masaya çarptığında. Natalie’ye karşı oynamak tuhaf ve ürkütücü olmuştu, çünkü kız taşsız ve karanlıkta oynuyordu. “Portekizce biliyorum, sana destek olabilirim!” dedi Natalie. Kızı Portekizce yanıtlamaya çalıştı Gregorius, ama kelimeleri bulamayınca kendini sınavdaymış gibi hissetti. <span class="ideitalik">Minha Senhora, </span>diye başlıyordu durmadan, <span class="ideitalik">Minha Senhora, </span>ama gerisini getiremiyordu.</p>
				<p class="normal">Doxiades’e telefon etti. Hayır, beni uyandırmadın dedi Yunanlı, uykusu yine çok kötülemişti. Hem yalnızca uykusu da değil.</p>
				<p class="normal">Gregorius onun böyle söylediğini daha önce hiç duymamıştı, irkildi. Neyin var diye sordu.</p>
				<p class="normal">“Ah, bir şeyim yok,” dedi Yunanlı, “yorgunum yalnızca, muayenehanemde hatalar yapıyorum, işi bırakmak istiyorum.”</p>
				<p class="normal">Bırakmak mı? O mu <span class="ideitalik">bırakacaktı? </span>Ya sonra?</p>
				<p class="normal">“Örneğin Lizbon’a giderim,” diyerek güldü Yunanlı.</p>
				<p class="normal">Gregorius ona Pedro’yu anlattı, basık alnını ve epileptik bakışını. Doxiades Juralıyı hatırladı.</p>
				<p class="normal">“Ondan sonra bir süre berbat oynamıştınız,” dedi. “Sizin seviyenize göre.”</p>
				<p class="normal">Gregorius yeniden uyuduğunda hava aydınlanmaya başlamıştı. İki saat sonra uyandığında Lizbon’un üstünde bulutsuz bir gökyüzü yayılıyordu, insanlar paltosuz dolaşıyorlardı. Vapura binip Cacilhas’a, João Eça’ya gitti.</p>
				<p class="normal">“Bugün geleceğinizi tahmin etmiştim,” dedi adam, o üç-beş kelime onun küçücük ağzından neşeli havai fişekler gibi dökülmüştü.</p>
				<p class="normal">Çay içip satranç oynadılar. Eça taşları oynatırken elleri titriyordu, taşı yerine koyarken de bir tıkırtı duyuluyordu. Adamın her hamlesinde, ellerinin üzerindeki yanık izleri Gregorius’u yeniden irkiltiyordu.</p>
				<p class="normal">“En kötüsü çekilen acı ve yaralar değil,” dedi Eça. “En kötüsü, aşağılanmak. Donuna ettiğinde hissettiğin aşağılanma. Dışarı çıktığımda öç alma ihtiyacıyla yanıp tutuşuyordum. Kavruluyordum. Bir yere gizlenip işkencecilerin işlerini bitirip dışarı çıkmalarını bekledim. Sırtımda düzgün bir palto, elimde büro çalışanları gibi bir evrak çantası vardı. Evlerine kadar izledim onları. Kısasa kısas olacaktı. Beni kurtaran, onlara dokunmaktan duyduğum tiksinti oldu. Aslında böyle yapmalıydım, kurşun sıkmak çok merhametli bir davranış olurdu. Mariana, ahlaki açıdan olgunlaşma sürecinden geçtiğimi düşünüyordu. Hiç ilgisi yoktu. Ben olgunlaşma dedikleri şeyi hep reddettim. Olgunlardan hoşlanmam. Olgunluk denen şeyi fırsatçılık ya da katıksız bezginlik sayarım.”</p>
				<p class="normal">Gregorius oyunu kaybetti. Daha birkaç hamle sonra bu adamı yenmek <span class="ideitalik">istemediğini </span>hissetti. Ustalık, ona bunu hissettirmemekti, son derece tehlikeli manevralar yapmaya karar verdi, bunlar ancak Eça gibi bir oyuncunun, sadece onun gibi bir oyuncunun gözünden kaçmazdı.</p>
				<p class="normal">Yemek zili çaldığında, “Bir dahaki sefere kazanmama göz yummayın,” dedi Eça. “Yoksa kızarım.”</p>
				<p class="normal">Hiçbir tadı olmayan, pişe pişe sasılaşmış bakımevi yemeğini yediler. Evet, hep böyledir dedi Eça, Gregorius’un yüzünü görünce ilk kez içinden gelerek güldü. Gregorius, João’nun zengin bir adamla evlenen erkek kardeşi –Mariana’nın babasının hakkında, bir de doktorun yıkılan evliliği hakkında bir şeyler öğrendi.</p>
				<p class="normal">Bugün Amadeu hakkında soru sormuyorsunuz dedi Eça.</p>
				<p class="normal">“Ben sizin için geldim,” dedi Gregorius, “onun için değil.”</p>
				<p class="normal">“Onun için gelmiş olmasanız da,” dedi Eça, “size göstermek istediğim bir şey var. Bana bunu o vermişti, neler yazıp durduğunu bir gün ona sorduktan sonra. O kadar çok okudum ki neredeyse ezberledim.” O iki sayfayı Gregorius’a tercüme etti.</p>
			  <p class="normal">O BÁLSAMO DA DESILUSÃO. HAYAL KIRIKLIĞININ MERHEMİ. <span class="ideitalik">Hayal kırıklığının kötü olduğu söylenir. Düşüncesizce varılmış bir önyargı. Hayal kırıklığı yoluyla değilse hangi yolla keşfedebiliriz neler beklemiş, neler ummuş olduğumuzu? Bu keşifte değilse nerede yatar insanın kendini tanıması? Hayal kırıklığı olmazsa insan kendisi hakkında aydınlığa kavuşur mu?</span></p>
				<p class="normal"><span class="ideitalik">Hayal kırıklıklarına, onlar olmasaydı hayatımız daha iyi olurdu diyerek, içimizi çekerek katlanmamalıyız. Onları biriktirmeli, bulmalı, toplamalıyız. Gençliğimde taptığım film oyuncularının hepsi şimdi yaşlılığın, çöküşün izlerini taşıyorlar diye neden hayal kırıklığı yaşıyorum? Başarının değerinin ne kadar az olduğuna dair hayal kırıklığı bana ne öğretir? Kimi insan, ana-babasıyla ilgili hayal kırıklığını kendine itiraf etmek için bir ömür geçirir. Onlardan beklentimiz nedir aslında? Hayatlarını acıların boyunduruğu altında geçirmek zorunda kalanlar, çoğunlukla başkalarının, hatta yanlarında kalan ve ilaçlarını içirenlerin davranışları karşısında hayal kırıklığı yaşarlar. Onların söyledikleri ve yaptıkları yetersizdir, hissettikleri de. “Ne bekliyorsunuz?” diye sorarım. Söyleyemezler, hakkında derinliğine bir şeyler bilmeseler de hayal kırıkhğıyla sonuçlanabilecek bir beklentiyi yıllarca içlerinde taşıdıkları için şaşkındırlar.</span></p>
				<p class="normal"><span class="ideitalik">Kim olduğunu gerçekten öğrenmek isteyen biri, hayal kırıklıklarını durup dinlenmeden, tutkuyla biriktirmelidir ve hayal kırıklığı doğuran deneyimleri biriktirmek bir hastalık gibi olmalıdır, hayatının her şeyi belirleyen hastalığı; çünkü öyle olursa, hayal kırıklığının yakıcı, zararlı bir zehir olmadığını, bizi oluşturan gerçek çizgiler konusunda gözlerimizi açan serin, yatıştırıcı bir merhem olduğunu apaçık görebilir.</span></p>
				<p class="normal"><span class="ideitalik">Sadece başkalarını ya da durumu ilgilendiren hayal kırıklıklarıyla ilgilenmemelidir kişi. İnsan, hayal kırıklığının, kendini kendisine götüren bir elkitabı olduğunu keşfederse, yaşadığı hayal kırıklıklarını öğrenmeyi arzular: Cesaret eksikliği ve yetersiz samimiyet gibi, ya da insanın kendi duygularına, eylemlerine ve sözlerine çektiği korkunç derecede dar sınırlar gibi. Öyleyse kendimizden ne bekledik, ne umduk? Sınırlarımız olmadığını mı ya da olduğumuzdan bambaşka kişiler olduğumuzu mu?</span></p>
				<p class="normal"><span class="ideitalik">Beklentilerini azaltırsa daha hakiki olacağını, büzülüp sert, güvenilir bir çekirdek haline geleceğini ve böylece hayal kırıklığının vereceği acıya karşı şerbetli olacağını umut edenler olabilir. Ama kollarını kendisine uzatan, arsızlık eden her beklentiyi kendine yasaklayan bir hayat yaşamak nasıl bir şey olurdu, yalnızca, otobüs gelse türünden değersiz beklentilerle dolu bir hayat?</span></p>
				<p class="normal">“Onun gibi kendini zapt edemeden hayallerinin içinde kaybolabilen başka birini tanımadım,” dedi Eça. “Ve hayal kırıklığına uğramaktan o kadar nefret edeni. Burada yazdıklarını <span class="ideitalik">kendine karşı </span>yazıyor. Çoğunlukla kendine karşı <span class="ideitalik">yaşamış </span>olduğu gibi. Jorge olsa karşı çıkardı buna. Jorge ile tanıştınız mı? Eczanesinde gece gündüz ışık yanan eczacıyla? O Amadeu’yu benden daha eskiden tanıyordu, çok daha eskiden. Yine de.</p>
				<p class="normal">Jorge ile ben... eh işte. Bir keresinde bir satranç maçı yaptık. Bir tek kez. Berabere kaldık. Ama konu operasyon planlamak, özellikle de rafine aldatmacalar olunca o zaman yenilmez bir takımdık, birbirleriyle konuşmadan anlaşan ikizler gibi.</p>
				<p class="normal">Böyle iyi anlaşmamızı kıskanıyordu Amadeu, bizim kurnazlığımıza ve vicdansızlığımıza ayak uyduramayacağını hissediyordu. İkimizin arasındaki ittifaka <span class="ideitalik">Sizin Safınız </span>diyordu, ara sıra, hatta ona karşı bile, bir sükût ittifakı da olan ittifakımıza. Ve sonra şunu hissediyorduk: Bu safı yarıp geçmeyi çok isterdi. Sonra da tahminlerde bulunuyordu. Bazen tam isabet oluyordu atışları. Bazen de hiç isabet ettiremiyordu. Özellikle de onu... evet kendisini ilgilendiren konularda.”</p>
				<p class="normal">Gregorius soluğunu tuttu. Şimdi Estefânia Espinhosa hakkında bir şeyler öğrenebilecek miydi? Ne Eça’ya ne de O’Kelly’ye bu konuda bir şey <span class="ideitalik">sorabilirdi, </span>söz konusu bile değildi bu. Prado sonunda yanılmış mıydı? Kadını var olmayan bir tehlikeden mi kurtarıp güvenliğini sağlamıştı? Yoksa Eça bir başka anıyı düşünürken mi duraklamıştı?</p>
				<p class="normal">“Buradaki pazar günlerinden hep nefret ettim,” dedi Eça ayrılırlarken. “Yavan pastalar, yavan kremalar, yavan hediyeler, yavan laflar. Gelenekler cehennemi. Ama şimdi... sizinle geçirdiğim öğle sonraları... bunlara alışabilirim.”</p>
				<p class="normal">Elini ceketinin cebinden çıkardı, Gregorius’a uzattı. Tırnakları olmayan eliydi. Gregorius elini sertçe sıkan o eli bütün vapur yolculuğu boyunca hissetti.</p>
				</body>
</html>