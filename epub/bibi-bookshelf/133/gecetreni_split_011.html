<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>gecetreni</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<div class="chapter">
				<p class="normal">24<span class="idebold"> </span></p>
				<p class="normal">Pazartesi sabahı Gregorius uçakla Zürih’e döndü. Sabah şafakla birlikte uyanmış, <span class="ideitalik">Kendimi kaybetmek üzereyim, </span>diye düşünmüştü. Önce uyanmış, sonra da bu düşünceyi tarafsız bir uyanıklık, kendisi olmadan da mevcudiyeti olan bir uyanıklık içinden çekip alarak edinmiş değildi. Tam tersi olmuştu: Önce düşünce oluşmuştu, sonra uyanıklık. Böylece kendisi için yeni olan ve Paris’e yaptığı yolculuk sırasında içini yeni bir şey olarak doldurandan farklı olan bu tuhaf, şeffaf uyanıklık, bir bakıma o düşünceden başka bir şey değildi. Bu düşünce ile ve bu düşüncenin içinde ne düşündüğünü bildiğinden emin değildi, ama ne kadar belirsiz olsa da bu düşüncenin itiraz edilemeyecek bir kesinliği vardı. Paniğe kapılmıştı, titreyen elleriyle çantasını hazırlamaya, kitapları ve giysilerini karmakarışık koymaya başlamıştı. Bavulunu toplayınca sakinleşmeye çalışmış, bir süre pencerenin önünde durmuştu.</p>
				<p class="normal">Pırıl pırıl bir gün olacaktı. Adriana’nın evinin salonunda güneş parkeleri ışıldatacaktı. Sabah ışığında Prado’nun yazı masası her zamankinden de terk edilmiş görünecekti. Duvarın, masanın yukarısına gelen yerinde, üzerinde solmuş, zor okunan kelimeler bulunan not kâğıtları asılıydı, uzaktan bakınca ancak kalemin iyice bastırıldığı yerlerdeki noktalar görünüyordu. Onların doktora neyi hatırlatması gerektiğini bilmeyi çok isterdi Gregorius.</p>
				<p class="normal">Yarın ya da öbür gün, hatta belki de bugün, Clotilde, elinde Adriana’nın yeni davetiyle otele gelirdi. João Eça da Gregorius’un pazar günü satranç oynamaya geleceğini tahmin ediyor olmalıydı. O’Kelly ile Mélodie de ondan artık hiçbir haber çıkmamasına şaşıracaklardı, yoktan var olan ve mutluluğu onun kim olduğunu bilmesine bağlıymışçasına Amadeu’yu soran o adamdan. Prado’nun mezuniyet töreninde yaptığı konuşmanın kopyasını postayla göndermesini tuhaf karşılayacaktı Peder Bartolomeu. Yer yarılmış da içine girmişçesine ortadan kaybolmasını Mariana Eça anlayamayacaktı. Ve Silveira. Ve Coutinho.</p>
				<p class="normal">Oteldeki hesabını kapatırken, resepsiyondaki kadın, böyle ansızın yola çıkmasının nedeninin kötü bir şey olmadığını umduğunu söyledi. Taksi sürücüsünün Portekizcesinin tek kelimesini anlamadı Gregorius. Havaalanında taksinin parasını öderken paltosunun cebinde sahaf Júlio Simões’in üzerine bir dil okulunun adresini yazmış olduğu kâğıdı buldu. Kâğıda bir süre baktıktan sonra çıkış kapısının önündeki çöp kutusuna attı. Bankoda, saat ondaki uçağın yarı yarıya boş olduğunu söyleyip pencere kenarında bir koltuk verdiler.</p>
				<p class="normal">Çıkış kapısındaki bekleme salonunda sadece Portekizce konuşulduğunu duydu. Bir keresinde kulağına <span class="ideitalik">Português </span>kelimesi de çalındı. Şimdi korkutuyordu bu kelime onu, ama neden olduğunu bilemiyordu. Länggasse’deki yatağında uyumak istiyordu, Bundesterrasse’de ve Kirchenfeld Köprüsü’nde yürümek istiyordu, <span class="ideitalik">ablativus absolutus </span>ve İlyada hakkında konuşmak, iyi bildiği Bubenberg Meydanı’nda durmak istiyordu. Eve dönmek istiyordu.</p>
				<p class="normal">Kloten üstünde uçarlarken bir hostesin Portekizce sorduğu soru uyandırdı Gregorius’u. Uzunca bir soruydu, zahmetsizce anladı ve Portekizce yanıt verdi. Aşağıdaki Zürih Gölü’ne baktı. Manzaranın geniş bölümleri kirlenmiş karın altında kalmıştı. Uçağın kanatlarına yağmur vuruyordu.</p>
				<p class="normal">Gitmek istediği yerin Zürih değil, Bern olduğunu düşündü. Prado’nun kitabını yanına aldığı için seviniyordu. Uçak yere indiğinde ve herkes gazeteleriyle kitaplarını topladığında Gregorius, Prado’nun kitabını çıkarıp okumaya başladı.</p>
				<p class="normal">JUVENTUDE IMORTAL. ÖLÜMSÜZ GENÇLİK. <span class="ideitalik">Gençken, ölümsüzmüşüz gibi yaşarız. Ölümsüzlük hakkındaki bilgimiz, incecik kâğıt bir zar gibi sarar bizi, tenimize neredeyse dokunmaz. Hayatımızın hangi döneminde değişir bu? O zar ne zaman daha sıkı sarmaya başlar bizi; ve sonunda boğar? O zarın, hafif ama yine de inatla kalan baskısını nasıl anlarız ki o baskı asla gevşemeyeceğini bize öğretir? Başkalarında nasıl anlarız bunu? Kendimizde nasıl anlarız?</span></p>
				<p class="normal">Gregorius keşke uçakta değil de otobüste olsaydım dedi, o zaman son durakta yerinden kalkmadan okumaya devam edebilir ve otobüsle geri dönebilirdi. Uçaktan en son o indi.</p>
				<p class="normal">Bilet gişesinde duraksayınca gişedeki kadın sabırsızca kolundaki bileziği döndürmeye başladı.</p>
				<p class="normal">“İkinci mevki,” dedi sonunda. Tren, Zürih garından ayrılıp hızlandığında aklına Natalie Rubin’in bugün kitaplıklarda Portekiz’deki direniş hakkında bir kitap arayacağı ve Lizbon’la ilgili öbür kitapların da yolda oldukları geldi. Hafta ortasında, kendisi çoktan yeniden Länggasse’de yaşıyor olduğunda, birkaç ev uzakta oturan Natalie, Haupt Kitabevi’ne gidecek ve Farsça dilbilgisi kitabını postaya verecekti. Ona rastlayacak olursa ne söyleyebilirdi? Ötekilere ne söyleyebilirdi? Kägi’ye ve öteki meslektaşlarına? Öğrencilere? En kolayı Doxiades’ti, ama yine de doğru kelimeler hangileriydi, yerini bulacak kelimeler? Bern Katedrali göründüğünde birkaç dakika sonra bir yasak şehre gireceği duygusuna kapıldı.</p>
				<p class="normal">Evin içi buz gibiydi. Gregorius mutfakta iki hafta önce gizlenmek amacıyla indirmiş olduğu jaluziyi açtı. Dil kursunun plağı hâlâ pikapta duruyordu, kılıfı da masanın üzerinde. Çatalının üzerinde ters duran telefon almacı ona Doxiades’le gece yaptığı konuşmayı hatırlattı. <span class="ideitalik">Geçmiş şeylerin izleri beni neden üzüyor, bunlar sevinçli bir şeyin izleri olsalar bile? </span>diye sormuştu Prado kısa notlarından birinde.</p>
				<p class="normal">Gregorius bavulunu boşalttı, kitapları masanın üzerine bıraktı. O GRANDE TERRAMOTO. A MORTE NEGRA. Bütün odalarda radyatörleri açtı, çamaşır makinesini çalıştırdı ve sonra 14 ve 15. yüzyıllarda Portekiz’deki veba salgınını okumaya başladı. Portekizcesi zor değildi, iyi ilerliyordu. Bir süre sonra, Mélodie’nin evinin yakınındaki kafeden almış olduğu paketteki son sigarayı yaktı. Bu evde oturduğu on beş yıl içinde ilk kez sigara dumanı asılı kalıyordu havada. Ara sıra, kitapta bir bölümü bitirdiğinde João Eça’ya yaptığı ilk ziyareti düşünüyordu, o zaman da, Eça’nın titreyen ellerinin işini kolaylaştırmak için midesine indirdiği kaynar çayı gırtlağında hisseder gibi oluyordu.</p>
				<p class="normal">Daha kalın bir kazak almak üzere dolaba giderken ıssız Liceu’da İbranice İncil’i sardığı kazak geldi aklına. Senyor Cortês’in odasında oturmak ve koni şeklinde içeriye vuran güneş ışığı odada gezinirken Eyüb’ün kitabını okumak iyi olmuştu. Gregorius, Temanlı Elifaz’ı, Şuahlı Bildat’ı, Naamalı Sofar’ı düşündü. Salamanca istasyonunun tabelasını görür gibi oldu, Isfahan’a hazırlanmak üzere ilk Farsça kelimeleri, buradan birkaç yüz metre uzaktaki evinin odasında, tahtaya nasıl yazdığını hissetti. Bir kâğıt alıp elinin belleğini aramaya koyuldu. Birkaç çizgi ve büklüm çıktı ortaya, sessiz harfler için de birkaç nokta. Sonra koptu bellek.</p>
				<p class="normal">Kapının zili çalınca irkildi. Komşusu Bayan Loosli’ydi gelen. Kapının paspası yerinden oynayınca onun döndüğünü anlamıştı, Gregorius’a gelen mektuplarla posta kutusunun anahtarını uzattı. Tatili iyi geçmiş miydi? Okullar artık bu kadar erken mi tatil oluyordu?</p>
				<p class="normal">Mektuplar arasında Gregorius’u tek ilgilendiren, Kägi’den geleniydi. Her zamankinin aksine zarf açacağını kullanmadı, zarfı telaşla yırttı.</p>
				<p class="normal"><span class="ideitalik">Sevgili Gregorius,</span></p>
				<p class="normal"><span class="ideitalik">Bana yazmış olduğunuz mektubu yanıtsız bırakmak istemiyorum. Beni öylesine etkiledi ki. Ve bu uzun yolculuk sizi nereye götürürse götürsün, bir ara mektuplarınızın size ulaştırılacağını varsayıyorum.</span></p>
				<p class="normal"><span class="ideitalik">Size söylemek istediğim en önemli şey şu: Siz olmadan lisemiz nedense boş. Bu boşluğun ne kadar büyük olduğunu şu anlatacağım şey kanıtlayabilir size: Bugün Virginie Ledoyen öğretmenler odasında durup dururken, “Sözünü esirgemeden, kaba saba davrandığı için bazen nefret ettiğim oldu ondan; ve ara sıra biraz daha iyi giyinmiş olsaydı ne çıkardı sanki dediğim de. Hep şu eprimiş, çuvala dönmüş şey. Ama söylemeliyim, söylemem gerek: Nedense özlüyorum onu. </span>Étonnant.” <span class="ideitalik">Ve öğrencilerden duyduklarımız yanında sayın Fransızca öğretmeninin söyledikleri hiç kalır. Ve izin verirseniz ekleyeyim, bazı kız öğrencilerden de. Şimdi sizin sınıflarınızın karşısında durduğumda sizin yokluğunuzu kocaman, karanlık bir gölge gibi hissediyorum. Ya satranç turnuvası ne olacak?</span></p>
				<p class="normal"><span class="ideitalik">Marcus Aurelius: gerçekten. Biz, yani karımla ben, size açılmama izin verirseniz söyleyeyim, son zamanlarda iki çocuğumuzu kaybetmekte <br class="chapter"/>olduğumuzu giderek daha çok hissetmeye başladık. Hastalık ya da kaza sonucu olan bir kayıp değil bu, daha kötü: Bizim yaşama tarzımızı reddediyorlar ve bunu ifade ederken hiç de hassas davranmıyorlar. Öyle anlar oluyor ki karımın yıkılacağını sanıyorum. İşte o zaman sizin bilge imparatorla ilgili hatırlatmanız imdada yetişiyor. Umarım fazla ısrarcı olduğumu düşünmezsiniz. Bir şey daha eklememe izin verin: Çalışma masamın üzerinden kaldıramadığım, içinde mektubunuz olan zarfı ne zaman görsem, içimde bir kıskançlık hissediyorum. Öylece kalkıp gitmek: Ne büyük cesaret! “Birden kalkıp gitti,” diyorlar öğrenciler durmadan. “Birden kalkıp gitti!”</span></p>
				<p class="normal"><span class="ideitalik">Yerinizi şimdilik boş tutuyoruz, bunu bilmelisiniz. Derslerinizin bir kısmını ben devraldım, gerisi için vekil öğretmenlik yapacak üniversite öğrencileri bulduk, hatta İbranice için bile. İşin mali yönüne gelince, okul müdüriyeti size gerekli belgeleri yollayacak.</span></p>
				<p class="normal"><span class="ideitalik">Son olarak ne diyebilirim size, sevgili Gregorius? En iyisi sadece şunu: Hepimiz size, yolculuğunuzun sizi, içsel ve dışsal olarak, gerçekten arzulamış olduğunuz yere götürmesini diliyoruz.</span></p>
				<p class="normal"><span class="ideitalik">Sizin</span></p>
				<p class="normal"><span class="ideitalik">Werner Kägi</span></p>
				<p class="normal"><span class="ideitalik">Not: Kitaplarınız benim dolabımda. Başlarına bir şey gelmez. Uygulama açısından bir ricam daha var: Acelesi yok ama bana bir ara anahtarlarınızı yollayabilir misiniz?</span></p>
				<p class="normal">Kägi elyazısıyla şunu eklemişti: Yoksa onları alıkoymak mı isterdiniz? Her ihtimale karşı?</p>
				<p class="normal">Gregorius oturduğu yerde uzun zaman kaldı. Dışarıda hava karardı. Kägi’nin kendisine böyle bir mektup yazacağı hiç aklına gelmezdi. Uzun zaman önce onu bir gün iki çocuğuyla şehirde görmüştü, gülüşüyorlardı, her şey yolunda gibiydi. Virginie Ledoyen’in kıyafeti hakkında söyledikleri hoşuna gitti, yolculukta giydiği yeni elbisesinin pantolonuna bakınca neredeyse üzüldü. <span class="ideitalik">Eprimiş, </span>evet. Ama <span class="ideitalik">kaba? </span>Ve Natalie Rubin ile belki biraz da Ruth Gautschi dışında onu özleyen kız öğrenciler kimlerdi acaba?</p>
				<p class="normal">Yeniden iyi tanıdığı bir yerde olmak istediği için geri dönmüştü. Portekizce, Fransızca ya da İngilizce konuşmak zorunda olmayacağı bir yerde. Kägi’nin mektubu bu niyetini, bütün niyetlerin en basitini, neden bir anda zor kılmıştı gözünde? Bubenberg Meydanı’na giderken gece olması, daha önce trende düşündüğünden neden daha önemliydi şimdi?</p>
				<p class="normal">Bir saat sonra meydanda dururken oraya artık dokunamayacağı duygusuna kapıldı. Evet, kulağa tuhaf gelse de doğru kelime buydu: Bubenberg Meydanı’na artık <span class="ideitalik">dokunamıyordu. </span>Üç kez meydanın çevresini dolaşmış, trafik lambalarında durup beklemiş, dört bir yana bakmıştı: Sinemaya, postaneye, anıta, Prado’nun kitabını bulduğu İspanyol kitabevine, ön taraftaki tramvay durağına, Heiliggeist Kilisesi’ne, LOEB Alışveriş Merkezi’ne. Kenara çekilmiş, gözlerini yummuş, kaldırımın üzerindeki ağır bedeninin basıncında toplamıştı dikkatini. Tabanları ısınmıştı, sanki sokak da ona kucak açıyordu, ama bir şey değişmemişti: O meydana dokunamıyordu artık. Sadece sokak değil, onyıllardır gelişen tanıdıklığıyla bütün meydan ona doğru uzanmıştı, ama sokaklar ve binalar, ışıklar ve sesler ona tam anlamıyla ulaşmayı, en sonuncu, incecik boşluğu aşıp yanı başına gelmeyi, onun sadece <span class="ideitalik">tanıdığı, </span>mükemmel tanıdığı değil, <span class="ideitalik">olduğu, </span>eskiden hep olduğu, ama ancak şimdi, beceremeyince farkına vardığı türden bir şey olarak kendilerini hatırlatmayı başaramamışlardı.</p>
				<p class="normal">İnatçı, açıklanamayan boşluk onu korumuyordu, mesafe ve rahatlık anlamına gelebilecek bir tampon gibi değildi o. Daha ziyade Gregorius’un paniğe kapılmasına neden oluyordu, kendini yeniden bulmak için çağırmak istediği tanıdık şeylerle birlikte aynı zamanda kendini kaybetme ve sabah karanlığı içindeki Lizbon’da olduğu gibi burada da aynı şeyleri yaşama korkusunu doğuruyordu içinde, ama daha kötü ve çok, çok daha tehlikeli biçimde; çünkü Lizbon’un arkasında Bern vardı ama kaybolan Bern’in arkasında bir başka Bern yoktu. Gözleri, sağlam ama yine de geri kaçan zemine dikiliyken oradan geçen biriyle çarpışınca birden başı döndü, bir an her şey döndü çevresinde, sıkı sıkı tutmak istercesine iki eliyle başını kavradı, yeniden kendine gelip sakinleşince bir kadının kendisine baktığını gördü, yardıma ihtiyacı olup olmadığı sorusu vardı bakışlarında.</p>
				<p class="normal">Heiliggeist Kilisesi’nin saati sekize geliyordu, trafik azalmıştı. Bulut örtüsü aralanmıştı, yıldızlar görünüyordu. Hava soğuktu. Gregorius Kleine Schanze’den geçip Bundesterrasse’ye yürüdü. Onyıllardır her sabah sekize çeyrek kala yapmış olduğu gibi Kirchenfeld Köprüsü’ne sapacağı anı heyecanla bekledi.</p>
				<p class="normal">Köprü kapatılmıştı. Gece boyunca, sabahın erken saatlerine kadar tramvay rayları onarılacaktı. “Kötü bir kaza,” dedi biri, Gregorius’un şaşkın şaşkın levhaya baktığını görünce.</p>
				<p class="normal">Yabancısı olduğu bir şeyin kendisinde alışkanlık haline geldiği duygusuyla Hotel Bellevue’ye girdi ve restorana gitti. Kısık sesli müzik, garsonun açık bej ceketi, gümüşler. Yiyecek bir şeyler ısmarladı. <span class="ideitalik">Hayal kırıklığı merhemi. </span>“Sık sık alay ederdi,” demişti João Eça, Prado hakkında, “biz insanların dünyayı, kendimizin ve arzularımızın konu edildiği bir sahne gibi görmemizle. Bu yanılgıyı bütün dinlerin kaynağı sayardı. ‘En ufak bir doğru yanı yok,’ derdi, ‘evren öylece var, başımıza ne geldiği onun umurunda değil, hiç umurunda değil.’”</p>
				<p class="normal">Gregorius Prado’nun kitabını çıkardı, <span class="ideitalik">cena </span>başlıklı bölümü aradı. Yemeği geldiğinde o da aradığı yeri bulmuştu:</p>
				<p class="normal">CENA CARICATA. GÜLÜNÇ SAHNE. <span class="ideitalik">Dünya, hayallerimizin önemli ve üzücü, gülünç ve önemsiz dramasını sahneye koymamızı bekleyen bir sahne. Bu fikir ne kadar dokunaklı ve şirin! Ve ne kadar kaçınılmaz!</span></p>
				<p class="normal">Gregorius ağır ağır Monbijou’ya gitti, oradan devam edip köprüden geçerek liseye. Binayı bu tarafından görmeyeli yıllar olmuştu, son derece yabancı geldi. Okula hep arka kapısından girerdi, şimdiyse ön kapı duruyordu karşısında. Her yer karanlıktı. Bir kilisenin çanı dokuz buçuğu vurdu.</p>
				<p class="normal">Bisikletini bir kenara bırakan, giriş kapısına gidip kilidi açan ve içeride gözden kaybolan adam Burri’ydi, binbaşı. Ertesi günkü <br class="chapter"/>fizik ya da kimya deneyini hazırlamak üzere bazen akşamları gelirdi. Arka taraftaki laboratuvarın ışığı yandı.</p>
				<p class="normal">Gregorius sessizce süzüldü binaya. Burada ne aradığı hakkında en ufak bir fikri yoktu. Parmak uçlarına basarak ilk kata çıktı, sınıfların kapıları kilitliydi, müzik salonunun yüksek kapılarını da açamadı. En ufak bir anlamı olmasa da kendini dışlanmış hissetti. Ayakkabılarının kauçuk tabanları muşamba zeminde sessizce gıcırdadı. Ay, camdan içeri süzülüyordu. Ayın solgun ışığında, o güne kadar ne öğretmen olarak ne de öğrenci olarak asla yapmadığı biçimde inceledi her şeyi. Kapı kollarını, merdiven korkuluğunu, öğrencilerin dolaplarını. Bu nesneler eskinin binlerce bakışını ona yansıtıyor ve o bakışların arkasından, o güne kadar hiç görmediği cisimler olarak ortaya çıkıyorlardı. Gregorius elini kapıların kollarına koydu, onlardaki serin direnişi hissetti, iri, tembel bir gölge gibi koridorlardan süzülüp geçti. Binanın öbür ucunda, zemin katta, Burri yere bir şey düşürdü, kırılan camın gürültüsü koridorda yankılandı.</p>
				<p class="normal">Kapılardan birini açabildi. Gregorius, öğrenciyken ilk Yunanca kelimeleri tahtada görmüş olduğu sınıftaydı. Aradan kırk üç yıl geçmişti. Hep sol tarafta, en arkada otururdu, şimdi de gidip aynı yere oturdu. O zamanlar, iki sıra önünde oturan İnanılmaz Eva, kızıl saçlarını atkuyruğu yapardı, Gregorius o kuyruğun bluzun ve kazağın üzerinde bir sağa bir sola kaymasını saatlerce seyredebilirdi. Onca yıl Gregorius’un yanında oturmuş olan Beat Zurbriggen, ders sırasında hep uyurdu, bu yüzden de makaraya alırlardı onu. Beat’ın genç yaşta ölümüne yol açan bu durumun dolaşım bozukluğundan kaynaklandığı sonradan anlaşıldı.</p>
				<p class="normal">Gregorius sınıftan çıkarken burada bulunmanın neden o kadar tuhaf geldiğini biliyordu: Koridorlarda ve kendi içinde dolaşırken o eski öğrenciydi, onlarca yıl o koridorlardan öğretmen olarak geçtiğini unutmuştu. Öncekinin sonrakini unutması mümkün müydü, sonraki, öncekinin dramalarının oynandığı sahne olsa da? Unutmak değilse neydi o zaman?</p>
				<p class="normal">Aşağıda Burri söverek koridordan geçiyordu. Çarparak kapattığı kapı öğretmenler odasının kapısı olmalıydı. Gregorius binanın giriş kapısının da kapandığını duydu. Anahtar çevrildi. İçeride kilitli kalmıştı.</p>
				<p class="normal">Sanki uyanır gibiydi. Ama bu uyanış, öğretmen Gregorius’a doğru bir uyanış değildi, ömrünü bu binada geçirmiş olan Mundus’a geri dönüş değildi. Aynı akşam Bubenberg Meydanı’na dokunamamış olan gizli ziyaretçinin uyanışıydı. Aşağı inip, Burri’nin öfkesi içinde kilitlemeyi unuttuğu öğretmenler odasına girdi. Virginie Ledoyen’in her zaman oturduğu koltuğa dikti gözlerini. <span class="ideitalik">Söylemeliyim, söylemem </span>gerek; <span class="ideitalik">Nedense özlüyorum onu.</span></p>
				<p class="normal">Bir süre pencerede dikilip dışarıya, geceye baktı. O’Kelly’nin eczanesini görür gibi oldu. Yeşil-altın rengi kapının camında IRISH GATE yazılıydı. Telefona gitti, santralı aradı, eczanenin numarasını bağlattı. İçinden boş, aydınlık eczanede sabaha kadar, Jorge uyuyup uyuşukluğundan kurtulana, eczaneye girene ve tezgâhın arkasında ilk sigarasını yakana kadar telefonu çaldırmak geliyordu. Ama bir süre sonra telefon meşgule düştü, Gregorius da kapattı. Santralı yeniden arayıp Isfahan’daki İsviçre Büyükelçiliği’ni istedi. Yabancı ülkeden, boğuk bir erkek sesi duyuldu telefonda. Gregorius ahizeyi yeniden yerine bıraktı. <span class="ideitalik">Hans Gmür, </span>diye düşündü, <span class="ideitalik">Hans Gmür.</span></p>
				<p class="normal">Arka kapının yanındaki pencereden çıktı, kendini yere bıraktı. Gözleri kararınca bisikletlerin bağlandığı boruya tutundu.</p>
  <p class="normal">Sonra barakaya gidip eskiden Yunanca dersi sırasında sınıftan çıkarken kullandığı pencereye dış taraftan yaklaştı. İnanılmaz Kız’ın, kendisinin pencereden inanılmaz biçimde çıkışına dikkatini çekmek için sıra arkadaşına doğru döndüğünü gördü. Soluğu, arkadaşının saçlarını havalandırdı. Çilleri yüzündeki şaşkınlığı daha da büyütür gibiydi, gümüş bakışlı gözleri de irileşir görünüyordu. Gregorius arkasını döndü, Kirchenfeld Köprüsü‘ne doğru yürümeye başladı.</p>
				<p class="normal">Köprünün kapatıldığı aklından çıkmıştı. Sinirlenerek Monbijou üzerinden dolaştı. Bären Meydanı‘na geldiğinde saat gece yarısını vurdu. Sabah erkenden pazar kurulacaktı, pazarcı kadınların ve paraların olduğu pazar. <span class="ideitalik">Kitapları çalardım. Kitaba para verilmezdi, o zaman böyle düşünüyordum, bugün de böyle düşünüyorum, </span>dediğini duyar gibi oldu O’Kelly’nin. Gerechtigkeits Sokağı’na doğru yürüyüşüne devam etti.</p>
				<p class="normal">Florence’in evinde ışık yoktu. Gece saat birden önce yatmazdı. Hiçbir zaman yatmamıştı. Gregorius karşı kaldırıma geçip bir sütunun arkasında bekledi. Bunu en son yapalı on yıldan fazla olmuştu. Florence eve yalnız dönmüştü, adımları yorgundu, ayaklarını sürüklüyordu. Şimdiyse yanında bir adam vardı. <span class="ideitalik">Üstüne başına yeni bir şeyler alabilirsin pekâlâ. Ne de olsa tek başına yaşamıyorsun. Sadece Yunanca yetmez. </span>Gregorius gözlerini yeni elbisesinde gezdirdi: Öteki adamdan daha iyi giyimliydi. Florence sokağa doğru bir adım attığında ve bir sokak lambasının ışığı saçlarına vurduğunda Gregorius irkildi: Son on yılda saçlarına kır düşmüştü Florence’in. Ve kırk beş yaşlarında olmasına karşın en azından ellilik biri gibi giyinmişti. Gregorius içinden bir öfke yükseldiğini hissetti: Paris’e hiç gitmemiş miydi? Yanındaki perişan bir vergi memuru görünümlü pasaklı adam Florence’in zarafet duygusunu köreltmiş miydi? Daha sonra Florence yukarıda pencereyi açıp dışarıya eğilirken Gregorius’un içinden sütunun arkasından çıkıp ona el sallamak geldi.</p>
				<p class="normal">Ardından kapıdaki zillere gitti Gregorius. Florence’in kızlık soyadı ‘de l’Arronge’ idi. Kapıdaki zillerin sıralanmasını doğru yorumluyorsa bugünkü adı Meier’di. Bu adın içinde bir y bile yoktu. Bir zamanların doktora öğrencisi COUPOLE’de otururken ne kadar da zarif görünümlüydü! Az önceki kadınsa ne kadar babayani ve sönüktü. İstasyona giderken, daha sonra da Länggasse’de ilerlerken her bir adımda daha da iyi anladığı bir öfke sardı içini. Ancak doğup büyüdüğü evin önünde durduğunda duruldu öfkesi.</p>
				<p class="normal">Sokak kapısı kilitliydi, ama camları donuklaşmış küçük çerçevelerinden birinin camı yoktu. Gregorius burnunu açık yere tuttu: Bugün bile kömür kokuyordu. Farsça kelimeleri duvardaki tahtaya yazmış olduğu odanın penceresini aradı. Pencere genişletilmiş, yeni bir çerçeve takılmıştı. Heyecanla Farsça dilbilgisi okurken annesinin emredercesine yemeğe çağırması onu öfkeden köpürtebilirdi. Annesinin komodininin üzerinde Ludwig Ganghofer’in yazdığı köy romanlarını görmüştü. <span class="ideitalik">Kitsch, bütün hapishanelerin en kötüsüdür, </span>diye yazmıştı Prado. <span class="ideitalik">Parmaklıkları, basitleştirilmiş, sahte duyguların altınıyla kaplanmıştır, bir sarayın sütunları sanır insan onları.</span></p>
				<p class="normal">O gece az uyudu Gregorius ve uyandığında ilkönce nerede olduğunu bilemedi. Lisenin kapılarını tutup sarsmış, pencerelere tırmanmıştı. Şehir sabaha karşı uyandığında ve Gregorius pencerede durduğunda, gerçekten Kirchenfeld’de bulunup bulunmadığına artık tam olarak emin değildi.</p>
				<p class="normal">Bern’deki büyük gazetenin yazı işlerinde ona pek de dostça davranmadılar, Gregorius Lizbon’un DIÁRIO DE NOTÍCIAS’ındaki Agostinha’yı özledi. 1966 Nisanı’ndan bir ilan mı? İstemeye istemeye onu arşivde tek başına bırakmaya razı oldular; o tarihte çocuklarına özel öğretmen arayan sanayicinin adını öğlene doğru buldu. Telefon rehberinde üç tane Hannes Schnyder vardı ama bir tanesi yüksek mühendisti. Elfenau’da bir adres.</p>
				<p class="normal">Gregorius o adrese gitti ve kapıyı tamamıyla yanlış bir şey yapmakta olduğu duygusuyla çaldı. O şahane villada oturan Schnyder çifti, görünüşe göre bir zamanlar az kalsın çocuklarının öğretmeni olacak adamla çay içmeyi hoş bir değişiklik saydılar. Her ikisi de seksenine merdiven dayamıştı, şahın yönetimindeki harika günlerden söz ettiler, bol paraya kavuşmuşlardı orada. Gregorius başvurusunu neden geri almıştı acaba? Eski dillerde diploma almış bir genç –onların aradığı tam da buydu. Gregorius annesinin hastalığını anlattı, sonra da bir süre konuşmayı başka yöne çevirdi.</p>
				<p class="normal">Isfahan’da hava nasıl diye sordu sonunda. Sıcak? Kum fırtınaları? Korkulacak bir şey yok diyerek güldü karı koca, en azından kendilerinin o günlerde oturduğu gibi oturulursa. Sonra fotoğraflar getirdiler. Gregorius akşama kadar kaldı orada, anılarına gösterdiği ilgi Schnyder’leri hem şaşırtmış hem sevindirmişti. Ona Isfahan’ın bir resimli kitabını hediye ettiler.</p>
				<p class="normal">Yatmadan önce Gregorius Isfahan’ın camilerine baktı, bir yandan da Portekizce dil kursunun plağını dinliyordu. Hem Lizbon hem de Bern konusunda başarısızlığa uğradığı duygusuyla uykuya daldı. Ve bir şehir konusunda başarısızlığa <span class="ideitalik">uğramamanın </span>nasıl bir şey olduğunu artık bilmediği duygusuyla.</p>
				<p class="normal">Saat dörde doğru uyandığında içinden Doxiades’i aramak geldi. Ama ona ne söyleyebilirdi ki? Burada hem olduğunu hem de olmadığını mı? Lisenin öğretmenler odasını karmaşık arzularının telefon santralı olarak kötüye kullandığını mı? Ve bütün bunların gerçekten yaşandığına tam olarak emin olamadığını mı?</p>
				<p class="normal">Yunanlıya değilse kime anlatabilirdi bunu? Gregorius birbirlerine <span class="ideitalik">sen </span>demeyi denedikleri o tuhaf geceyi düşündü.</p>
				<p class="normal">“Benim adım Konstantin,” demişti Yunanlı satranç oynarlarken birdenbire.</p>
				<p class="normal">“Raimund,” demişti o da.</p>
				<p class="normal">Ritüel bir mühürle perçinlenmemişti bu, ne kadeh kaldırılmış, ne el sıkışılmıştı, hatta bakışmamışlardı bile.</p>
				<p class="normal">“Çok adisin,” dedi Yunanlı, Gregorius onu tuzağa düşürünce.</p>
				<p class="normal">Tınısı bir tuhaftı bu sözün, Gregorius bunu her ikisinin de sezdiğini düşünmüştü. “Benim adiliğimi küçümsememeliydin,” dedi o da.</p>
  <p class="normal">Akşamın geri kalan kısmında birbirlerine hitap etmediler. “İyi geceler Gregorius,” dedi Yunanlı ayrılırlarken, “iyi uykular.”</p>
  <p class="normal">“Size de iyi geceler Doktor,” dedi Gregorius. Bununla kalmıştı.</p>
				<p class="normal">Bern’de kafası dağınık ve bulanık durumda dolaştığını Yunanlıya anlatmamasının bir nedeni bu muydu? Yoksa aralarındaki mesafeli yakınlık böyle bir anlatım için en uygun şey miydi? Gregorius numarayı çevirdi, ikinci çalışta telefonu kapattı. Yunanlı ara sıra, herhalde Selanik’teki taksiciler arasında geçerli olan kaba bir tavır takınabiliyordu.</p>
				<p class="normal">Prado’nun kitabını eline aldı. İki hafta önce olduğu gibi mutfakta jaluzileri indirip masanın başında oturmuş okurken, soylu Portekizlinin mavi evin çatı katındaki odasında yazdığı cümlelerin kendisinin doğru yerde bulunmasına yardım ettikleri duygusuna kapıldı: Ne Bern’de ne de Lizbon’da.</p>
				<p class="normal">AMPLIDÃO INTERIOR. İÇ GENİŞLİK. <span class="ideitalik">Burada ve şimdi yaşıyoruz, daha önce ve başka yerlerde olan her şey geçmiştir, büyük bölümü unutulmuştur ve geri kalan küçük bölümüne belleğin, yer yer, rasgele, şurada burada yanıp sönen küçük parçalarında ulaşabiliriz. Kendimiz hakkında böyle düşünmeye alışkınız biz. Bakışlarımızı yönelttiğimiz kişiler başkalarıysa doğal düşünme biçimimiz şudur: Gerçekten şu anda, burada duruyorlar, karşımızda, başka hiçbir yerde değil, başka bir zamanda da değil, onların geçmişle olan ilişkisini, anımsamanın, sadece yaşandıkları zamanda gerçek olan içsel epizotları biçiminde değil de nasıl düşüneceğiz?</span></p>
				<p class="normal"><span class="ideitalik">Ama kendi içimizden bakınca durum bambaşkadır. O zaman kendi şimdimizle sınırlı değilizdir, geçmişe doğru adamakıllı açılırız. Bunu duygularımız sağlar, daha açık söylemek gerekirse derin duygularımız, yani kim olduğumuzu ve kendimiz olmanın nasıl bir şey olduğunu belirleyen duygular. Çünkü bu duygular zaman tanımazlar, tanımazlar ve kabul de etmezler. Şunu söylemem yanlış olurdu: Ben hâlâ okulun önündeki basamaklarda oturan çocuğum, elinde kasketiyle, Maria João’yu görebilmek umuduyla bakışlarını kız okuluna yönelten çocuk. Elbette yanlış, aradan otuz yıldan fazla zaman geçmiş. Ama öte yandan doğru da. Zor ödevlerden önceki yürek çarpıntısı, matematik öğretmeni Senyor Lanções’in sınıfa girdiği sırada yaşanan yürek çarpıntısıdır; bütün otoritelere karşı duyduğum sıkıntı içinde, sırtı bükülmüş babamın başkalarının sözlerini bastıran kelimelerini duyabiliyorum; ve ne zaman bir kadının ışıl ışıl bakışlarını görsem, sınıfın penceresinden karşı sınıfın penceresine bakarken gözlerim Maria João’nunkilerle karşılaştığında olduğu gibi, soluğum kesiliyor. Hâlâ oradayım ben, zamanın içindeki o uzak yerde, oradan asla uzaklaşmadım, geçmişe yayılarak yaşıyorum ya da ondan dışarı çıkarak. Bu geçmiş, şimdiki zamandır, hem sadece hatırlamanın yanıp sönen kısa epizotları şeklinde değil. Zamanı hızlandırmış olan binlerce değişiklik – hissetmenin zamanla bağımlı olmayan şimdisinde ölçülürse bir düş gibi geçici ve gerçekdışılar, hayaller kadar da aldatıcı: İnsanların acılarıyla ve dertleriyle geldikleri bir doktor olarak, inanılmaz bir özgüvene ve korkusuzluğa sahipmişim gibi gösterip aldatıyorlar beni. Yardım isteyenlerin bakışlarındaki ürkek güven, onlar karşımda durdukça buna inanmaya zorluyor beni. Ama onlar gider gitmez arkalarından seslenmek istiyorum: Ben hâlâ okulun merdiveninde oturan o ürkek çocuğum, sırtımda beyaz önlüğümle devasa çalışma masasının gerisinde oturup öğütler vermem son derece önemsiz, hatta bir yalan, gülünesi bir yüzeysellikle şimdi dediğimiz şey sizi aldatmasın.</span></p>
				<p class="normal"><span class="ideitalik">Hem sadece zaman içinde yayılmış değiliz. Mekân içinde de görülebilenin çok ötesine uzuyoruz. Bir yerden ayrılırken geride kendimizden bir şey bırakıyoruz, oradan gitsek de orada kalıyoruz. Öyle şeyler var ki bizde, ancak oraya geri dönerek bulabiliriz onları. Tekerleklerin tekdüze tıkırtısı bizi hayatımızın, ne kadar kısa olursa olsun, bir dilimini geride bırakmış olduğumuz bir yere doğru götürürken, kendimize doğru ilerleriz, kendimize doğru yolculuk ederiz. Ayağımızı yabancı istasyonun peronuna ikinci kez bastığımızda, hoparlörlerden yükselen sesleri duyduğumuzda, kendilerine özgü kokuları kokladığımızda, sadece o uzak yere varmış olmayız, kendi içimizin uzaklarına da, kendimizin, belki de çok uzaklardaki, biz başka bir yerdeyken karanlıkta kalan ve görünmeyen bir köşesine de varmış oluruz. Yoksa kondüktör o yerin adını bildirdiğinde, frenlerin gıcırtısını duyduğumuzda ve istasyon binasının içindeki gölge birden bizi yuttuğunda neden böyle heyecanlı olalım ki, neden kendimizi kaybedelim ki? Yoksa tren son bir kez sarsılıp hareketsiz kaldığında neden büyülü bir anı, sessiz ve dramatik bir anı yaşayalım ki? Çünkü yabancı olan, ama aynı zamanda artık yabancı olmayan peronda attığımız ilk adımlardan itibaren, eskiden, hareket eden trenin ilk sarsıntısını hissettiğimizde ara verdiğimiz ve bıraktığımız bir hayatı yeniden başlatırız. Kesintiye uğramış bir hayatı bütün vaatleriyle birlikte yeniden başlatmaktan daha heyecanlı ne olabilir ki?</span></p>
				<p class="normal"><span class="ideitalik">Esas olanı kavrayacağımıza inanarak dikkatimizi buraya ve şimdiye toplamak bir hatadır, zorla yaptırılan anlamsız bir iştir. Esas olan, kendimizden emin olarak ve rahatça, makul bir mizah ve makul bir melankoliyle, içimizin zamansal ve mekânsal açıdan genişlemiş topraklarında, yani kendimizde, hareket etmek olurdu. Yolculuk edemeyen insanlara neden acırız? Dıştan genişleyemeyecekleri için içlerinde de yayılıp genişleyemezler de ondan; kendilerini çoğaltamazlar, böylece kendi içlerinde kapsamlı gezilere çıkamazlar, başka kim ve ne olabileceklerini keşfetme fırsatından yoksun kalırlar.</span></p>
				<p class="normal">Hava aydınlanınca Gregorius istasyona gidip Jura’daki Moutier’e kalkan ilk trene bindi. Gerçekten de Moutier’e giden insanlar vardı. Gerçekten. Moutier yalnızca, hamlelerini yaparken çok yavaş davranmasına tahammül edemediği için dört köşe suratlı, yüksek alınlı ve kısacık kesilmiş saçlı adama yenildiği kent değildi. Moutier, belediye binası, alışveriş merkezleri ve çayhaneleri olan eksiksiz bir kentti. Gregorius daha önceki gelişinde satranç turnuvası yapılan yeri tam iki saat boşuna aradı. İnsan hakkında artık hiçbir şey bilmediği bir şeyi arayamazdı ki. Gregorius’un karmakarışık, tutarsız soruları çay salonundaki garsonu şaşırttı, adam sonradan garson kızla kafa kafaya verip fısıldaştı.</p>
				<p class="normal">Öğle sonrasının erken saatlerinde yeniden Bern’deydi, üniversiteye çıkan asansöre bindi. Yarıyıl tatiliydi. Boş sınıflardan birinde oturdu ve Coimbra’nın sınıflarındaki genç Prado’yu düşündü. Peder Bartolomeu’nun söylediklerine göre, karşısında kibirli birini görünce acımasız davranabiliyordu. <span class="ideitalik">Acımasız. Çakısını, daha cebindeyken açardı. </span>Biri onu takdim etmek üzere tahtaya çağırdığında yanına kendi tebeşirini alıyordu. Gregorius’un bir gün, öğrencilerin şaşkın bakışları altında bu salonda Euripides üzerine verilen bir konferansta araya girmesinin üzerinden pek çok yıl geçmişti. Orada konuşulan çetrefil dile hayret etmişti. “Metni neden yeniden okumuyorsunuz?” diye seslenmek gelmişti içinden, genç doçente. “Okuyun! Sadece <span class="ideitalik">okuyun!” </span>Adam, pembe renkli gömleğine uysun diye bulup çıkarmışçasına araya Fransızca kavramlar sokuşturmayı sürdürünce kalkıp gitmişti Gregorius. O gün bu züppeye seslenip düşündüklerini söylememiş olmasına şimdi üzüldü.</p>
				<p class="normal">Dışarıya çıkınca birkaç adım attıktan sonra durdu ve soluğunu tuttu. Karşıdaki Haupt Kitabevi’nin kapısından Natalie Rubin çıkıyordu. Elindeki torbada Farsça dilbilgisi kitabının olduğunu düşündü Gregorius, Natalie şimdi kitabı kendisine, Lizbon’a göndermek üzere postaneye doğru yürüyordu.</p>
				<p class="normal">Bir tek bu, henüz yeterli olmazdı belki diye düşündü Gregorius sonradan. Belki de yine de kalırdı ve tekrar dokunabilecek duruma gelene kadar Bubenberg Meydanı’nda dururdu. Ama sonra o puslu günde tan ağarırken bütün eczanelerin ışıkları yandı. <span class="ideitalik">Cortar a luz, </span>dediğini duydu O’Kelly’nin, bu kelimeler aklından bir türlü çıkmayınca. Gregorius bankasına gidip cari hesabına yüklüce bir miktar geçirtti. “Hele şükür paranızı kullanıyorsunuz sonunda!” dedi birikimlerini yöneten kadın.</p>
				<p class="normal">Komşusu Bayan Loosli’ye uzun bir yolculuğa çıkacağını söyledi. Acaba yine kendisine gelen mektupları biriktirip, telefonla <br class="chapter"/>adres verdiğinde arkasından yollayabilir miydi? Kadın daha fazlasını öğrenmek isterdi elbette, ama sormaya cesaret edemedi. “Her şey yolunda,” dedi Gregorius ve kadının elini sıktı.</p>
				<p class="normal">Lizbon’daki otele telefon edip kendisine aynı odayı belirsiz bir süre için ayırmalarını rica etti. İyi ki aradınız dedi karşı taraf, kendisine bir paket gelmişti ve geçenlerde gelen yaşlı kadın yine küçük bir mektup bırakmıştı. Telefonla arayanlar da olmuştu, numaraları yazmışlardı. Ayrıca dolapta bir satranç oyunu bulmuşlardı, acaba Gregorius’a mı aitti oyun?</p>
				<p class="normal">Akşam yemeğine Bellevue’ye gitti Gregorius, kimseyle karşılaşmamanın en güvenilir yoluydu. Garson eski bir tanıdıkmış gibi ilgi gösterdi ona. Daha sonra Kirchenfeld Köprüsü’ne gitti, köprü açılmıştı. Portekizli kadının mektubu okuduğu yere kadar yürüdü. Aşağı baktığında başı döndü. Eve dönünce gecenin geç saatlerine kadar Portekiz’deki veba salgınını anlatan kitabı okudu. Sayfaları çevirirken Portekizce bilen biri olduğu duygusu içindeydi.</p>
				<p class="normal">Ertesi sabah Zürih’e giden trene bindi. Lizbon uçağı on bire doğru kalktı. Öğle sonrasının erken bir saatinde indiğinde güneş pırıl pırıl bir gökte parlıyordu. Bindiği taksinin camları açıktı. Bavuluyla Natalie Rubin’in gönderdiği kitapların bulunduğu paketi odasına taşıyan otel görevlisi Gregorius’u tanıdı ve makineli tüfek gibi konuştu. Gregorius tek kelime anlamadı.</p>
				<p class="normal">25<span class="ideitalik"> </span></p>
				<p class="normal"><span class="ideitalik">“Quer tomar alguma coisa?” </span>Benimle bir şey içer misiniz? yazıyordu Clotilde’in salı günü getirdiği mektupta. Bu kez imza daha sade ve daha samimiydi: <span class="ideitalik">Adriana.</span></p>
				<p class="normal">Gregorius telefon notlarının yazılı olduğu üç kâğıdı inceledi. Pazartesi akşamı Natalie Rubin aramıştı, Gregorius’un gittiğini söylediklerinde çok şaşırmıştı. O zaman dün akşam elinde görmüş olduğu Farsça dilbilgisi kitabını belki de postaya vermemişti.</p>
				<p class="normal">Ona telefon etti. Yanlış anlama olmuş dedi, sadece kısa bir seyahat yapmıştı, şimdi yine oteldeydi. Natalie ona Resistência ile ilgili aradığı kitapları bulamadığını anlattı.</p>
				<p class="normal">“Lizbon’da olsaydım... bahse girerim ki bir şeyler bulurdum,” dedi Natalie.</p>
				<p class="normal">Gregorius bir şey söylemedi.</p>
				<p class="normal">Gönderdiği paranın çok fazla olduğunu söyledi Natalie, sessizlik sürünce. Sonra da, Farsça dilbilgisi kitabını o gün postaya vereceğini.</p>
				<p class="normal">Gregorius susuyordu.</p>
				<p class="normal">“Benim de öğrenmeme bir itirazınız olmaz herhalde,” diye sordu kız, bir anda sesine bir ürkeklik gelmişti, o terbiyeli kıza hiç uymuyordu bu, geçen gün Gregorius’u da sürüklemiş olduğu o kahkahalardan çok daha az uyuyordu.</p>
				<p class="normal">Yo, yo, dedi Gregorius, sesine neşeli bir ton vermeye çalışırken, neden olsun.</p>
  <p class="normal"><span class="ideitalik">“Até logo,” </span>dedi kız.</p>
  <p class="normal"><span class="ideitalik">“Até logo,” </span>dedi o da.</p>
				<p class="normal">Salı gecesi Doxiades, şimdi de kız: Yakınlık ve mesafe söz konusu olduğunda neden ansızın cahil gibi davranıyordu Gregorius? Yoksa farkına varmadan hep böyle mi olmuştu? Ve neden Jorge O’Kelly’nin Prado’nun arkadaşı olduğu gibi kendisinin de bir arkadaşı olmamıştı hiç? Sadakat ve sevgi gibi şeyler üzerinde, ölüm üzerinde konuşabileceği bir arkadaşı?</p>
				<p class="normal">Mariana Eça da aramış ama not bırakmamıştı. José António da Silveira ise Lizbon’a dönerse kendisini akşam yemeğinde ağırlamaktan memnun olacağını bildirmişti.</p>
				<p class="normal">Gregorius kitap paketini açtı. Portekizce dilbilgisi kitabı bir Latince kitabına öyle benziyordu ki içinden gülmek geldi, hava kararana kadar okudu kitabı. Sonra Portekiz tarihini açtı, Prado’nun hayatının Estado Novo ile hemen hemen aynı zamana denk düştüğünü gördü. Portekiz faşizmini, Lizbon Kasabı Rui Luís Mendes’in üyesi olduğu Gizli Polis P.I.D.E.’yi okudu. Siyasi suçluların konduğu en kötü kampın TARRAFAL<sup class="calibre3"><a href="gecetreni_split_022.html#footnote-27595-1" id="footnote-27595-1-backlink" name="footnote-27595-1-backlink">[8]</a></sup> olduğunu öğrendi. Kamp, Kapverden’e bağlı Santiago Adası’ndaydı, bu ad acımasız siyasi izlemenin simgesi olmuştu. Ama Gregorius’u en çok <span class="ideitalik">Mocidade Portuguesa </span>hakkında okudukları ilgilendirdi, İtalyan ve Alman örneklerine göre kurulmuş bu paramiliter örgüt, faşist prototipinin Roma selamını da<sup class="calibre3"><a href="gecetreni_split_023.html#footnote-27595-2" id="footnote-27595-2-backlink" name="footnote-27595-2-backlink">[9]</a></sup> benimsemişti. İlkokuldan üniversiteye kadar bütün gençlik katılmak zorundaydı. Bu, 1936’da, İspanya İçsavaşı sırasında başladı, o sıralarda Amadeu de Prado on altı yaşındaydı. O da giymesi zorunlu olan yeşil gömleği giymiş miydi? Almanya’da olduğu gibi kolunu kaldırmış mıydı? Gregorius o portreyi inceledi: Düşünülemezdi. Ama nasıl sıyrılmıştı acaba? Babası nüfuzunu mu kullanmıştı? Tarrafal’a rağmen, adliye sarayına ilk giden olmak için sabahları saat altıya on kala şoförünün aldığı yargıç?</p>
				<p class="normal">Gecenin geç bir saatinde Praça do Rossio’daydı Gregorius. Daha önce Bubenberg Meydanı’na dokunduğu gibi dokunabilecek miydi bu meydana?</p>
				<p class="normal">Otele dönmeden önce Rua dos Sapateiros’a gitti. O’Kelly’nin eczanesinin ışığı yanıyordu, tezgâhın üzerinde taş devrinden kalma telefonu gördü, pazartesi gecesi Kägi’nin bürosundan arayarak çaldırdığı telefondu o.</p>
				<p class="normal">26<span class="idebold"> </span></p>
				<p class="normal">Cuma sabahı Gregorius sahaf Júlio Simões’e telefon etti, önerdiği dil okulunun adresini bir kez daha sordu, Zürih’e gitmek üzere uçağa binmeden önce çöpe atmıştı adresi. Pazartesiye kadar bekleyemeyeceğini, mümkünse hemen başlamak istediğini söyleyince okul yönetimindekiler sabırsızlığı karşısında şaşırdılar.</p>
				<p class="normal">Bu konuşmanın hemen arkasından özel derslerin verildiği sınıfa giren kadın, baştan aşağı yeşillere bürünmüştü, gözündeki far bile kıyafetine uygundu. İyi ısıtılmış sınıfta kürsüye oturdu ve ürpererek şalını omuzlarına aldı. Somurtkan ve uykulu suratına hiç uymayan berrak, tınılı bir sesle adının Cecília olduğunu söyledi. Gregorius’tan kim olduğunu ve bu dili neden öğrenmek istediğini söylemesini istedi. Portekizce olarak diye ekledi, yüzünün ifadesinden bu işten adamakıllı sıkıldığını belli eder gibiydi.</p>
				<p class="normal">Gregorius ancak üç saat sonra, yorgunluktan başı dönerek sokağa adım attığında o dakikada içinde neler olduğunu anladı: O somurtkan kadının saygısızca meydan okumasını, satranç tahtasında şaşırtıcı bir boşluk açılmışçasına kabul etmişti. <span class="ideitalik">Neden kendi hayatın için hiç mücadele etmiyorsun, oysa satrançta mücadele etmesini iyi biliyorsun! </span>demişti Florence kaç kez. <span class="ideitalik">Hayatta mücadele etmeyi gülünç buluyorum da ondan, </span>demişti, <span class="ideitalik">insan zaten kendisiyle yeterince mücadele ediyor. </span>Şimdi de gerçekten yeşilli kadınla mücadeleye girişmişti. Kadın, Gregorius’u hayatının bu anında böyle kabullenmesi gerektiğini inanılmaz bir öngörüyle hissetmiş miydi? Özellikle kadının somurtkan yüzünün arkasında, Gregorius’un gösterdiği ilerlemeye sevindiğini belirten muzaffer bir gülümseme göründüğünde böyle sandığı olmuştu Gregorius’un. <span class="ideitalik">“Não, não,” </span>diye itiraz etmişti kadın, Gregorius dilbilgisi kitabını çıkarınca, <span class="ideitalik">“tem que aprender falando,” </span>konuşarak öğrenmelisiniz.</p>
				<p class="normal">Otelde yatağına uzandı Gregorius. Cecília dilbilgisi kitabını yasaklamıştı. Ona, Mundus’a. Hatta kitabı almıştı elinden. Kadının dudakları durmadan kıpırdamıştı, Gregorius’un dudakları da kıpırdamıştı; ve kelimelerin nereden geldiği hakkında hiçbir fikri yoktu Gregorius’un, <span class="ideitalik">mais doce, mais suave, </span>diyordu kadın durmadan; incecik, yeşil boyun eşarbını dudaklarının üstünden geçirirken konuşacak olursa eşarp kabarıyor, Gregorius o dudakları yeniden göreceği anı bekliyordu.</p>
				<p class="normal">Uyandığında hava kararmaya başlamıştı, Adriana’nın kapısını çaldığındaysa gece olmuştu. Clotilde onu salona aldı.</p>
				<p class="normal">“Nerelerdeydiniz?” diye sordu Adriana, Gregorius içeri girer girmez.</p>
				<p class="normal">“Kardeşinizin notlarını getirdim size,” dedi Gregorius ve ona içinde kâğıtlar olan zarfı uzattı.</p>
				<p class="normal">Kadının yüz hatları sertleşti, elleri kucağındaydı.</p>
				<p class="normal">“Ne bekliyordunuz?” diye sordu Gregorius, satranç tahtasında soğukkanlılıkla, sonuçlarını görmezden gelmediği bir hamle yaparmış gibi hissetti kendini. “Onun gibi bir adamın neyin doğru olduğunu düşünmeyeceğini mi? Böyle bir sarsıntıdan sonra mı? Savunduğu her şeyin sorgulanmasına yol açan bir ithamdan sonra mı? Bir şey yokmuş gibi gündelik hayata geçeceğini mi sandınız? Ciddi olamazsınız!”</p>
				<p class="normal">Son söylediklerinin şiddeti onu şaşırttı. Kovulmaya hazırlandı.</p>
				<p class="normal">Adriana’nın yüz hatları gevşedi, yüzünden neredeyse mutlu bir şaşkınlık geçti. Ellerini Gregorius’a doğru uzattı, Gregorius da ona zarfı verdi. Gregorius’un ilk gelişinde Amadeu’nun odasındaki mobilyalara yaptığı gibi bir süre elinin tersini zarfın üzerinden geçirdi.</p>
				<p class="normal">“Uzun zaman önce İngiltere’de, Fátima’yla çıktığı yolculukta rastladığı o adama gidiyor o günden beri. Benim yüzümden erkenden... Geri döndüğünde bana ondan söz etti. Adı João, João bilmem ne. Şimdi sık sık gidiyor ona. Geceleri eve dönmüyor, ben de hastaları göndermek zorunda kalıyorum. Üst katta yere uzanıp demiryollarının güzergâhlarını inceliyor. Her zaman deli olurdu trenlere, ama böyle değil. Bunun ona iyi gelmediği belli, yanakları çöktü, zayıfladı, tıraş olmuyor, ölümüne neden olacak bu, hissediyorum.”</p>
				<p class="normal">Yine mızmızlanır gibi çıkıyordu sesi, geçmişi, geri getirilemeyecek biçimde bitmiş olarak kabul etmekten sakındığı anlaşılıyordu. Ama az önce, Gregorius onu azarladığında, kadının yüzünde, anıların baskısını silkeleyip geçmişin mahzeninden kurtulmaya hazır olduğu, bunun için duyduğu yakıcı arzu diye yorumlanabilecek bir şey gözükmüştü. Ve göze aldı Gregorius.</p>
				<p class="normal">“Uzun zamandır demiryollarının güzergâhını incelemiyor o Adriana. Uzun zamandır João’ya da gitmiyor. Uzun zamandır mesleğini de yapmıyor. Amadeu öldü Adriana. Siz de biliyorsunuz bunu. Anevrizmadan öldü. Otuz bir yıl önce, insan ömrünün yarısı. Sabah erken. Rua Augusta’da. Size telefon ettiler.” Gregorius ayaklı saati gösterdi. “Saat altı yirmi üçte. Böyle oldu, değil mi?”</p>
				<p class="normal">Gregorius’un başı döndü, koltuğun kolluğuna tutundu. Bir hafta önce muayenehanede olduğu gibi, yaşlı kadının yeni bir krizine dayanacak gücü olmayacaktı. Baş dönmesi geçer geçmez gidecek ve bir daha da asla gelmeyecekti, aslında hiç ilgisi olmayan bu kadını cansız geçmişten çıkarıp şimdiki zamanda, hareket halinde yaşanan bir hayata döndürmenin kendi görevi olduğunu neden düşünmüştü Tanrı aşkına? Onun ruhundaki mührü kırmak üzere seçilen kişinin kendisi olduğunu neden düşünmüştü? Bu saçma sapan düşünceye nereden kapılmıştı?</p>
				<p class="normal">Odadaki sessizlik sürdü. Baş dönmesi geçti, Gregorius gözlerini açtı. Adriana omuzları çökmüş, divanda oturuyordu, ellerini yüzüne kapatmış ağlıyordu, sıska bedeni sarsılıyor, koyu renk damarlı elleri titriyordu. Gregorius onun yanına oturdu, omzuna sarıldı. Bir kez daha gözlerinden yaşlar fışkırdı Adriana’nın, Gregorius’a sıkı sıkı sarıldı. Hıçkırıkları yavaş yavaş azaldı, yerini bitkinliğin sükûneti aldı.</p>
				<p class="normal">Adriana doğrulup elini mendiline attığında Gregorius ayağa kalktı, saate doğru gitti. Yavaşça, ağır çekimdeymiş gibi, kadranı kapatan camı açtı, saati bulundukları zamana ayarladı. Arkasına dönmeye cesaret edemiyordu, yanlış bir hareket, yanlış bir bakış her şeyi mahvedebilirdi. Kadranı koruyan cam hafif bir tıkırtıyla kapandı. Gregorius sarkacın kasasını açıp sarkacı hareket ettirdi. Saatin tiktakları sandığından daha gürültülüydü. İlk saniyelerde, salonda bu tıkırtıdan başka ses yokmuş gibiydi. Yeni bir zaman hesabı başlamıştı.</p>
				<p class="normal">Adriana gözlerini saate dikmişti, gördüğüne inanamayan bir çocuk gibi bakıyordu. Mendil tutan eli havada kalmıştı ve sanki zamanın içinden kesilip çıkarılmış gibiydi. Ve sonra Gregorius’a hareketsiz bir deprem gibi görünen bir şey oldu: Adriana’nın bakışları titredi, soldu, söndü, yeniden canlandı ve bir anda tamamıyla şimdiye dönük bir bakışın güvenini ve pırıltısını kazandı. Gözleri buluştu, Adriana’nın bakışları yeniden titremeye başlarsa ona destek olabilmek için Gregorius kendi bakışına sahip olduğu bütün özgüveni kattı.</p>
				<p class="normal">Clotilde göründü, elindeki çayla kapının eşiğinde durdu, gözlerini tıkır tıkır çalışan saate dikti. <span class="ideitalik">Graças a Deus! </span>dedi alçak sesle. Adriana’ya baktı, çayı masanın üzerine bırakırken gözleri yaşarmıştı.</p>
				<p class="normal">Amadeu nasıl bir müzik dinlerdi diye sordu Gregorius bir müddet sonra. İlkönce Adriana’nın soruyu anlamadığını sandı. Belli ki dikkatinin şimdiye ulaşana kadar uzun bir mesafe kat etmesi gerekiyordu. Saat tik taklarla çalışıyor ve her bir vuruşu her şeyin değiştiğini haber veriyordu sanki. Adriana birden hiçbir şey söylemeden ayağa kalktı, Hector Berlioz’un bir plağını koydu pikaba. <span class="ideitalik">Les Nuits d’Été, La Belle Voyageuse, La Captive, La Mort d’Ophélie.</span></p>
				<p class="normal">“Saatlerce dinleyebilirdi,” dedi Adriana. “Ne saatleri, günlerce.” Yeniden kanepeye oturdu.</p>
				<p class="normal">Gregorius onun bir şeyler daha söyleyeceğine emindi. Adriana plağın kabını öylesine sıkı tutuyordu ki elinin eklem yerlerinin kanı çekildi. Yutkundu. Ağzının kenarlarında köpükler oluşmuştu. Dilini dudaklarında gezdirdi. Yorgunluğa teslim olan biri gibi başını geriye, kanepenin arkalığına dayadı. Siyah kadife bant yukarıya kaydı, bir yaranın küçük bir parçası açığa çıktı.</p>
				<p class="normal">“Fátima’nın en sevdiği müzikti,” dedi.</p>
				<p class="normal">Müzik sona erince ve saatin tıkırtısı sessizliğin içinden yeniden öne çıkınca Adriana doğrulup oturdu, kadife bandı yerine çekti. Sesinde, az önce, aşılamaz sandığı içsel bir engeli aşmış birinin şaşkın sakinliği ve ferahlamış özgüveni vardı.</p>
				<p class="normal">“Bir kalp krizi. Hem de otuz beş yaşında. Aklı almıyordu Amadeu’nun. Her yeni şeye, görülmemiş, neredeyse insanüstü bir hızla ayak uydurabilen, ani bir meydan okumayı anında hazırcevaplığıyla karşılayan ağabeyim, üzerine çığ gibi gelen beklenmedik, baş edilemez görünen bir olayın karşısında gerçekten yaşamaya başladığı belli olan ağabeyim, gerçeği ne kadar alsa da doymayan bu adam, Fátima’nın yüzündeki beyaz huzurun sadece geçici bir uykunun verdiği huzur olmadığına inanamıyordu, kabul etmek istemiyordu. Otopsi yaptırtmadı, bıçak düşüncesine katlanamıyordu, cenaze törenini durmadan erteletti, kendisine gerçekleri hatırlatan insanlara bağırdı. Kontrolünü tamamen kaybetti, tören hazırlanmasını istedi, sonra iptal etti, iptal ettiğini unutup hiçbir şey yapılmayınca rahibi azarladı. <span class="ideitalik">Bilebilirdim Adriana </span>dedi, <span class="ideitalik">kalbi tekliyordu, ciddiye almadım, ben doktorum ve onu ciddiye almadım, başka hangi hasta olsa ciddiye alırdım, onda sinire bağladım olayı, yuvada öteki kadınlarla kavga ediyordu, eğitimli bir yuva öğretmeni olmadığını söylüyorlardı ona, varlıklı bir ailenin şımarık kızı diyorlardı ve zengin bir doktorun nasıl zaman öldüreceğini bilmeyen karısı; bu onu incitti, müthiş incitti, çünkü işini iyi yapıyordu, doğuştan yetenekliydi, çocuklar ona bayılıyorlardı, ötekiler de onu kıskanıyorlardı, kendi çocuğu olmamasının üzüntüsünü başka yöne çevirebilmişti, çok iyi başarmıştı bunu, gerçekten iyi başarmıştı, bu yüzden de incindi, kendini savunamadı, içine attı; işte o zaman kalbi teklemeye başladı, bazen taşikardiye benziyordu, ciddiye almalıydım Adriana, neden bir uzmana göndermedim onu, Coimbra’da birlikte okuduğumuz bir doktor tanıyordum, konusunda uzman oldu, bir telefon etmem yeterliydi, neden yapmadım, Tanrım, neden yapmadım, onu dinlemedim bile, bir düşün, dinlemedim bile.</span></p>
				<p class="normal">Annemin ölümünden bir yıl sonra yine bir cenaze törenindeydik, <span class="ideitalik">O</span> <span class="ideitalik">olsaydı isterdi, </span>dedi Amadeu, <span class="ideitalik">hem ölüme bir biçim vermek gerek, en azından dinler böyle diyor, bilmiyorum; </span>ansızın düşünceleri de altüst olmuştu, <span class="ideitalik">não sei, não sei, </span>diyordu durmadan. Annem için yapılan ayinde, lituryaya katılmadığı dikkati çekmesin diye karanlık bir köşeye oturmuştu, Rita bunu anlamadı, <span class="ideitalik">Sadece el kol hareketleri, bir çerçeve bu, </span>dedi, <span class="ideitalik">sen çömezdin, babamda da böyle oldu. </span>Şimdi, Fátima’da, öylesine dengesini kaybetmişti ki Amadeu, bir an ayine katılıyor, bir an dua edeceğine kaskatı oturuyordu yerinde, en kötüsü de şuydu: Latince metinde hata yapıyordu. <span class="ideitalik">O! Hata!</span></p>
				<p class="normal">Herkesin içinde ağlamazdı hiç, mezarın başında da ağlamadı. Şubatın üçüydü, alışılmışın dışında ılık bir hava vardı, ama o durmadan ellerini ovuşturuyordu, elleri hemen üşürdü, sonra tabut çukura indirilirken ellerini ceplerine soktu, ne daha önce ne de daha sonra onda hiç rastlamadığım bir bakışla tabutu gözleriyle izledi, sahip olduğu her şeyi, istisnasız her şeyi gömmek zorunda kalan birinin bakışıydı bu. Annemin ve babamın mezarının başında olduğundan çok farklıydı, kendini uzun zamandır bu ayrılışa hazırlamış ve bu ayrılışın kendi hayatının içine doğru da atılmış bir adım olduğunu bilen biri gibi durdu orada.</p>
				<p class="normal">Onun mezarın başında yalnız kalmak istediğini herkes hissetti, bu yüzden ayrıldık oradan. Arkaya baktığımda Fátima’nın babasının yanında durduğunu gördüm, o da orada kalmıştı, babamın eski bir dostuydu, Amadeu Fátima’yla onun evinde tanışmıştı, eve döndüğünde büyülenmiş gibiydi. Adam kolunun yeniyle gözlerini silip sonra da abartılı azimli adımlarla uzaklaşmadan önce ona sarıldı Amadeu. Kardeşim, başı öne eğik, gözleri kapalı, açık mezarın başında kaldı, en az on beş dakika durmuştur orada. Dua ettiğine yemin edebilirim, etmiş olmasını isterim.”</p>
				<p class="normal"><span class="ideitalik">Dua eden insanları severim. Onlara bakmaya ihtiyacım var. Yüzeyselin ve düşüncesizin sinsi zehrine karşı onları görmeye ihtiyacım var. </span>Gregorius öğrenci Prado’yu görür gibi oldu, Liceu’nun müzik salonunda katedrallere duyduğu sevgiyi anlatıyordu. <span class="ideitalik">O sacerdato ateu, </span>dediğini duydu João Eça’nın.</p>
				<p class="normal">Gregorius, vedalaşırlarken el sıkışacaklarını ummuştu, ilk kez. Ama kırlaşmış bir tutam saçı yüzüne düşen yaşlı kadın, ağır ağır ona doğru yürüdü, iyice yaklaştı, Gregorius kadındaki parfüm ve ilaç karışımı o tuhaf kokuyu duyabiliyordu. İçinden geri çekilmek geldi, ama kadının gözlerini yumuşunda ve ellerini Gregorius’un yüzüne götürüşünde mütehakkim bir hava vardı. Bir körünki gibi soğuk, titrek parmaklarını, belli belirsiz değdirerek Gregorius’un yüz hatlarında gezdirdi. Eli gözlüğe değdiğinde durakladı. Prado’nun gözlüğü altın çerçeveli, camları yuvarlaktı. Gregorius, duran zamanı sona erdiren ve kardeşinin ölümünü mühürleyen adamdı. Ve aynı zamanda o kardeşin kendisiydi de, Adriana anlatırken yeniden hayat bulmuştu. Kadife bandın altındaki yara iziyle ve kırmızı sedir ağaçlarıyla da ilgisi olan –Gregorius o anda emindi bundan– kardeş.</p>
				<p class="normal">Adriana mahcup bir şekilde karşısında duruyordu, kollarını iki yanına sarkıtmıştı, bakışları yerdeydi. Gregorius iki eliyle onu omuzlarından tuttu. “Yine geleceğim,” dedi.</p>
				<p class="normal">27</p>
				<p class="normal">Yatağına yatalı yarım saat olmamıştı ki, resepsiyon görevlisi ziyaretçisi olduğunu söyledi. Gözlerine inanamadı: Bastonuna dayanarak otelin lobisinin ortasında duran, Adriana’ydı, uzun, siyah bir mantoya bürünmüş, başına dantel bir örtü örtmüştü. Evinden yıllardır ilk kez çıkan ve şimdi artık tanımadığı bir dünyada duran, hatta orada bir yere oturmayı göze alamayan bir kadın gibi hem içe dokunan hem de tutkulu bir görüntüsü vardı.</p>
				<p class="normal">Adriana mantosunun düğmelerini açtı, iki zarf çıkardı.</p>
				<p class="normal">“Bunu... bunu okumanızı istiyorum,” dedi, tutuk ve kendinden emin olmayan bir sesle, sanki dışarıda, dünyada konuşmak, içeride konuşmaktan daha zordu, ya da bambaşka bir şeydi. “İlk mektubu annemin ölümünden sonra evi temizlerken buldum. Az kalsın Amadeu görecekti onu, ama ben babamın yazı masasının gizli bölmesinden mektubu alırken bir şey olduğunu sezdim ve mektubu sakladım. Öteki mektubu Amadeu öldükten sonra masasında, karmakarışık bir kâğıt yığınının altında buldum.” Ürkekçe baktı Gregorius’a, gözlerini yere eğdi, sonra bir daha baktı. “Bu... bu mektupları okuyan tek kişi ben olmak istemiyorum. Rita, eh, Rita anlayamazdı onları. Başka kimsem de yok.”</p>
				<p class="normal">Gregorius mektupları bir elinden ötekine geçirdi. Söyleyecek kelime aradı, ama bulamadı. “Buraya nasıl geldiniz?” diye sordu sonunda.</p>
				<p class="normal">Clotilde dışarıda, takside bekliyordu. Adriana kendini arka koltuğa bırakırken sanki gerçek dünyaya yaptığı bu gezintide bütün gücünü tüketmiş gibiydi. Arabaya binmeden Gregorius’a <span class="ideitalik">‘Adeus’ </span>demişti. Bunu söylerken ona elini uzatmış, Gregorius da kadının elinin kemiklerini, elini bastırınca ezilen damarlarını hissetmişti. Kadının, elini ne kadar güçlü ve kararlı sıktığını hissetmek şaşırtmıştı onu, neredeyse sabahtan akşama kadar dış dünyada yaşayan ve her gün düzinelerce kişinin elini sıkan biri gibiydi.</p>
				<p class="normal">Gregorius taksinin arkasından bakarken bu şaşırtıcı derecede güçlü, neredeyse usta işi tokalaşmanın hâlâ etkisindeydi. Zihninde Adriana’yı yaşlı Coutinho’nun hastalara emredercesine muamele etmesinden söz ederken tarif ettiği kırk yaşındaki haline geri götürdü. Kürtajın şoku olmasaydı ve Adriana daha sonra kardeşinin hayatı yerine kendi hayatını yaşayabilmiş olsaydı: Bugün bambaşka biri olabilirdi!</p>
				<p class="normal">Odasına gidince önce kalın olan zarfı açtı Gregorius. Amadeu’nun babasına, yargıca yazmış olduğu bir mektuptu. Asla göndermediği, yıllar boyunca üzerinde çalıştığı bir mektup, değişik zamanlarda kullanılan mürekkep yanında elyazısının zaman içinde gelişmiş olduğu da görülebiliyordu mektuptaki çok sayıdaki düzeltmelerden.</p>
				<p class="normal">İlkönce <span class="ideitalik">‘saygıdeğer baba’ </span>diye başlamıştı mektuba, sonra bu hitap <span class="ideitalik">‘saygıdeğer, korkulan baba</span>’ya<span class="ideitalik"> </span>dönüşmüş, daha sonra bunun yanına <span class="ideitalik">‘sevgili baba</span>’yı<span class="ideitalik"> </span>eklemişti, son olarak da <span class="ideitalik">‘gizlice sevdiğim baba’ </span>diye tamamlamıştı.</p>
				<p class="normal"><span class="ideitalik">Şoförünüz beni bugün istasyona götürürken ve ben, her sabah sizin oturduğunuz koltuğa gömülmüş otururken, beni paramparça edecek gibi olan bütün çelişkili duyguları kelimelere dökmem gerekeceğini biliyordum, daha fazla onların sadece kurbanı olmamak için. </span>Bir konuyu ifade etmek, onun gücünü muhafaza etmek ve ondaki dehşeti kaldırmaktır sanıyorum, <span class="ideitalik">diye yazıyor Pessoa. Bu mektubun sonunda, onun haklı olup olmadığını anlamış olacağım. Şu var ki bunu öğrenmek için uzun zaman beklemem gerekecek; çünkü, yazarak aradığım aydınlığa ulaşana kadar uzun ve taşlı bir yoldan geçeceğimi daha şimdiden, başlar başlamaz seziyorum. Pessoa’nın söz etmeyi ihmal ettiği bir şeyi düşününce de korkuyorum: İfade etmenin o konuyu saptırması olasılığı var. O zaman gücüne ve dehşetine ne olacak?</span></p>
				<p class="normal">Sana başarılı bir yarıyıl diliyorum, <span class="ideitalik">dediniz, Coimbra’ya her dönüşümde olduğu gibi. Hiçbir zaman –ne bu vedalaşmalarda ne de başka bir sefer– başlayacak olan yarıyılın bana mutluluk getirmesini, hatta zevk vermesini dilediğinizi ifade eden kelimeler kullanmadınız. Arabada, koltuğun kaliteli döşemesinde elimi gezdirirken şunu düşündüm: Acaba </span>prazer<sup class="calibre3"><a href="gecetreni_split_024.html#footnote-27595-3" id="footnote-27595-3-backlink" name="footnote-27595-3-backlink">[10]</a></sup><span class="ideitalik">sözcüğünü biliyor mu? Hiç genç oldu mu? Bir gün annem onun karşısına çıktı işte. Bir gün.</span></p>
				<p class="normal"><span class="ideitalik">Her zamanki gibi olsa da bu kez farklıydı baba. Bir yıl daha var, sonra umarım geri geleceksin dedin, ben dışarı çıkmışken. Bu cümle beni boğdu, sendeler gibi oldum. Sırtı kambur, acılar içindeki adamın ağzından dökülen bir sözdü bu, yargıcın ağzından değil. Arabada otururken bu cümleyi basit, katıksız bir hoşlanma ifadesi olarak duymaya çalıştım. Ama bu sesi alamadım, çünkü biliyordum: Her şeyden önce, oğlunun, yani doktorun, yakınında olmasını ve acılarla mücadele ederken yardım etmesini istiyor. “Benden ara sıra söz eder mi?” diye sordum direksiyondaki Enrique’e. Uzun süre yanıtlamadı beni, trafikle meşgulmüş gibi yaptı. “Sanırım sizinle çok gurur duyuyor,” dedi sonunda.</span></p>
  <p class="normal">Portekizli gençlerin anne-babalarına, ellili yıllara kadar nadiren sen diye hitap ettiklerini, çoğunlukla üçüncü tekil şahıs kullanarak <span class="ideitalik">o pai, a mãe </span>dediklerini Cecília’dan duymuştu Gregorius; Cecília önce <span class="ideitalik">você </span>diye hitap etmiş, bir süre sonra durup birbirlerine <span class="ideitalik">tu </span>demelerini önermişti, ötekisi çok resmiydi, ne de olsa <span class="ideitalik">Vossa Mercê</span>’nin<span class="ideitalik"> </span>kısaltılmış şekliydi, yani <span class="ideitalik">‘Saygıdeğer’</span>in. Genç Prado, <span class="ideitalik">tu </span>ve <span class="ideitalik">você </span>ile hem samimiyet hem de resmiyet açısından genel uygulamanın bir adım ötesine geçmiş, sonra da her iki uç arasında gidip gelmeye karar vermişti. Yoksa bir karar değil miydi bu, değişken duygularının doğal, içten gelen bir ifadesi miydi?</p>
				<p class="normal">Şoföre sorduğu soruyla mektubun birinci sayfası bitiyordu. Prado sayfaları numaralandırmamıştı. Mektubun devamı tutarsız başlıyordu, mürekkebi de farklıydı. Prado’nun yaptığı bir düzenleme miydi bu, yoksa sayfaları Adriana mı sıralamıştı?</p>
				<p class="normal"><span class="ideitalik">Siz yargıçsınız baba, yani yargılayan, hüküm veren ve ceza veren kişisiniz. “Nasıl oldu bilmiyorum,” demişti bana Ernesto Amca bir gün, “sanki daha doğumunda belliymiş gibi geliyor bana.” Evet, diye düşünmüştüm o zaman, çok doğru.</span></p>
				<p class="normal"><span class="ideitalik">Doğruya doğru: Evdeyken yargıç gibi davranmıyordunuz. Başka babalardan daha fazla hüküm vermiyordunuz, hatta daha az veriyordunuz. Ama baba, sizin az konuşmanızı, sessiz varlığınızı çoğunlukla yargılayıcı buldum, yargıçça ve hatta mahkemedeymiş gibi.</span></p>
				<p class="normal"><span class="ideitalik">Adil bir yargıç olduğunuzu tahmin ediyorum, iyi niyetle dolu içiniz; sert, uzlaşmaz hükümleriniz kendi hayatınızdaki yoksunluklar ve başarısızlıklar yüzünden duyduğunuz kinden doğmuyor, kendi gizli hatalarınız yüzünden çektiğiniz, yadsıdığınız vicdan azabından da değil. Yasanın size tanıdığı hoşgörü ve yumuşaklık alanını tüketiyorsunuz. Yine de ben senin hep başkalarını yargılayacak konumda olmanın acısını çektim. “Yargıçlar başka insanları hapse gönderen kişiler midir?” diye sormuştum sana okulun ilk günü eve dönünce, babanız ne iş yapar sorusuna okulda açıkça yanıt vermem gerekmişti. Ötekiler teneffüste bu konuyu konuşmuşlardı. Sözleri aşağılar ya da suçlar gibi değildi, daha çok merak ve heyecanlarını yansıtıyordu; bu duygular, babasının mezbahada çalıştığını söyleyen bir öğrencinin sözlerinin yarattığı meraktan pek farklı değildi. O günden sonra, hapishanenin önünden asla geçmemek için bütün dolambaçlı yollardan gitmeyi göze aldım.</span></p>
				<p class="normal"><span class="ideitalik">Sizi sırtınızda cüppenizle, yüksekteki yargıç kürsüsünde otururken görmek için nöbetçilerin önünden geçip gizlice duruşma salonuna girdiğimde on iki yaşındaydım. O sıralarda sıradan bir yargıçtınız, Yargıtay üyesi değildiniz. Gurur duymuştum ama aynı zamanda müthiş de dehşete kapılmıştım. Hüküm bildiriliyordu, hırsızlığı alışkanlık haline getirmiş bir kadın hüküm giyiyordu, hapis kararı verilmişti, suçunu yinelediği için de tecil edilmeyecekti. Kadın orta yaşlıydı, kederden bitkin ve çirkindi, kimseye hoş gelecek bir suratı yoktu. Yine de götürülürken ve mahkemenin kapkaranlık, soğuk ve nemli olduğunu sandığım katakomplarında gözden kaybolurken içimde her şey büzüldü, her bir hücrem sanki tutuldu, kaskatı kesildi.</span></p>
				<p class="normal"><span class="ideitalik">Savunma avukatının görevini iyi yapmadığını düşündüm, mahkemenin tayin ettiği, cümlelerini yavan bir şekilde sıralayan bir avukattı; kadının neden hırsızlık yaptığını öğrenemedik, kadın kendini ifade edemedi, okuma yazma bilmemesi beni hiç şaşırtmazdı. Daha sonra karanlıkta yatağıma uzanıp kadını savundum, savcıya karşı değil de asıl size karşıydı savunmam. Sesim kısılana kadar, sel gibi akan kelimeler tükenene kadar ateşli bir konuşma yaptım. Sonunda kafam boşalmış olarak karşınıza geçtim, felç olmuş gibiydim, konuşamıyordum, ama ayıkken baygın olduğumu sanıyordum. Kendime geldiğimde fark ettim ki, sizin hiç girişmediğiniz bir suçlamaya karşı savunma yapmıştım. Bana, tapındığınız oğlunuza, asla ciddi bir suçlamada bulunmadınız, bir kez bile, bazen yaptığım her şeyi şu bir tek nedenle yaptığımı düşünüyorum: Hakkında bir şey bilmesem de bildiğimi sandığım olası bir suçlamayı engellemek için. Doktor olmamın nedeni de bu değil mi aslında? Senin sırtındaki omuriliklerin insanlık dışı bir şekilde hastalanmasını engellemek için elimden gelen her şeyi yapmak için değil mi? Senin sessizce çektiğin acıları yeterince paylaşmadığım suçlamasına karşı korunmak için değil mi? Adriana ile Rita’yı kendinden uzaklaştırmana neden olan suçlamaya karşı değil mi, ki böylece kendi kendini doğrulamış oldu o suçlama?</span></p>
				<p class="normal"><span class="ideitalik">Biz yine mahkemeye dönelim. Savcıyla avukatın hüküm bildirildikten sonra kafa kafaya verip gülüştüklerini gördüğümde düştüğüm şaşkınlığı ve dehşeti asla unutamam. Böyle bir şeyin olanaksız olduğunu düşünürdüm, hâlâ da kavrayabilmiş değilim. Bu konuda sizi mazur görüyorum: Kitaplarınız kolunuzun altında salondan çıkarken yüzünüz ciddiydi, esef okunuyordu. Böyle bir esef duymanızı gerçekten diledim, ağır bir hücre kapısının hırsızın arkasından kapanmasından ve devasa, kulakları sağır edecek kadar gürültülü anahtarların kilidin içinde döndürülmesinden dolayı duyacağınız esefin.</span></p>
				<p class="normal"><span class="ideitalik">O hırsız kadını asla unutamadım. Uzun yıllar sonra bir alışveriş merkezinde bir başka hırsız gördüm, inanılmaz güzellikte genç bir kadındı; bir sürü parlak nesneyi büyük bir ustalıkla mantosunun ceplerine sokuyordu. Bunu fark edişime eşlik eden sevincin şaşkınlığıyla, bütün katlarda serinkanlılıkla av peşinde dolaşan kadını izledim. Bu kadının benim gözümde sizin hapse yollamış olduğunuz öteki hırsızın intikamını almakta olduğunu yavaş yavaş anladım. Adamın birinin pusuya yatarak ona doğru ilerlediğini görünce hemen kadının yanına gittim ve </span>“Cuidado!” <span class="ideitalik">diye fısıldadım. Hazırcevaplığı beni şaşırttı. </span>“Vem, amor,” <span class="ideitalik">diyerek koluma girdi, başını omzuma yasladı. Sokağa çıkınca bana baktı, şimdi gözlerinde teklifsiz, serinkanlı tavrına tamamen ters düşen bir ürkü okunuyordu.</span></p>
				<p class="normal"><span class="ideitalik">“Neden?” Rüzgâr gür saçlarını yüzüne savuruyordu, bir an bakışlarını göremedim. Alnındaki saçları çektim.</span></p>
				<p class="normal"><span class="ideitalik">“Uzun bir hikâye,” dedim, “kısaca: Hırsız kadınları severim. Bir şartla: Adlarını bilirsem.”</span></p>
				<p class="normal"><span class="ideitalik">Dudaklarını büzdü ve bir an düşündü. “Diamantina Esmeralda Ermelinda.”</span></p>
				<p class="normal"><span class="ideitalik">Gülümsedi, dudaklarıma bir öpücük kondurdu, köşeyi dönüp gözden kayboldu. Daha sonra sofrada karşınızda bir zafer duygusuyla ve meçhul galibin lütufkârlığıyla oturdum. O dakikada dünyadaki bütün kadın <br class="chapter"/>hırsızlar dünyanın bütün yasalarıyla dalga geçiyorlardı.</span></p>
				<p class="normal"><span class="ideitalik">Yasalarınız: Düşünebildiğimden beri, birbirinin aynı, siyah deri ciltli kitaplar karşısında saygı duymuşumdur, Musevilerin duyduğu türden bir saygı. Başka kitaplara benzemezlerdi, içlerinde yazılanların özel bir mertebesi vardı ve benzersiz bir saygınlığı. Sıradan şeylerden öylesine uzaktılar ki, içlerinde Portekizce kelimelere rastlamak beni şaşırtıyordu – ağır, barok ve süslü püslü kelimeler olsalar da; bir başka, soğuk bir gezegende oturanlar tarafından icat edilmişlerdi kanımca. Yabancılıklarını ve uzaklıklarını keskin bir toz kokusu daha da artırıyordu, raflardan gelen bu koku, bu kitapları hiç kimsenin hiçbir zaman oradan almamasının ve onların da yüce içeriklerini kendilerine saklamalarının, doğalarının bir parçası olduğuna dair belirsiz bir düşünce doğuruyordu içimde.</span></p>
				<p class="normal"><span class="ideitalik">Çok sonra, bir diktatörlüğün keyfiliğinin nereye dayandığını kavramaya başladığımda, çocukluğumun kullanılmayan yasa kitaplarını bazen karşımda görürdüm, o zaman onları alıp Salazar’ın işkencecilerinin suratlarına fırlatmadığınız için çocuksu düşünce oyunlarımda sizi itham ederdim.</span></p>
				<p class="normal"><span class="ideitalik">Onları raftan almanın yasak olduğunu asla söylemediniz, hayır, bunu söyleyen siz değildiniz, onları yerlerinden bir milim bile oynatmamı bana şiddetle, sertçe yasaklayan, ağır, heybetli ciltlerin kendileriydi. Küçük bir çocukken senin çalışma odana gizlice ne çok girdim ve ciltlerden birini elime alıp kutsal içeriğine bir göz atmak arzusuyla kalbim çarparak savaştım. Sonunda bunu yaptığımda on yaşındaydım, parmaklarım titreyerek, yakalanmayayım diye salona defalarca göz atarak. Mesleğinizin gizemini çözmek ve senin ailenin dışında, dış dünyada kim olduğunu anlamak istiyordum. Ön ve arka kapakların arasındaki gevrek, formül benzeri dilde en ufak bir ilahi vahiy olmadığını görmek benim için büyük bir hayal kırıklığıydı, beklenen ve korkulan dehşeti hissettirebilecek en ufak bir şey yoktu orada.</span></p>
				<p class="normal"><span class="ideitalik">Hırsız kadının duruşmasından sonra siz ayağa kalktığınızda gözlerimiz buluştu. En azından bana öyle geldi. Senin kendiliğinden sözü bu konuya getireceğini umdum – ve haftalarca sürdü bu umudum. Sonunda umudum söndü, hayal kırıklığına dönüştü, o da söndü, isyana ve öfkeye yaklaştı: Beni bunun için fazla genç mi buldunuz, fazla mı ahmak? Ama benden hep çok şey istemenize ve doğal olarak beklemenize hiç uymuyordu bu. Oğlunuzun sizi cüppenizle görmüş olması rahatsız mı etti sizi? Ama sizin mesleğinizden utandığınızı hiç hissetmedim ben. Sonunda benim kuşkularım korkuttu mu sizi? Yarım çocuk bile olsam olurdu o kuşkularım; bunu biliyordunuz, bunu bilecek kadar tanıyordunuz beni, en azından öyle olduğunu umuyorum. Öyleyse korkaklık mıydı, bir tür zayıflık mıydı benim asla sizinle bağdaştıramadığım şey?</span></p>
				<p class="normal"><span class="ideitalik">Ya ben? Ben neden sözü oraya getirmedim? Yanıt basit ve net: Size hesap sormak, doğrusu kimsenin </span>yapabileceği bir şey değildi. <span class="ideitalik">Yapılsaydı ailenin bütün sistemi, bütün yapısı çökerdi. Sadece </span>yapılamayacak <span class="ideitalik">bir şey olmakla kalmıyordu, aynı zamanda </span>düşünülemeyecek <span class="ideitalik">bir şeydi. Bunu düşünmek ve yapmak yerine zihnimde iki resmi üst üste koydum: Suskunluğun hâkimi olan, samimi, özel babayla; ölçülü kelimelerle ve formüle benzeyen güzel sözlerle dolup taşan kalın, dokunulmaz bir sesle, seslerin beni ürperterek yankılandığı bir duruşma salonunun içine doğru konuşan cüppeli adamı. Ne zaman hayal gücümü talim ettirdiğim bu alanı tarasam şaşırırdım, çünkü hiçbir itiraz bulmazdım orada, bulsaydım teselli olurdum, bunun yerine kalıptan çıkmış bir figür görünürdü bana. Güçtü baba, her şeyin böyle utanmazca bir araya gelmesi; içimde taştan bir heykel gibi var olmanıza artık tahammül edemediğimde, aslında mahremiyetin kutsallığını lekelediği için kendime yasakladığım bir düşünceyi yardıma çağırıyordum: Ara sıra anneme sarılmış olman gerektiğini.</span></p>
				<p class="normal"><span class="ideitalik">Sen neden avukat değil de yargıç oldun baba? Neden cezalandıranların tarafına geçtin? </span>Yargıçlar da olmalı, <span class="ideitalik">derdin herhalde, bu cümleye pek itiraz edilemeyeceğini biliyorum elbette. Ama neden benim babamın onlardan biri olması gerekti?</span></p>
				<p class="normal">Bu noktaya kadar henüz hayatta olan babaya yazılmış bir mektuptu, öğrenci Prado’nun Coimbra’da yazdığı bir mektup, mektuba adı geçen dönüşten sonra başlandığı tahmin edilebiliyordu. Bir sonraki sayfada hem mürekkep hem de elyazısı değişiyordu. Kalemin çizgileri şimdi daha bilinçli, daha gevşek ve doktorluk mesleğindeki rutin notlarla törpülenmiş gibiydi. Fiillerin kipleri, yargıcın ölümünden sonra ne zaman yazıldığını ele veriyordu.</p>
				<p class="normal">Gregorius hesap yaptı: Prado’nun eğitiminin bitmesiyle babasının ölümü arasında on yıl vardı. Babasıyla başlattığı bu sessiz konuşma oğulun içinde bu kadar uzun mu durmuştu? Duyuların derinliğinin en dibinde, on yıl bir saniye gibiydi, bunu Prado’dan daha iyi bilen olamazdı.</p>
				<p class="normal">Mektuba devam edebilmek için babası ölene kadar beklemek zorunda mı kalmıştı oğul? Prado öğrenimi bittikten sonra Lizbon’a dönmüş ve orada nöroloji kliniğinde çalışmıştı, bunu Mélodie’den öğrenmişti Gregorius.</p>
				<p class="normal">“O sırada ben dokuz yaşındaydım, onun eve dönmesine sevinmiştim; bugünse bunun bir hata olduğunu söyleyebilirim,” demişti Mélodie. “Ama Amadeu Lizbon’u özlemişti, hep özlerdi, gider gitmez geri gelmek isterdi, içinde hem demiryoluna duyduğu delice sevgi hem de bu özlem vardı, çelişkilerle doluydu benim kocaman, parlak ağabeyim, uzakları özleyen bu adamın içinde bir gezgin vardı, Transsibirya demiryoluna bayılıyordu, <span class="ideitalik">Vladivostok </span>kutsal bir isim gibi çıkıyordu ağzından; ve içinde öteki adam da vardı, sıla özlemi çeken adam, <span class="ideitalik">Susuzluk gibi </span>derdi, <span class="ideitalik">içime özlem çökünce dayanılmaz bir susuzluk gibi oluyor, her istediğimde eve dönebilmek için belki de bütün tren hatlarını bilmeliyim, Sibirya’da dayanamazdım, bir düşünsene: Günler, geceler boyu tıkırdayan tekerlekler beni durmadan uzaklaştırırdı Lizbon’dan, durmadan.”</span></p>
				<p class="normal">Gregorius sözlüğü elinden bırakıp yanan gözlerini ovuşturduğunda tan ağarıyordu. Perdeleri kapadı, soyunmadan yorganın altına girdi. <span class="ideitalik">Kendimi kaybetmek üzereyim, </span>Bubenberg Meydanı’na gitmesine neden olan düşünce buydu, ama meydana elini dokunduramamıştı. Ne zaman olmuştu bu?</p>
  <p class="normal"><span class="ideitalik">Ya kendimi kaybetmek istersem?</span></p>
				<p class="normal">Gregorius, düşünce kırıntılarının bir kasırga gibi estiği hafif bir uykuya daldı. Yeşil Cecília yargıca durmadan <span class="ideitalik">Saygıdeğer </span>diye hitap ediyordu; değerli, parlak şeyler çalıyordu, elmaslar ve başka değerli taşlar, ama özellikle adları çalıyordu, adları ve öpücükleri, tıkırtılı tekerlekler üzerinde Sibirya’dan geçirilerek Vladivostok’a kadar taşınıyordu bunlar, orasıyla Lizbon’un, mahkemeler ve acılar mekânının arası çok uzaktı.</p>
				<p class="normal">Gregorius öğlene doğru perdeleri kenara çekip pencereyi <br class="chapter"/>açtığında ılık bir rüzgâr yaladı yüzünü. Dakikalarca durdu orada, dışarıdan gelen çöl havasıyla yüzünün kuruyup ısındığını hissetti. Hayatında ikinci kez odasına yiyecek bir şeyler getirtti, tepsiyi karşısında görünce geçen seferi düşündü, Paris’i, Florence’in Gregorius’un evinde ilk kez kahvaltı ettikten sonra önerdiği o çılgın yolculuğu. <span class="ideitalik">Arzu, hoşlanmak ve güvenlik. </span>En uçucu olanı arzudur, demişti Prado, sonra hoşlanmak gelir, sonunda esenlik de dağılır. Bu yüzden sadakat önemlidir; ruhun, duyguların ötesinde taraf tutması. <span class="ideitalik">Bir tutam sonsuzluk. Sen aslında hiçbir zaman beni istemedin, </span>demişti sonunda Florence’e, o da itiraz etmemişti.</p>
				<p class="normal">Gregorius, Silveira’ya telefon etti, o da onu akşam yemeğine çağırdı. Elfenau’daki Schnyder’lerin hediye ettiği Isfahan’la ilgili resimli kitabı paketledi, oda servisinden, makas, raptiye ve yapışkan bant bulabileceği bir yer sordu. Tam çıkacakken Natalie Rubin telefon etti. Farsça dilbilgisi kitabını ekspres postayla yollamasına rağmen hâlâ gelmemesine bozulmuştu.</p>
				<p class="normal">“Keşke kendim getirseydim!” dedi, kendi sözlerinden ürküp biraz da utanınca hafta sonunda ne yapacağını sordu Gregorius’a.</p>
				<p class="normal">Gregorius kendini tutamadı. “Elektriği olmayan bir okulda farelerle birlikte oturuyor ve bir oğulun babasına duyduğu çetin sevgiyi okuyorum, baba, ağrıları ya da işlediği suç yüzünden canına kıymış, kimse nedenini bilmiyor.”</p>
				<p class="normal">“Siz beni...” dedi Natalie.</p>
				<p class="normal">“Yo, yo,” dedi Gregorius, “sizinle alay etmiyorum. Ne söylediysem o. Sadece: Açıklaması olanaksız, gerçekten olanaksız, sonra bir de çölden esen şu rüzgâr var...”</p>
				<p class="normal">“Sizi neredeyse... sizi neredeyse tanıyamıyorum artık. Eğer ben...”</p>
				<p class="normal">“Rahatça söyleyebilirsiniz Natalie, bazen kendim de inanamıyorum.”</p>
				<p class="normal">Evet, dilbilgisi gelir gelmez Natalie’yi arayacaktı.</p>
  <p class="normal">“Farsçayı da şu harika fareli okulda mı öğreneceksiniz?” Kendi söylediğine kendisi güldü Natalie. </p>
  <p class="normal">“Elbette. İran zaten <span class="ideitalik">orada.” </span></p>
  <p class="normal">“Pes ediyorum.” </p>
  <p class="normal">Gülüştüler.</p>
  <p class="normal">28<span class="ideitalik"> </span></p>
  <p class="normal"><span class="ideitalik">Neden kuşkuların hakkında hiç konuşmadın benimle baba, içindeki mücadeleler hakkında? Adalet bakanına yazdığın mektupları, emekliye ayrılma başvurularını göstermedin? Neden hepsini yok ettin, neden onları hiç yazmamış gibisin şimdi? Serbest kalmak için yaptığın girişimleri neden annemden duydum, bir gurur vesilesi olmasına rağmen bana bunları utançla anlatan annemden?</span></p>
				<p class="normal"><span class="ideitalik">Seni sonunda ölüme götüren acıların olduysa eğer: Peki, buna karşı ben de bir şey yapamazdım. Acılar karşısında sözlerin gücü çabuk tükenir. Ama ağır basan acılar değil de sonunda Salazar’dan ayrılmak ve kan ve işkence karşısında gözlerini daha fazla kapatmamak gücünü gösterememiş olmandan dolayı duyduğun suçluluk ve başarısızlık hissiyse: O zaman neden benimle konuşmadın? Bir zamanlar rahip olmak isteyen oğlunla?</span></p>
				<p class="normal">Gregorius başını kaldırıp baktı. Afrika’dan esen sıcak hava, Senyor Cortês’in bürosunun açık pencerelerinden içeri akıyordu. Çürük döşeme tahtalarının üzerinde gezinen ışık konisinin sarısı geçen günküne oranla bugün daha parlaktı. Duvarlarda kesip astığı Isfahan resimleri vardı. Deniz mavisi ve altın rengi, altın rengi ve deniz mavisi; ve daha pek çok resim, kubbeler, minareler, pazarlar, peçelerin arkasındaki simsiyah, yaşama aç kadın yüzleri. Temanlı Elifaz, Şuahlı Bildat, Naamalı Sofar.</p>
				<p class="normal">İlkönce kazağının üzerindeki İncil’i aramıştı, kazağı da küf ve nem kokuyordu. <span class="ideitalik">Arzusunda direndiği için Tanrı Mısırlıları felaketlerle cezalandırdı, </span>demişti Prado, O’Kelly’ye, <span class="ideitalik">ama onu öyle yapan bizzat Tanrı’ydı! Onu öyle yapmasının nedeni, daha sonra gücünü gösterebilmekti! Ne kadar kibirli, kendini beğenmiş bir tanrı! Nasıl da fiyakacı! </span>Gregorius hikâyeyi okudu: Doğruydu,</p>
				<p class="normal">Tam yarım gün diye anlatmıştı O’Kelly, Prado’nun konuşmasında Tanrı’dan gerçekten de fiyakacı, <span class="ideitalik">gabarola </span>ya da <span class="ideitalik">fanfarrão </span>diye söz edip etmemesini tartışmışlardı. Yüce TANRl’yı –bir tek küstah kelimenin minicik süresi boyunca bile olsa– çenesi düşük bir sokak çocuğuyla aynı düzeye getirmek ileri gitmek sayılmayacak mıydı? Jorge, Amadeu’yu ikna etmiş, o da vazgeçmişti. Bir an, O’Kelly’nin kendisini hayal kırıklığına uğrattığını düşündü Gregorius.</p>
				<p class="normal">Binada dolaştı, yoluna çıkan farelerden kaçtı, öğrencilerin sıralarından birine oturdu, oradan Maria João ile göz bağlantısı kurduğunu düşünerek geçenlerde Prado’nun olduğuna hükmetmişti bu sıranın; ve sonunda alt katta eski kitaplığı buldu, Peder Bartolomeu’nun anlattığına göre genç Amadeu sabaha kadar okuyabilmek için kendini oraya kapattırmıştı. <span class="ideitalik">Amadeu bir kitap okuduğunda daha sonra o kitabın harfleri kalmaz. </span>Raflar boş, tozlu ve pisti. Orada kalmış tek kitap, devrilmesin diye bir rafın altına destek yapılmıştı. Gregorius çürümüş bir zemin tahtasını ucundan koparıp kitabın yerine onu sıkıştırdı. Sonra kitabın tozunu silkeleyip sayfalarını çevirdi. Juana la Loca’nın yaşamöyküsüydü. Senyor Cortês’in bürosuna giderken kitabı yanına aldı.</p>
				<p class="normal"><span class="ideitalik">Soylu profesör António de Oliveira Salazar’a aldanmak, Hitler, Stalin ya da Franco’ya aldanmaktan çok daha kolaydı. Böyle ayaktakımıyla birlikte olmazdın sen, buna karşılık zekân ve üslup konusundaki yanılmaz zevkinle şerbetli de olurdun; ve adım kadar eminim ki kolunu asla kaldırmadın. Melon şapkanın altındaki zeki, gergin yüzüyle o siyahlı adam: Bazen senin ona karşı belki de bir yakınlık hissettiğini düşündüm. Acımasız ihtirası ve ideolojik körlüğü açısından değil, kendinize karşı olan sertliğiniz açısından. Ama baba: O ötekilerle birlik oldu! Dünya durdukça tarif edilemeyecek cürümleri seyretti o. Ve bizde Tarrafal vardı! </span>Tarrafal vardı baba! TARRAFAL! <span class="ideitalik">Fantezinize ne oldu? Bir kerecik olsun elleri görmeliydiniz karşınızda, benim João Eça’da gördüğüm elleri: Yanık, yaralı, sakat; bir zamanlar Schubert çalmış olan eller. Böyle ellere neden hiç bakmadınız baba?</span></p>
				<p class="normal"><span class="ideitalik">Bedensel zayıflığından dolayı devlet gücüyle kavgaya tutuşmaktan ürken ve bu yüzden başını öte yana çeviren bir hastanın korkusu muydu? Omurgalı davranmanı yasaklayan, bükülmüş belin miydi? Ama hayır, böyle bir yorumu kabul etmiyorum, haksızlık olurdu bu, çünkü tam da sırası geldiğinde onurunu gösterememiş olurdun, senin her zaman sınadığın onurunu; düşüncelerinde ve eylemlerinde acılarına asla mağlup olmama gücünü.</span></p>
				<p class="normal"><span class="ideitalik">Bir kez baba, bir tek kez, iyi giyimli, silindir şapkalı suç çevrelerinde iplerin sizin elinizde olduğuna sevinmiştim, itiraf etmem gerek; beni </span>Mocidade<span class="ideitalik">’den</span> <span class="ideitalik">kurtarmayı başardığınızda. Yeşil gömleği giyip kolumu kaldırmak zorunda kalacağımı düşündüğümde yüzümde beliren dehşeti gördünüz. Bu olmayacak demekle yetindiniz, bakışlarınızdan sevgi dolu acımasızlığı görünce mutlu oldum, sizin hasmınız olamazdım. Elbette, sen de oğlunu saçma sapan bir kamp ateşi emekçisi olarak düşünmek istemezdin. Yine de yaptığını –her ne yaptınsa bilmek istemiyorum– bana karşı derin ilginin belirtisi olarak algıladım ve kurtuluşumdan sonraki gece en yoğun duygular aktı sana.</span></p>
				<p class="normal"><span class="ideitalik">Adriana’ya bedensel zarar verdiğim için mahkemeye çıkarılmamı engellediğinizde durum daha da karmaşıktı. Yargıcın oğlu: Olayı nasıl yönlendirdiğinizi, hangi konuşmaları yaptığınızı bilmiyorum. Size bugün söylüyorum: Yargıcın karşısına çıkmayı, hayatı yasadan üstün sayabilmeye dair ahlaki hak için mücadele etmeyi yeğlerdim. Yine de yaptığın şey, her ne yaptıysan, beni çok duygulandırdı. Açıklayamazdım, ama sana kararını verdirenin, benim kabul edemeyeceğim iki şeyden hiçbiri olmadığına eminim: Utanç korkusu ya da nüfuzunu kullanabilmekten duyduğun sevinç. Sen sadece beni korumak için yaptın. </span>Seninle gurur duyuyorum, <span class="ideitalik">dedin, sana tıbbi durumu açıklayıp ders kitabındaki bölümü gösterdiğimde. Sonra beni kucakladın, çocukluğumdan bu yana ilk kez. Elbiselerine sinmiş tütün kokusunu, yüzündeki sabun kokusunu içime çektim. Bugün bile burnumda o kokular, umduğumdan daha uzun bana sarılı kalan kollarını hâlâ hissediyorum. Rüyama girdi bu kollar, yalvarırcasına bana uzanıyorlardı, hayırsever bir büyücü gibi kendisini acılarından kurtarsın diye oğluna içten bir yakarışla uzanıyorlardı.</span></p>
				<p class="normal"><span class="ideitalik">Sana hastalığının nasıl işlediğini, adını Vladimir Behterev’den alan ve sırtının bir daha düzelmeyecek biçimde kamburlaşmasına neden olan durumu ne zaman anlatsam, acıların gerisindeki muammayı ne zaman konuşsak yüzünde beliren sınırsız beklenti ve umut giriyordu bu rüyaya. Büyük ve derin mahremiyet anlarıydı bunlar, bakışların dudaklarıma takılı kalıyor, acemi doktorun her sözcüğünü ilahi bir vahiymiş gibi içine <br class="chapter"/>çekiyordun. O zaman ben bilgili baba, sen de yardıma muhtaç oğul oluyordun. Babanın nasıl biri olduğunu, sana nasıl davrandığını sormuştum anneme bu konuşmaların birinin ardından. “Gururlu, yalnız, dayanılmaz bir despottu, sözümden çıkmazdı,” dedi. Sömürgeciliğin ateşli bir savunucusuymuş. “Senin bu konuda ne düşündüğünü bilse, mezarında ters dönerdi.”</span></p>
				<p class="normal">Gregorius arabayla otele gitti ve Silveira ile yiyeceği akşam yemeği için üstünü değiştirdi. Silveira, Belém’de bir villada oturuyordu. Kapıyı bir hizmetçi açtı, sonra da devasa holde Silveira karşıladı onu, tavandaki avize bir büyükelçiliğin giriş holüne benzetiyordu orasını. Gregorius’un merakla çevresine bakındığını fark etti Silveira.</p>
				<p class="normal">“Boşandıktan ve çocuklar da gittikten sonra birden fazla büyük geldi burası bana. Ama taşınmak da istemiyorum,” dedi, Gregorius onun yüzünde gece treninde ilk kez karşılaştıklarında tanık olduğu yorgunluğu fark etti.</p>
				<p class="normal">Nasıl olduğunu sonradan hiç hatırlayamadı Gregorius. Tatlılarını yiyorlardı, o da Florence’ten söz ediyordu, Isfahan’dan, ve Liceu’ya yaptığı çılgın ziyaretlerden. Daha önce yataklı vagonda olduğu gibiydi ortam biraz, o zaman bu adama, sınıftayken birden nasıl ayağa kalkıp gittiğini anlatmıştı. “Askıdan aldığınızda kadının mantosu ıslakmış, tam olarak hatırlıyorum, yağmur yağıyormuş,” demişti Silveira çorbalarını içerlerken, “İbranice ışık nasıl denir, onu da hatırlıyorum: Ör.” O zaman Gregorius, daha önce yataklı vagondayken söz etmediği meçhul Portekizli kadını anlatmıştı ona.</p>
				<p class="normal">Kahvelerini içtikten sonra, “Benimle gelin,” diyen Silveira onu alıp bodruma götürdü. “İşte, bunlar çocukların kamp yaparken kullandıkları malzemeler. Hepsi en iyisinden. Hiçbir işe yaramadı, günün birinde her şeyi öylece bıraktılar, ne ilgilendiler ne de bir teşekkür ettiler. Bir ısıtıcı, bir ayaklı lamba, bir kahve makinesi, hepsi akülü. Bunları alıp götürsenize. Liceu için. Şoföre söylerim, pilleri kontrol eder, sonra da taşır.”</p>
				<p class="normal">Sadece eli açıklık değildi. Liceu söz konusuydu. Daha önce de o ıssız okulu anlattırmıştı ve hep daha fazlasını öğrenmek istemişti: Ama salt meraktan olabilirdi, tıpkı masallardaki büyülü şatoya duyulan merak gibi. Kamp malzemelerini teklif etmesi ise Gregorius’un gülünç hareketine karşı –hiç kimseden, hele hayatı paranın çevresinde dönen bir işadamından hiç bekleyemeyeceği– bir anlayışı gösteriyordu, ya da anlayış değilse de saygıyı.</p>
				<p class="normal">Silveira onun şaşkınlığını gördü. “Şu Liceu meselesi ve fareler hoşuma gidiyor,” dedi gülümseyerek, “çok başka bir şey, akla gelmeyen bir şey. Sanki Marcus Aurelius’la bir ilgisi varmış gibi geliyor bana.”</p>
				<p class="normal">Gregorius salonda bir süre yalnız kalınca kitaplara göz attı. Porselen üzerine bir sürü kitap. Ticaret hukuku. Gezi kitapları. İngilizce ve Fransızca ticaret sözlükleri. Çocuk psikolojisi sözlüğü. Romanların karmakarışık durduğu bir raf.</p>
				<p class="normal">Köşedeki bir sehpanın üzerinde iki çocuğun fotoğrafı duruyordu, bir oğlan, bir kız. Gregorius, Kägi’nin mektubunu düşündü. Sabahki konuşmalarında Natalie Rubin müdürün derslerinin boş geçtiğini söylemişti, karısı Waldau’da hastanedeydi. <span class="ideitalik">Öyle anlar oluyor ki karım yıkılacak gibi görünüyor, </span>diye yazmıştı mektubunda.</p>
				<p class="normal">“Sık sık İran’a giden bir iş arkadaşımla görüştüm,” dedi Silveira geri döndüğünde, “vize gerekiyor ama bunun dışında Isfahan’a gitmek sorun değil.”</p>
				<p class="normal">Gregorius’un yüzünde beliren ifadeyi görünce durdu.</p>
				<p class="normal">“Ah evet,” dedi sonra ağır ağır, “ah evet. <span class="ideitalik">Elbette. </span>Konu <span class="ideitalik">bu </span>Isfahan değil. İran da değil, <span class="ideitalik">Pers ülkesi.”</span></p>
				<p class="normal">Gregorius başıyla evetledi. Mariana Eça onun gözleriyle ilgilenmiş, uykusuzluk çektiğini anlamıştı. Bunun dışında burada onunla ilgilenen tek kişi, Silveira’ydı. <span class="ideitalik">Onunla. </span>Prado’nun dünyasının sakinlerinin gördüğü gibi onu sadece anlayışlı bir ayna gibi görmeyen tek kişiydi.</p>
				<p class="normal">Vedalaşmak üzere yeniden holde durduklarında ve hizmetçi kız Gregorius’a paltosunu getirdiğinde, Silveira’nın bakışları evin öteki bölümlerine giden balkonlu koridora kaydı. Yere baktı, sonra yeniden kaldırdı gözlerini.</p>
				<p class="normal">“Çocukların bölümü. Eskiden onlarındı. Bakmak ister miydiniz?”</p>
				<p class="normal">Özel banyosu olan iki geniş, aydınlık oda. Kitap raflarında metrelerce Georges Simenon.</p>
				<p class="normal">Balkonlu koridorda duruyorlardı. Birden Silveira ellerini nereye koyacağını bilmez göründü.</p>
				<p class="normal">“İsterseniz, burada kalabilirsiniz. Ücret ödemeden elbette. Ne kadar isterseniz.” Güldü. “Perslerin ülkesinde olmadığınız zaman. Otelden daha iyidir. Rahatsız edilmezsiniz, ben çoğu zaman yokumdur. Yarın sabah erkenden yine gidiyorum. Hizmetçim Julieta sizinle ilgilenir. Ve günün birinde, sizi yenerim satrançta.”</p>
				<p class="normal"><span class="ideitalik">“Chamome José,” </span>dedi, anlaşmayı el sıkışarak mühürlerlerken. “E <span class="ideitalik">tu?”</span></p>
				<p class="normal">29<span class="ideitalik"> </span></p>
				<p class="normal">Gregorius eşyasını topladı. Sanki dünya turuna çıkıyormuş gibi heyecanlıydı. Oğlanın odasındaki raflardan bazı Simenon’ları kaldırıp yerine kendi kitaplarını koyduğunu hayal etti: Veba ve deprem hakkındaki iki kitabı, Coutinho’nun fi tarihinde hediye etmiş olduğu İncil’i, Pessoa’yı, Eça de Queirós’u, Salazar’ın resimli biyografisini, Natalie Rubin’in kitaplarını. Bern’deyken Marcus Aurelius’la eski Horaz’ı çantasına koymuştu, Yunan tragedyalarıyla Sappho’yu da. Son anda Augustinus’un <span class="ideitalik">Confessiones’</span>ini de. <span class="ideitalik">Bir sonraki etap için kitaplar.</span></p>
				<p class="normal">Çantası ağırdı, yataktan kaldırıp kapıya taşırken başı döndü. Yatağına uzandı. Birkaç dakika sonra baş dönmesi geçti, Prado’nun mektubunu okumaya devam edebilirdi artık.</p>
				<p class="normal"><span class="ideitalik">Ana-babaların çocuklarında yanık izi gibi asla silinmeyecek izler bıraktıkları planlanmamış ve bilinmedik, ama yine de kaçınılmaz ve karşı konulmaz şiddeti düşünmek bile ürpertiyor beni. Ana babaların arzularının ve korkularının şekilleri, yakıcı bir kalemle, güçsüz ve başlarına ne geldiğini hiç bilmeyen küçüklerin ruhlarına kazınır. Ruhlara dağlanmış o metni bulmak ve ne yazıldığını sökmek için bir ömür harcarız, onu anladığımıza da asla emin olamayız.</span></p>
				<p class="normal"><span class="ideitalik">Ve görüyor musun baba, seninle bana da böyle oldu. İçimde, bugüne kadar hissettiğim ve yaptığım her şeye hâkim olan muazzam bir metin yattığını kısa bir süre önce nihayet anladım; tehlikeli gücü, hakkında en ufak bir şey bilmesem de sahip olduğunu sandığım geçerliliğe sahip olmayabileceğini, bütün eğitimime rağmen, hiç aklıma getirmememde yatan, için için kor gibi yanan bir metin. Metin kısa ve Tevratsı bir kesinliğe sahip: BAŞKALARI SENİN MAHKEMENDİR.</span></p>
				<p class="normal"><span class="ideitalik">Bunu kanıtlayamam ve bu yüzden de mahkeme önünde geçerliliği olmaz, ama bu metni küçüklüğümden beri bakışlarınızda okuduğumu biliyorum baba, gözlük camlarınızın gerisinden yoksunluk, acı ve sertlik dolu olarak beliren ve nereye gitsem beni izler görünen bakışlarınızda. Peşimden gelemediği tek yer, Liceu’nun kitaplığındaki kocaman koltuktu, okumaya devam edebilmek için geceleri onun arkasına saklanırdım. Koltuğun sağlam tarafsızlığı karanlıkla birleşince nüfuz edilemeyen bir duvar oluşturuyordu, o duvar hiçbir şeyi benim yanıma bırakmıyordu. Bakışlarınız oraya giremiyordu, dolayısıyla, beyaz kollu ve beyaz bacaklı kadınlar ve insanın yalnızca gizlice yapabileceği şeyler hakkında yazılanları okuduğumda karşısında hesap vermem gereken bir mahkeme heyeti de olmuyordu.</span></p>
				<p class="normal"><span class="ideitalik">Yeremya Peygamber’de şunu okuyunca kapıldığım öfkeyi düşünebiliyor musunuz? </span>“’Kim gizli yere saklanır da onu görmem?’ diyor RAB, ‘Yeri göğü doldurmuyor muyum?’ diyor RAB.”<sup class="calibre3"><a href="gecetreni_split_025.html#footnote-27595-4" id="footnote-27595-4-backlink" name="footnote-27595-4-backlink">[11]</a></sup></p>
				<p class="normal"><span class="ideitalik">“Ne istiyorsun” dedi Peder Bartolomeu, </span>“Tanrı <span class="ideitalik">O</span>.”</p>
				<p class="normal"><span class="ideitalik">“Evet; ve Tanrı’ya karşı olan tam da bu: Onun Tanrı olması,” diye yanıt verdim.</span></p>
				<p class="normal"><span class="ideitalik">Peder güldü. Yaptığım hiçbir şeye kızmazdı. Beni severdi.”</span></p>
				<p class="normal"><span class="ideitalik">Bu tür şeyleri konuşabileceğim bir babam olmasını ne kadar isterdim baba. Tanrı’yı ve bencil gaddarlığını, haçı, giyotini ve garotu. Öteki yanakla ilgili saçmalığı. Adaleti ve intikamı.</span></p>
				<p class="normal"><span class="ideitalik">Kiliselerdeki banklara dayayamazdın sırtını, bu yüzden seni diz çökmüşken bir tek kez gördüm, Ernesto Amca’nın cenaze törenindeydi. Azaplar içindeki bedeninin görüntüsü aklımdan çıkmıyor, Dante’yi ve Araf’ı çağrıştırmıştı, Araf’ı ben hep alevler içindeki bir aşağılanma denizi olarak canlandırırdım gözümde, çünkü aşağılanmadan daha kötü bir şey olabilir mi, en dayanılmaz acı bile onun yanında hiçtir. Bu yüzden bu konulardan hiç söz açmadık biz. Yani ben senin ağzından </span>Deus <span class="ideitalik">sözcüğünü yalnız basmakalıp deyimlerde duydum, hiçbir zaman doğru dürüst değil, hiçbir zaman bir inancı ifade eder şekilde değil. Yine de içinde sadece dünyevi yasa kitaplarını değil, Kilise’nin, engizisyonu doğuran kitaplarını da taşıdığına dair sessizce bıraktığın etkiye karşı hiçbir şey yapmadın. Tarrafal baba, TARRAFAL!</span></p>
				<p class="normal">30<span class="ideitalik"> </span></p>
				<p class="normal">Silveira’nın şoförü Gregorius’u öğlene doğru aldı. Kamping malzemesine pil takmış, iki de örtü koymuştu arabaya, örtülerin üzerinde kahve, şeker ve çörekler vardı. Otelde, onu bırakmak istemediler. <span class="ideitalik">“Foi um grande prazer,” </span>dediler.</p>
				<p class="normal">Gece yağmur yağmıştı, çöl rüzgârının getirdiği ince bir kum tabakası vardı otomobillerin üzerinde. Şoför Filipe, Gregorius’un büyük, pırıl pırıl arabanın arkasına binmesi için kapıyı açtı. <span class="ideitalik">Arabada elimi kaliteli döşemenin üzerinden geçirince </span>– işte Prado’nun babasına mektup yazma fikri orada doğmuştu.</p>
				<p class="normal">Gregorius ana-babasıyla bir tek kez taksiye binmişti, Thuner Gölü’nün kıyısında geçirdikleri bir tatilden dönerken; babası orada ayağını burkunca bavulları yüzünden mecburen taksiye binmişlerdi. Babasının ne kadar huzursuz olduğunu arkadan kafasına bakarken anlamıştı. Annesi ise rüyadaymış gibiydi, gözleri parlıyordu, arabadan inmek istememişti.</p>
				<p class="normal">Filipe önce villaya, sonra da Liceu’ya götürdü onu. Eskiden kamyonetlerin okul mutfağına malzeme getirirken kullandıkları yolu tamamen ot bürümüştü. Şoför Filipe arabayı durdurdu. “Burası mı?” diye sordu hevessizce. At gibi omuzları olan şişman adam farelerden korkarak geri çekildi. Gregorius, müdürün odasında kasketini eline alıp duvarların kenarından ağır ağır yürüdü ve Isfahan’ın resimlerine baktı.</p>
				<p class="normal">“Burada ne yapıyorsunuz peki?” diye sordu şoför. “Yani beni ilgilendirmez ama...”</p>
				<p class="normal">“Söylemesi zor,” dedi Gregorius. “Çok zor. Gündüz düşü nedir bilirsiniz. Biraz ona benziyor. Ama öte yandan çok da farklı. Daha ciddi. Ve daha çılgın. İnsanın ömrü azalınca artık kural mural tanınmaz. O zaman da zıvanadan çıkmışa dönersin, tam tımarhanelik olursun. Oysa aslında tam tersidir: Ömürlerinin azaldığını kabul etmek istemeyenlerin yeridir tımarhane. Hiçbir şey olmamış gibi davrananların. Anlıyor musunuz?”</p>
				<p class="normal">“İki yıl önce kalp krizi geçirdim,” dedi Filipe. “Ondan sonra yeniden işe gitmek tuhaf geldi bana. Şimdi aklıma geldi, tamamen unutmuştum.”</p>
				<p class="normal">“Evet,” dedi Gregorius.</p>
				<p class="normal">Filipe gittikten sonra hava bulutlandı, serinlik bastı, karanlık oldu. Gregorius ısıtıcıyı kurdu, ışık yaktı ve kahve pişirdi. Sigaralar. Cebinden çıkardı. Hayatında içtiği ilk sigara ne markaydı diye sormuştu Silveira. Sonra da kalkmış ve aynı marka bir paket sigarayla dönmüştü. <span class="ideitalik">İşte. Karım da bu markadan içerdi. Yıllardır komodinin çekmecesinde duruyor. Onun tarafındaki komodinde. Atmak gelmedi içimden. Tütünü kurumuş olmalı. </span>Gregorius paketi açıp bir sigara aldı, yaktı. Artık öksürmeden içine çekmeyi öğrenmişti. Sigara sertti, yanık odun gibiydi tadı. Başı döner, kalbi tekler gibi oldu.</p>
				<p class="normal">Prado’nun notlarında yazdığı, Yeremya ile ilgili bölümü okudu, sonra da geriye gidip Yeşaya’nın olduğu sayfayı açtı. <span class="ideitalik">Çünkü benim düşüncelerim sizin düşünceleriniz değil, sizin yollarınız benim yollarım değil, diyor RAB. Çünkü gökler nasıl yeryüzünden yüksekse, yollarım da sizin yollarınızdan, düşüncelerim düşüncelerinizden yüksektir.<sup class="calibre3"><a href="gecetreni_split_026.html#footnote-27595-5" id="footnote-27595-5-backlink" name="footnote-27595-5-backlink">[12]</a></sup></span></p>
				<p class="normal">Prado, Tanrı’nın düşünebilen, arzulayabilen ve hissedebilen biri olmasını ciddiye almıştı. Sonra da herkesin yaptığı gibi söylediklerini dinlemiş ve şunu anlamıştı: Kendini böylesine üstün gören biriyle işim olmaz benim. Tanrı’nın bir <span class="ideitalik">kişiliği </span>var mıydı? Gregorius, Ruth Gauschi ile David Lehmann’ı düşündü, edebi vakar hakkında kendi sözlerini de; edebi vakardan daha ciddi bir şey olamazdı. Bern çok uzaklardaydı.</p>
				<p class="normal"><span class="ideitalik">Yaklaşılmazlığınız, baba. Annem sizin suskunluğunuzu bize tercüme etmek zorunda olan bir çevirmendi. Kendiniz ve duygularınız hakkında neden kendiniz konuşmayı öğrenmediniz? Söyleyeyim size: Çok rahattınız, güneyli soylu aile babası rolünün arkasına sığınmak son derece işinize geliyordu. Buna, konuşmamayı bir meziyet, ağrılarından yakınmamayı büyüklük sayan, konuşmayı sevmeyen, acı çeken adam rolü de ekleniyordu. Böylece hastalığınız, kendinizi ifade etme arzunuzun yokluğundan dolayı bir günah çıkarma oluyordu. Kibriniz: Ötekiler sizi acı çekerken keşfetmeyi öğrenmeliydiler.</span></p>
				<p class="normal"><span class="ideitalik">Kişinin ancak kendini ifade edebildiği ölçüde sahip olduğu özerkliği kaybettiğinizi fark etmediniz mi?</span></p>
				<p class="normal"><span class="ideitalik">Ağrılarından ve bükülmüş sırtının sende yol açtığı aşağılanmadan söz </span>etmemenin <span class="ideitalik">hepimiz için bir yük olabileceğini hiç düşünmedin mi baba? Bir kerecik olsun sövseydin, kendine acıyarak gözlerinden yaşlar akıtsaydın ve biz de onları silseydik, ağrılara sessizce, kahramanca, ama aynı zamanda kibirle katlanmandan daha çok etkilerdi bizi, bunu hiç düşünmedin mi? Çünkü anlamı şuydu: Senin yürekliliğinin büyülü çemberinde tutsak olan biz çocukların, özellikle de benim, oğlunun, yakınmaya hiç hakkımız yoktu; bu tür bir hak, daha talep edilmeden –evet, içimizden biri talep etmeyi aklına bile getirmeden– emiliyor, yutuluyor, yok ediliyordu senin kahramanlığın ve kahramanca katlandığın acıların tarafından.</span></p>
				<p class="normal"><span class="ideitalik">Ağrı kesici istemiyordun, zihninin bulanmasını istemiyordun, bu konuda kesin kararlıydın. Bir keresinde, kimsenin sana bakmadığını sandığında, seni kapının aralığından gözetledim. Bir hap aldın, kısa bir mücadeleden sonra ikincisini de ağzına attın. Bir süre sonra yeniden içeri baktığımda koltukta arkana yaslanmış, başını arkaya dayamış, gözlüğün kucağında, ağzın aralık oturuyordun. Elbette düşünülemezdi: Ama içeri girip seni okşamayı ne kadar isterdim!</span></p>
				<p class="normal"><span class="ideitalik">Seni bir kez bile ağlarken görmedim, sevgili –ve senin de sevdiğin– köpeğimiz Carlos’u gömerken ifadesiz bir yüzle durdun orada. Ruhsuz biri değildin, elbette değildin. Ama neden bir ömür boyu, ruh insanın utanması gereken bir şeymiş gibi davrandın, uygunsuz bir şeymiş gibi, neredeyse ne pahasına olursa olsun saklı tutulması gereken bir zayıf noktaymış gibi?</span></p>
				<p class="normal"><span class="ideitalik">Sen bize çocukluktan beri öncelikle beden olduğumuzu, daha önce bedende olmayan hiçbir şeyin düşüncelerimizde yer almayacağını öğrettin. Ve sonra –ne biçim bir çelişki!– içimizde yeşerecek bütün sevgileri engelledin, öyle ki bizi döllemek için annemize yeterince yaklaşmış olduğuna asla inanamadık. </span>O değildi ki, <span class="ideitalik">dedi bir seferinde Mélodie, </span>Amazon Ormanları’ydı. <span class="ideitalik">Bir kadının ne olduğunu bildiğini bir tek kez hissettim: Fátima geldiğinde. Hiçbir şey değişmedi sende, ve her şey değişti. Bir çekim alanının ne olduğunu – o zaman ilk kez kavradım.</span></p>
				<p class="normal">Mektup burada bitiyordu. Gregorius sayfaları zarfa geri koydu. O sırada son sayfanın arkasına kurşunkalemle yazılmış bir not gördü. <span class="ideitalik">Senin fantezilerini ne kadar biliyordum ben? Ana-babalarımızın fantezilerini neden bu kadar az biliriz? Hayal gücünün bir insana sunduğu resimler hakkında bir şey bilmezsek onun hakkında ne biliriz? </span>Gregorius zarfı kaldırdı ve João Eça’ya gitti.</p>
				<p class="normal">31<span class="ideitalik"> </span></p>
				<p class="normal">Beyaz taşlar Eça’daydı ama başlamadı. Gregorius çay demlemiş ve her ikisine de yarımşar fincan koymuştu. Silveira’nın karısının yatak odasında unuttuğu sigaralardan birini içiyordu. João Eça da içiyordu. Sigarasını tüttürüyor, çayını içiyor ve hiç konuşmuyordu. Şehrin üstüne akşam karanlığı çöktü, az sonra akşam yemeği çanı çalacaktı.</p>
				<p class="normal">“Hayır,” dedi Eça, Gregorius elektrik düğmesine giderken. “Ama kapıyı kilitleyin.”</p>
				<p class="normal">Hava hızla karardı. Eça’nın sigarasının yanan ucu genişledi, sonra küçüldü. Sonunda konuşmaya başladığında sanki sesinin üzerine çalgılarda olduğu gibi bir ses boğucu yerleştirmişti, kelimeleri yalnızca daha yumuşak ve daha kalın değil, boğuk da çıkıyordu.</p>
				<p class="normal">“Kız. Estefânia Espinhosa. Onun hakkında ne bildiğinizi bilmiyorum. Ama bir şeyler duyduğunuza eminim. Uzun zamandır bana bunu sormak istiyorsunuz. Bunu hissediyorum. Cesaret edemiyorsunuz. Geçen pazar gününden beri bunun üzerinde düşündüm. Size hikâyemi anlatmam daha iyi olacak. Sanırım gerçeğin yalnızca bir bölümü olacak. Eğer burada bir gerçek varsa. Ama bu bölümü öğrenmelisiniz. Başkaları ne derse desin.”</p>
				<p class="normal">Gregorius ona yeniden çay koydu. Çayını içerken Eça’nın elleri titriyordu.</p>
				<p class="normal">“Postanede çalışıyordu. Postane, direniş için önemlidir. Postane ve demiryolu. O’Kelly onu tanıdığında kız çok gençti. Yirmi üç ya da yirmi dört. Bu dediğim 1970’teydi, ilkbaharda. İnanılmaz bir belleği vardı kızın. Gördüğü ve duyduğu hiçbir şeyi unutmazdı. Adresler, telefon numaraları, yüzler. Telefon rehberini ezbere biliyor diye espri yaparlardı. Bunu önemsemezdi. ‘Siz neden yapamıyorsunuz?’ derdi. ‘Hiç anlayamıyorum, insan nasıl bu kadar unutkan olabilir?’ Annesi ya evden kaçmış ya da erken yaşta ölmüştü, aklımdan çıktı, babası da bir sabah tutuklandı, alıp götürdüler, demiryolcuydu, sabotaj yaptığından kuşkulandılar.</p>
				<p class="normal">Jorge’nin sevgilisi oldu. Kıza tutulmuştu, kaygıyla izliyorduk bunu, böyle şeyler hep tehlikelidir. Kız ondan hoşlanıyordu ama âşık değildi. Bu durum Jorge’nin içini kemiriyor, huzursuz ediyordu, hastalık derecesinde kıskanıyordu kızı. ‘Merak etme,’ diyordu, onu düşünceli gördüğümde. ‘Acemi olmayan bir tek sen değilsin.’</p>
				<p class="normal">Okuma yazma bilmeyenler için okul açmak kızın fikriydi. Harika. Salazar okuma öğrenmek vatanseverlik görevidir diyerek bir okuma yazma kampanyası başlatmıştı. Bir salon bulduk, içine eski sıralar, bir de kürsü koyduk. Duvarlara da dev gibi yazı tahtaları. Ders malzemesi olarak ne varsa kız sağladı, harflere göre resimler filan. Okuma yazma bilmeyenlerin sınıfında her yaştan herkes olabiliyordu. Püf noktası buradaydı: Hiç kimse dışarıya karşı orada bulunmasının açıklamasını yapmak zorunda değildi, ayrıca okuma yazma bilmemek bir kusur olduğundan jurnalcilere karşı da ağızlar sıkı tutulurdu. Estefânia davetiyeleri yolladı, zarfların açılmamalarını sağladı, oysa içinde sadece, <span class="ideitalik">Cuma günü görüşüyor muyuz? Öpüyorum, Noëlia, </span>yazıyordu, parola yerine geçen hayali bir addı bu.</p>
				<p class="normal">Buluştuk. Eylemleri konuştuk. P.I.D.E.’den birinin ya da herhangi bir yabancının gelmesi olasılığına karşı, kız hemen elini tebeşire atacaktı, tahtayı sanki dersin ortasındaymışız gibi düzenlemişti. Numaramıza bu da dahildi: Açıkça buluşabilirdik, saklanmamıza gerek yoktu. O domuzların gözünün önünde yaptık yapacağımızı. Direnişte kahkahaya yer yoktur, ama bazen gülüyorduk.</p>
				<p class="normal">Estefânia’nın belleğinin önemi gitgide artıyordu. Hiçbir şeyi yazmamız, arkamızda yazılı iz bırakmamız gerekmiyordu. Bütün ağ onun kafasının içindeydi. Bazen şöyle düşünürdüm: Ya başına bir kaza gelirse? Ama öyle genç ve öyle güzeldi ki, çiçek açan bir hayattı, bu düşünceyi bir kenara ittik, devam ettik ve darbe üstüne darbe indirdik.</p>
				<p class="normal">Bir akşam, 1971 sonbaharıydı, Amadeu sınıfa girdi. Kızı görür görmez hayran oldu. Toplantı dağıldığında kızın yanına gitti ve onunla konuştu. Jorge kapının yanında bekledi. Kız Amadeu’ya pek bakamadı, bakışlarını indirdi. Neler olacağını görebiliyordum.</p>
				<p class="normal">Hiçbir şey olmadı. Jorge ile Estefânia ayrılmadılar. Amadeu toplantılara bir daha gelmedi. Daha sonra kızın onun muayenehanesine gittiğini öğrendim. Amadeu’ya deli oluyordu. Amadeu ona yüz vermedi. O’Kelly’ye sadıktı o. Feragat derecesinde sadıktı. Kış boyunca sürdü bu gergin sakinlik. Bazen Jorge’yi Amadeu ile görüyorduk. Değişen bir şey vardı, elle tutulamayan bir şey. Yan yana yürürlerken artık eskisi gibi uygun adım yürümüyorlar gibiydi. Sanki aralarındaki bağlılık zora girmişti. O’Kelly ile kız arasında da bir şey değişmişti. Jorge kendini tutuyordu ama arada sırada birden parlıyor, kızın yanlışını düzeltiyor, söylediği onun belleği tarafından çürütülünce de çıkıp gidiyordu. Bu şekilde de doğardı doğacak dram, ama olanlarla kıyaslanınca zararsız olurdu.</p>
				<p class="normal">Şubat sonunda, Mendes’in uşaklarından biri ansızın toplantımıza daldı. Kapıyı sessizce açmış, salona girmişti, zeki ve tehlikeli bir adamdı, tanıyorduk onu. Estefânia müthişti. Adamı görür görmez tehlikeli bir operasyondan söz ettiği cümlesini yarıda kesip eline tebeşiri ve değneği aldı, <span class="ideitalik">ç </span>harfini öğretmeye başladı, bugün bile aklımda, <span class="ideitalik">ç </span>olduğu. Badajoz –adamın adı buydu, İspanya’daki kentin adıyla aynıydı– oturdu, nefeslerin tutulduğu sessizlikte sıranın gıcırdamasını bugün bile duyar gibiyim. İçerisi serin olmasına rağmen Estefânia ceketini çıkardı. Toplandığımızda her olasılığa karşı baştan çıkarıcı giyinirdi. O çıplak kolları ve içi görünen bluzuyla... insan oracıkta çıldırabilirdi. O’Kelly olsa nefret ederdi bu durumdan. Badajoz bacak bacak üstüne attı.</p>
				<p class="normal">Bedenini tahrik edercesine kıvırarak sözüm ona dersi bitirdi Estefânia. ‘Gelecek derste görüşürüz,’ dedi. İnsanlar kalktılar, kendilerini zor tuttukları elle tutarcasına belli oluyordu. Estefânia’nın müzik dersi aldığı ve sınıfta yanımda oturan profesör ayağa kalktı. Badajoz adamın yanına geldi.</p>
				<p class="normal">Biliyordum. Felaketin geldiğini biliyordum.</p>
				<p class="normal">‘Okuma yazma bilmeyen bir profesör,’ dedi Badajoz, yüzünde adi, itici bir gülümseme belirdi, ‘yeni bir şey, bu eğitim çalışmanızı kutluyorum.’</p>
				<p class="normal">Profesör bembeyaz kesildi, dilini kuruyan dudaklarında gezdirdi. Ama o koşullar altında iyi idare etti.</p>
				<p class="normal">‘Biriyle tanıştım geçenlerde, hayatında hiç okuma yazma öğrenmemişti. Senyora Espinhosa’nın kurs açtığını biliyordum, kendisi benim öğrencimdir, o kişiye buraya gelip denemesini önermeden önce nasıl bir şey diye görmek istedim,’ dedi.</p>
				<p class="normal">‘Ya,’ dedi Badajoz. ‘Adı ne?’</p>
				<p class="normal">Ötekilerin gitmiş olmasına memnundum. Bıçak yanımda değildi. İçimden kendime lanet ettim. </p>
				<p class="normal">‘João Pinto,’ dedi profesör.</p>
				<p class="normal">‘Ne kadar orijinal,’ diyerek sırıttı Badajoz. ‘Peki adresi?’</p>
				<p class="normal">Profesörün söylediği adres gerçekte yoktu. Onu merkeze götürüp alıkoydular. Estefânia artık eve gitmedi. O’Kelly’nin yanında kalmasını yasakladım. ‘Mantıklı ol,’ dedim O’Kelly’ye, ‘çok tehlikeli bu, o yakalanırsa sen de yakalanırsın.’ Estefânia’yı yaşlı bir teyzemin yanına yerleştirdim.</p>
				<p class="normal">Amadeu beni muayenehanesine çağırdı. Jorge ile konuşmuştu. Allak bullak olmuştu. Kendini kaybetmişti. Kendisine özgü havadaydı, beti benzi atmış ama sakin.</p>
				<p class="normal">‘Kızı öldürmek istiyor,’ dedi heyecansız bir sesle, ‘tam olarak böyle söylemedi ama apaçık: Estefânia’yı öldürmek istiyor. Onu ele geçirmelerinden önce belleği yok olsun diye. Bir düşün: Jorge, eski dostum Jorge, en iyi dostum Jorge, tek gerçek dostum. Delirmiş, sevgilisini feda edecek. Durmadan, <span class="ideitalik">Pek çok kişinin hayatı söz konusu, </span>deyip duruyor. Pek çok hayata karşılık bir hayat, hesabı böyle. Yardım et bana, yardım etmelisin, bu olmamalı.’</p>
				<p class="normal">Bunu başından beri biliyor olmasaydım, bu konuşma sırasında anlardım: Amadeu kızı seviyordu. Fátima ile nasıl olduğunu bilemezdim elbet, o ikisini yalnızca eskiden Brighton’da görmüştüm ama yine de emindim: Bu bambaşka bir şeydi, çok daha çılgındı, fışkırmak üzere olan sıcak lavdı. Amadeu çelişkilerin insanıydı, özgüvenle ve korkusuzca ortaya çıkan biriydi, ama bu yüzeyin altında başkalarının bakışlarını hep üzerinde hisseden ve bunun altında ezilen biri gizliydi. Bu yüzden gelmişti bize, Mendes yüzünden yapılan suçlamaya karşı kendini savunmak istiyordu. Sanırım Estefânia, onun sonunda mahkeme salonundan dışarı, hayatın özgür, sıcak meydanına çıkabilmesi ve bir kerecik olsun arzularına, tutkularına göre yaşaması için, ötekilerin canı cehenneme demesi için bir şanstı.</p>
				<p class="normal">Bu şansın farkındaydı, bundan eminim; kendini oldukça iyi tanıyordu, çoğu kişiden daha iyi, ama Jorge’ye duyduğu sadakatin demirden engeli vardı arada. Amadeu evrendeki en sadık insandı, sadakat diniydi onun. Özgürlüğe ve biraz da mutluluğa karşılık sadakat, daha azı değil. İçinde çığ gibi büyüyen arzuların karşısında kendini tutmuş ve kızı gördüğünde aç gözlerini başka yana çevirmişti. Jorge’nin gözlerine bakabilmeye devam etmek istiyordu, kırk yıllık bir dostluğun, ne kadar yakıcı olursa olsun, bir gündüz düşü yüzünden kopmasını istemiyordu.</p>
				<p class="normal">Şimdi de Jorge, asla kendisine ait olmamış kızı ondan koparmak istiyordu. Sadakat ve sırt çevrilen umut arasında var olan değişken iç dengeyi bozmak istiyordu. Bu çok fazlaydı.</p>
				<p class="normal">O’Kelly ile konuştum. Bu tür bir şey söylemiş, hatta ima etmiş olmayı reddetti. Tıraşsız yüzünde kırmızı lekeler vardı, bunların nedeninin Estefânia mı yoksa Amadeu mu olduğunu söylemek zordu.</p>
				<p class="normal">Yalan söylüyordu. Bunu biliyordum, o da benim bunu bildiğimi biliyordu.</p>
				<p class="normal">İçmeye başlamıştı, Amadeu olsun olmasın, Estefânia’nın ellerinden kayıp gittiğini biliyordu ve buna dayanamıyordu.</p>
				<p class="normal">‘Estefânia’yı yurtdışına çıkarabiliriz,’ dedim.</p>
				<p class="normal">‘Onu ele geçirirler,’ dedi, ‘profesör iyi niyetli ama yeterince sağlam duramaz, onu hallederler, o zaman da her şeyin Estefânia’nın kafasının içinde olduğunu öğrenirler, peşine düşerler, ellerinde ne varsa verirler, bu <span class="ideitalik">çok </span>önemli, düşünsene, <span class="ideitalik">Lizbon’daki bütün şebeke, </span>kızı ele geçirene kadar hiçbiri gözünü kırpmaz, üstelik bir ordu onlar.’”</p>
				<p class="normal">Bakıcılar yemek nedeniyle kapıyı tıklatıp seslenmişlerdi, Eça onlara aldırmamış, konuşmaya devam etmişti. Oda karanlıktı, Eça’nın sesi Gregorius’un kulağına bir başka dünyadan gelir gibiydi.</p>
				<p class="normal">“Şimdi söyleyeceğim şey, sizi dehşete düşürecek: O’Kelly’yi anlıyordum. Hem onu hem de tezini anlıyordum, çünkü bu ikisi iki farklı şeydi. Kıza bir iğne yapıp belleğini ele geçirdiklerinde hepimize sıra gelirdi, aşağı yukarı iki yüz kişiye, herkesi teker teker sorguya çekerlerse bu sayı kaç katına çıkardı. Düşünülemezdi bu. Bunun bir kısmını bile gözünün önüne getiren, <span class="ideitalik">Kız gitmeli, </span>derdi hemen.</p>
				<p class="normal">Bu bakımdan anlıyordum Jorge’yi. Bugün bile inanıyorum ki savunulabilir bir cinayet olurdu. Aksini söyleyen olayı basite almış sayılır. Fantezi eksikliği derim ben. En önde gelen ilke, temiz eller arzusuydu. Çok iğrenç buluyorum.</p>
				<p class="normal">Bence Amadeu bu konuda sağlıklı düşünemiyordu, kızın ışıl ışıl gözlerini, alışılmadık, neredeyse Asyalı tenini, bulaşıcı, insanı alıp götüren kahkahasını, salınarak yürümesini görür gibi oluyor, bütün bunların sönüp gitmesini istemiyordu, <span class="ideitalik">bunu isteyemiyordu, </span>bunu yapamadığına memnunum, çünkü bunun dışında ne yapsa bir canavara dönerdi, bir feragat canavarına.</p>
				<p class="normal">O’Kelly’ye gelince: Onun da bu işte bir kurtuluş gördüğünden kuşkulanıyordum, kızı artık elinde tutamayacak olmaktan ve onun tutkularına kapılıp Amadeu’ya yaklaştığını bilmekten dolayı çektiği işkenceden bir kurtuluş. Bu bakımdan da anlıyordum onu, ama bambaşka bir bağlamda, yani onaylamadan. Onu anlıyordum, çünkü onun duygularında kendiminkileri de görüyordum. Uzun zaman önceydi, ama ben de bir kadını başkasına kaptırmıştım, o da benim hayatıma müzik getirmişti, O’Kelly’de olduğu gibi Bach değil de Schubert. Böyle bir kurtuluşun hayalini kurmanın ne demek olduğunu biliyordum, böyle bir plan için bir bahanenin ne kadar çok aranacağını da biliyordum.</p>
				<p class="normal">İşte tam da bu yüzden O’Kelly’nin planını engelledim. Kızı gizlendiği yerden çıkardım, mavi muayenehaneye getirdim. Adriana bunu yaptığım için nefret etti benden, ama o benden daha önce de nefret ediyordu, ben onun gözünde kardeşini direnişe sokan adamdım.</p>
				<p class="normal">Sınırdaki dağları iyi bilenlerle konuştum, sonra Amadeu’ya bilgi verdim. Amadeu bir hafta görünmedi. Döndüğünde hastalandı. Estefânia’yı o günden sonra görmedim.</p>
				<p class="normal">Aradan çok geçmeden beni yakaladılar, ama bunun Estefânia ile bir ilgisi yoktu. Amadeu’nun cenazesine katılmış. Çok sonraları onun Salamanca’da tarih doçenti olarak çalıştığını duydum.</p>
				<p class="normal">O’Kelly ile tam on yıl hiç konuşmadım. Şimdi konuşuyoruz ama birbirimizi aramıyoruz. O günlerde ne düşündüğümü biliyor, bu da işimizi kolaylaştırmıyor.”</p>
				<p class="normal">Eça sigarasından derin bir nefes çekti, ateş kâğıdı yakarak uzadı, karanlıkta parladı. Öksürdü.</p>
				<p class="normal">“Amadeu beni hapiste ne zaman ziyarete gelse, içimden ona O’Kelly’yi, dostluklarının ne durumda olduğunu sormak geliyordu. Göze alamadım. Amadeu asla birini tehdit etmezdi, bu onun değişmez ilkesiydi, ama farkında olmadan kendisi bir tehdit <span class="ideitalik">olabilirdi. </span>Karşısındakinin gözlerinin önünde paramparça olma tehdidi. Jorge’ye de soramıyordum doğal olarak. Belki şimdi, aradan otuz yıldan daha uzun bir zaman geçtikten sonra, bilmiyorum. Bir dostluk böyle bir şeyden sağlam çıkabilir mi?</p>
				<p class="normal">Hapisten çıkınca profesörün izini aradım. Tutuklandığı günden beri kendisinden haber alınmamıştı. Domuzlar. Tarrafal. Siz Tarrafal’ı duydunuz mu hiç? Beni de oraya götüreceklerini tahmin etmiştim. Salazar bunamıştı, P.I.D.E. de canının istediğini yapıyordu. Sanırım oraya gitmemem bir rastlantıydı, rastlantı keyfiliğin kardeşidir. Eğer oraya götürülseydim kafatasım kırılana kadar başımı hücrenin duvarına vurmaya karar vermiştim.”</p>
				<p class="normal">Sustular. Gregorius ne söyleyeceğini bilemedi.</p>
				<p class="normal">Sonunda Eça ayağa kalkıp ışığı yaktı. Gözlerini ovuşturdu ve her zamanki gibi ilk hamlesini yaptı. Dördüncü hamleye kadar oynadılar, sonra Eça satranç tahtasını kenara itti. İkisi de ayağa kalktılar. Eça ellerini hırkasının ceplerinden çıkardı. Birbirlerine yaklaşıp sarıldılar. Eça titriyordu. Gırtlağından hayvansı güçte ve çaresizlikte boğuk bir ses çıktı. Sonra gevşedi, Gregorius’a sıkı sıkı tutundu. Gregorius eliyle onun başını sıvazladı. Kapının kilidini yavaşça açarken Eça pencerede durmuş geceye bakıyordu.</p>
				<p class="normal">32<span class="idebold"> </span></p>
				<p class="normal">Gregorius, Silveira’nın evinin salonunda durmuş bir dizi fotoğrafı inceliyordu, büyük bir davette çekilmiş resimlerdi bunlar. Erkeklerin çoğu jaketatay giymişlerdi, kadınlarsa kuyrukları cilalı parkede sürünen uzun gece elbiseleri. Jose António da Silveira da aralarındaydı, yaşı daha gençti, Gregorius’a Trevi Çeşmesi’ndeki Anita Ekberg’i anımsatan iri yapılı bir sarışın olan karısı yanındaydı. Yaklaşık yedi-sekiz yaşlarında olan çocuklar, sofraların kurulduğu upuzun masaların altında kovalamaca oynuyorlardı. Masalardan birinin üzerinde aile arması duruyordu, kırmızı atkılı gümüş bir ayı. Bir başka fotoğrafta hepsi bir salonda oturmuş, piyano çalan genç bir kadını dinliyorlardı, Kirchenfeld Köprüsü’ndeki Portekizli kadını hafifçe andıran mermer gibi bir güzel.</p>
				<p class="normal">Gregorius villaya geldikten sonra uzun süre yatağının üzerinde oturmuş, João Eça’yla vedalaşmanın yarattığı sarsıntının geçmesini beklemişti. Eça’nın gırtlağından çıkan o boğuk ses, kuru kuruya içini çekmesi, bir imdat çağrısı, işkenceyi hatırlaması, hepsi birlikte – belleğinden bir daha çıkmayacaktı. Eça’nın göğsündeki acıları yok edecek kadar kaynar çay akıtabilsem içime keşke dedi Gregorius.</p>
				<p class="normal">Sonra, Estefânia Espinhosa’nın hikâyesiyle ilgili ayrıntılar yavaş yavaş yeniden aklına düşmüştü. Salamanca, Salamanca’da doçent olmuştu. Ortaçağdan kalma, koyu renkli o adı taşıyan istasyon tabelası Gregorius’un gözünde canlandı. Sonra silindi, Gregorius, Peder Bartolomeu’nun anlattığı sahneyi düşündü: O’Kelly ile kadının, hiç bakışmadan, birbirlerine doğru yürüyüp Prado’nun mezarının başında durmalarını. <span class="ideitalik">Birbirlerine bakmaktan kaçınmaları, aralarında, her türlü bakışmanın sağlayabileceğinden çok daha büyük bir yakınlık doğurdu.</span></p>
				<p class="normal">Gregorius sonunda çantasını boşaltıp kitapları rafa dizmişti. Evin içi çok sessizdi. Hizmetçi kız Julieta gitmiş, mutfak masasının üzerine yemeğin nerede olduğunu söyleyen bir not bırakmıştı. Gregorius daha önce hiç böyle bir evde bulunmamıştı, her şey kendine yasaklı geliyordu, hatta ayak sesleri bile. Elektrik düğmelerine birer birer basıp ışıkları yakmıştı. Birlikte yemek yedikleri yemek odasındakileri. Banyodakileri. Silveira’nın çalışma odasına bile göz atmıştı, ama kapıyı hemen çekip kapamıştı.</p>
				<p class="normal">Şimdi de kahve içtikleri salondaydı, salonun içine doğru <span class="ideitalik">nobreza </span>sözcüğünü söyledi, hoşuna gitti, fazlasıyla hoşlandı, durmadan yineleyip durdu. <span class="ideitalik">Soyluluktan </span>da hep hoşlanmış olduğunu fark etti, içine mesele akan bir kelimeydi bu, ya da tam tersi. De l’Arronge, yani Florence’in genç kızlık soyadı, Gregorius’un aklına hiç soyluluğu getirmemişti, Florence de pek aldırmazdı buna. Lucien von Graffenried: O başkaydı, eski bir Bern soyluluk unvanıydı, o adı söylerken Gregorius kumtaşından soylu, kusursuz yapıları düşünüyordu, Gerechtigkeits Sokağı’nın dönemecini ve Beyrut’ta belirsiz bir rol oynamış olan von Graffenried diye birini.</p>
				<p class="normal">Ve elbette Eva von Muralt, İnanılmaz. Sadece bir öğrenci şenliğiydi, Silveira’nın fotoğraflarıyla asla kıyaslanamazdı, yine de yüksek tavanlı odalarda heyecandan ter içinde kalmıştı Gregorius. “İnanılmaz!” demişti Eva, bir çocuk ona soyluluk unvanının satın alınıp alınmayacağını sorduğunda. “İnanılmaz!” diye bağırmıştı yine, Gregorius bulaşıkları yıkamak istediğinde.</p>
				<p class="normal">Silveira’nın plak koleksiyonu tozlanmış gibi duruyordu. Sanki hayatında müziğin rol oynadığı dönem çoktan sona ermişti. Gregorius, Berlioz’un <span class="ideitalik">Les Nuits d’été’sini </span>buldu, <span class="ideitalik">La Belle Voyageuse</span>’ünü ve <span class="ideitalik">La Mort d’Ophélie’</span>sini, kendisine Fátima’yı hatırlattığı için Prado’nun sevdiği müzikleri. <span class="ideitalik">Estefânia, sonunda mahkeme salonunun dışına, hayatın özgür, sıcak meydanına çıkmak için bir fırsattı.</span></p>
				<p class="normal">Maria João. Sonunda bulmalıydı Maria João’yu. O günlerde neler olduğunu ve Prado’nun geriye döndükten sonra neden hastalandığını bilen biri varsa o da Maria João’ydu.</p>
				<p class="normal">Huzursuz bir gece geçirdi, alışık olmadığı her seste uyandı. Dağınık düşlerinin hepsi birbirine benziyordu: Bir sürü soylu kadın, limuzin ve şoför gördü. Hepsi de Estefânia’nın peşindeydi. Gregorius bununla ilgili bir tek sahne bile görmese de peşindeydiler. Kalbi deli gibi çarparak uyandı, baş dönmesiyle mücadele etti, saat beşte de Adriana’nın getirdiği öbür mektubu alıp mutfaktaki masanın başına oturdu.</p>
				<p class="normal"><span class="ideitalik">Benim değerli, sevgili oğlum,</span></p>
				<p class="normal"><span class="ideitalik">Yıllar boyunca kaç kez sana mektup yazmaya başladım ve sonra çöpe attım onları, bu yüzden bunun kaçıncı mektup olduğunu bilemiyorum. Neden bu kadar zor?</span></p>
				<p class="normal"><span class="ideitalik">Bunca uyanık, bunca yetenekli bir oğula sahip olmanın nasıl bir şey olduğunu gözünün önüne getirebilir misin? Babasına, yeteneksiz biri gibi konuşmamak için kendisine sadece suskunluk kaldığı duygusu veren kelime ustası bir oğula? Hukuk öğrencisi olarak kelimeleri güzel kullanabilmenin sağladığı ünün tadını çıkardım. Ve annenin ailesine, Reis ailesine, konuşmasını iyi bilen bir avukat olarak takdim edildim. Nazik, üniformalı göz boyayıcı Sidónio Pais’e karşı ve tramvaydaki şemsiyeli adama, Teófilo Braga’ya karşı yaptığım konuşmalar etkiliydiler. Öyleyse neden konuşmaz oldum ben?</span></p>
				<p class="normal"><span class="ideitalik">Elinde ilk kitabınla, bana iki cümle okumak üzere yanıma geldiğinde dört yaşındaydın: </span>Başkentimiz Lizbon’dur. Çok güzel bir şehirdir. <span class="ideitalik">Pazar günü öğle sonrasıydı, sağanak yağmurun ardından açık pencereden içeri nemli çiçeklerin kokusuna bulanmış boğucu, ağır bir hava giriyordu. Sen kapıyı tıklatmış, başını içeri uzatmış ve sormuştun: “Bir dakikan var mı?” Soylu bir ailenin, aile reisinin yanına saygıyla yaklaşan ve huzura kabul edilmeyi rica eden yetişkin oğlu gibiydin. Bu büyümüş de küçülmüş tavrın hoşuma gitse de beni şaşırtmıştı. Biz ne yapmıştık ki sen öteki çocuklar gibi içeri dalmamıştın? Annen bana bu kitaptan hiç söz etmemişti, sen hiç teklemeden, ezbere okur gibi titremeyen bir sesle o cümleleri okuduğunda şaşakaldım. Sesin sadece berrak değil, aynı zamanda kelimelere karşı sevgi doluydu, öyle ki o iki basit cümle kulağıma şiir gibi geldi. (Saçma ama bazen senin sıla özleminin bu cümlelerden kaynaklandığını düşündüm, şu efsanevi sıla özlemin, tadını çıkarıyordun, ama bu yüzden daha az hakiki oluyor değildi; gerçi Lizbon’un dışına çıkmamıştın hiç ve sıla özlemi nedir bilemezdin, sıla özlemi çekebilmenden önce var olmuş olmalı o duygu, ama kim bilir, senden her şey beklenir, hatta insanın aklına gelmeyecek şeyler bile.)</span></p>
				<p class="normal"><span class="ideitalik">Pırıl pırıl bir zekâ doldu odaya, şöyle düşündüğümü hatırlıyorum: Cümlelerin sadeliği onun zekâsına ne kadar da uyuyor! Sonra, yeniden yalnız kaldığımda, gurur yerini bir başka düşünceye bıraktı: Onun zihni bu andan sonra parlak bir projektör gibi olacak ve benim bütün kusurlarımı aydınlatacaktır. Sanırım senden korkmaya o zaman başladım. Evet, korktum senden.</span></p>
				<p class="normal"><span class="ideitalik">Çocuklarının karşısında liyakatini kanıtlamak bir baba için ne kadar zordur! Ve kişinin, bütün zayıflıklarıyla, körlüğüyle, hataları ve cesaretsizliğiyle çocuklarının ruhlarına kazındığı düşüncesi ne kadar katlanılmazdır! İlk başta, behterev hastalığının soyaçekimle geçtiğini düşündüğümde bu fikir vardı bende, ki çok şükür sizde böyle bir şey olmadı. Sonraları daha çok ruhu düşündüm, içimizi, izlenimleri balmumundan bir levha gibi rahatça içine çeken ve her şeyi sismograf gibi şaşmaz bir şekilde kaydeden ruhu. Aynanın karşısında durdum ve şunu düşündüm: Bu sert yüz onların ruhunda nelere yol açacak!</span></p>
				<p class="normal"><span class="ideitalik">Ama insan yüzüne ne yapabilir? Hiçbir şey, hiç, çünkü benim kastettiğim basit fizyonomi değil. Ama çok bir şey yapılamaz. Yüz hatlarımızı şekillendiren yontucular değiliz biz, ciddiyetimizin, kahkahalarımızın ve gözyaşlarımızın yönetmenleri de değiliz.</span></p>
				<p class="normal"><span class="ideitalik">İlk iki cümleyi yüzlercesi, binlercesi, milyonlarcası izledi. Bazen, kitaplar da onları tutan ellerin gibi senin bir parçan olarak görünürdü bana. Bir keresinde, dışarıda, basamaklarda oturmuş kitap okuyordun, oyun oynayan çocukların topu senin üstüne geldi. Elin kitaptan ayrıldı ve topu geri fırlattı. Elinin hareketi ne kadar yabancıydı!</span></p>
				<p class="normal"><span class="ideitalik">Seni okuyan biri olarak sevdim, seni çok sevdim. Seni yiyip bitiren bu okuma düşkünlüğün bana tekinsiz görünse de.</span></p>
				<p class="normal"><span class="ideitalik">Mumları mihraba taşırken vecit içinde olman daha da tekinsiz geliyordu bana. Annenden farklı olarak ben senin rahip olabileceğine bir an bile inanmadım. Sende asi bir ruh var, asiler de rahip olmazlar. Öyleyse bu vecit, sonunda nasıl bir hedefe yönelecekti, kendine hangi nesneyi arayacaktı? Bu vecdin tahrip gücünün olduğu apaçık belliydi. Onun neden olacağı patlamalardan korkuyordum.</span></p>
				<p class="normal"><span class="ideitalik">Seni mahkemede gördüğümde bu korkuyu hissettim. Hırsız kadını mahkûm etmem ve hapse göndermem gerekiyordu, yasa emrediyordu bunu. Kürsüde bana neden bir işkenceciymişim gibi baktın? Bakışların beni felç etti, bu konuda konuşamadım. Hırsızlara ne yapılması gerektiği hakkında daha iyi bir fikrin var mı? </span>Var <span class="ideitalik">mı?</span></p>
				<p class="normal"><span class="ideitalik">Senin büyümeni seyrettim, ruhundaki pusa hayretle baktım, Tanrı’ya sövdüğünü duydum. Arkadaşın Jorge’den hoşlanmıyordum, anarşistler ürkütür beni, ama bir arkadaşın olduğuna memnundum, senin gibi bir çocuk, başka türlüsü de olabilirdi, annen seni yüzün solgun, yurdun duvarlarının gerisinde suskun görüyordu rüyasında. Okulun mezuniyet gününde yaptığın konuşmanın metni onu derin bir dehşete düşürmüştü. “Tanrı’ya söven bir oğul, ben bunu hak etmedim!” diyordu.</span></p>
				<p class="normal"><span class="ideitalik">Ben de okudum o metni. Ve gurur duydum! Ve gıpta ettim! Her bir satırda okunan düşünce özgürlüğü ve dimdik duruş için kıskandım. Elimde olsa benim de ulaşmak istediğim, ama yetiştirilmemin özgül ağırlığı kurşun gibi üzerime çöktüğünden asla ulaşamayacağım pırıl pırıl bir ufuk gibiydi. O gururlu gıptayı sana nasıl açıklayabilirdim? Kendimi küçültmeden, olduğumdan daha da küçültmeden ve daha da ezik yapmadan?</span></p>
				<p class="normal">Çılgınlıktı bu, diye düşündü Gregorius: O iki adam, baba ile oğul, bir eskiçağ dramasındaki hasımlar gibi şehrin karşılıklı iki tepesinde oturmuş, arkaik bir korku duyarak, kelimelere dökemedikleri bir sevgiyle birbirlerine bağlanmışlar, göndermeyi göze alamadıkları mektuplar yazmışlardı birbirlerine. İkisi de karşısındakinin suskunluğunu anlamayıp seyirci kalmış, bir suskunluğun ötekini oluşturduğu gerçeğini görememişti.</p>
				<p class="normal">“Hanımefendi de ara sıra otururdu burada,” dedi Julieta, öğlene doğru gelip onu mutfak masasının başında bulduğunda, “ama o kitap okumazdı, sadece dergi.”</p>
				<p class="normal">Kız Gregorius’a dikti gözlerini. Acaba Gregorius iyi uyumamış mıydı? Yatak rahat değil miydi?</p>
				<p class="normal">İyi olduğunu söyledi Gregorius, uzun zamandır kendini böyle iyi hissetmemişti.</p>
				<p class="normal">Evde birinin daha olmasından memnun olduğunu söyledi Julieta, Senyor da Silveira öyle sessiz ve içe kapanık olmuştu ki. “Otellerden nefret ediyorum,” demişti geçenlerde, bavulunu toplamasına yardım ederken. “Neden durmadan yola çıkıyorum? Bana söyler misin Julieta?”</p>
				<p class="normal">33<span class="idebold"> </span></p>
				<p class="normal">Bütün öğrencilerinin içinde en tuhafının o olduğunu söyledi Cecília.</p>
				<p class="normal">“Tramvaydaki insanların çoğundan daha fazla edebi kelime biliyorsunuz, ama söverken, alışveriş yaparken ya da bir gezi için yer ayırtırken hiçbir fikriniz olmuyor. Nerede kalmış flört etmek. Yoksa bana ne söylemen gerektiğini biliyor musun?”</p>
				<p class="normal">Ürpererek yeşil şalı omuzlarına sardı.</p>
				<p class="normal">“Üstelik hazırcevaplık bakımından bu adam kadar ağırına rastlamadım. Ağır ama yine de hazırcevap – böyle bir şey olabileceğini düşünemezdim. Ama sizinle...”</p>
				<p class="normal">Kadının cezalandırıcı bakışları altında Gregorius dilbilgisi kitabını çıkardı ve ona bir yanlışı kanıtladı.</p>
				<p class="normal">“Evet,” dedi kadın, dudaklarının önündeki yeşil bez havalandı, “ama bazen savruk olan doğru oluyor. Eminim ki Yunanlılarda da böyleydi.”</p>
				<p class="normal">Silveira’nın evine giderken, Gregorius O’Kelly’nin eczanesinin karşısında bir kahve içti. Ara sıra, sigara içen eczacıyı vitrinin arkasında görüyordu. <span class="ideitalik">Kıza tutulmuştu, </span>dediğini duyar gibi oldu João Eça’nın. <span class="ideitalik">Kız ondan hoşlanıyordu ama âşık değildi. Bu durum Jorge’nin içini kemiriyor, huzursuz ediyordu, hastalık derecesinde kıskanıyordu kızı... Amadeu salona girdi, kızı gördü ve büyülendi. </span>Gregorius, Prado’nun notlarını çıkardı ve sayfaları çevirdi.</p>
				<p class="normal"><span class="ideitalik">Ama birinin ruhunu anlayabilmek için kendimizi açarsak? Günün birinde sona eren bir yolculuk mudur bu? Ruh, gerçeklerin bulunduğu bir yer midir? Yoksa sözüm ona gerçekler sadece hikâyelerimizin aldatıcı gölgeleri midirler?</span></p>
				<p class="normal">Tramvayla Belém’e giderken birden şehirle ilgili duygularının değişmekte olduğunu hissetti. O ana kadar şehir, araştırmalarının mekânı olmuştu, şehrin içinden akmış olan zaman, Gregorius’un Prado hakkında giderek daha da çok şey öğrenme niyetinden almıştı biçimini. Şimdi tramvayın penceresinden bakarken, vagonun gıcırdayarak ve inleyerek ilerlediği zaman, sadece Gregorius’a aitti, Raimund Gregorius’un içinde yeni hayatını yaşadığı zamandı sadece. Kendini yeniden Bern’deki tramvay deposunda durup eski vagonu sorarken görür gibi oldu. Üç hafta önce burada çocukluğunun Bern’inden geçtiği duygusu içindeydi. Şimdiyse Lizbon’dan geçiyordu, sadece Lizbon’dan. Derinlerde bir şeyin yer değiştirdiğini sezdi.</p>
				<p class="normal">Silveira’nın evine gelince Bayan Loosli’ye telefon etti ve ona yeni adresini yazdırdı. Sonra da otele telefon etti, Farsça dilbilgisi kitabının gelmiş olduğunu öğrendi. Ilık ilkbahar güneşi balkona vuruyordu. Sokaktaki insanların konuşmalarını dinledi, ne kadar anladığını fark edince şaşırdı. Bir yerlerden yemek kokusu geliyordu. Çocukluğundaki minicik balkonu düşündü, mutfaklardan gelen mide bulandırıcı kokular süzülürdü üzerinden. Daha sonra Silveira’nın oğlunun odasında yorganın altına girince birkaç dakikada uyuyuverdi, kendini bir hazırcevaplık yarışmasında buldu, en yavaş olan kazanıyordu. İnanılmaz Eva von Muralt’la eviyenin başında durmuş partinin bulaşıklarını yıkıyordu. Sonunda Kägi’nin bürosunda oturdu ve saatlerce uzak ülkelere telefon etti, ama telefonu açan olmadı.</p>
				<p class="normal">Silveira’nın evinde de zaman kendi zamanı olmaya başladı. Lizbon’a geldiğinden beri ilk kez, televizyonu açtı ve akşam haberlerini dinledi. Konuşulanlarla arasında olabildiğince az mesafe kalması için televizyona iyice yaklaştı. Aradan geçen süre içinde neler olduğu, buradaki insanların dünyanın ne kadar farklı bir kesitini önemsedikleri şaşırtmıştı onu. Öte yandan bilinen şeyin burada da kendi ülkesindekiyle aynı olması da şaşırtıcıydı. <span class="ideitalik">Burada oturuyorum. Vivo aqui, </span>diye düşündü. Haberlerden sonraki sinema filmini izleyemedi. Salonda, Prado’nun Fátima’nın ölümünden sonra günlerce dinlediği Berlioz’un plağını pikaba koydu. Müzik bütün evin içinde yankılandı. Bir süre sonra mutfakta masanın başına oturdu, yargıcın korktuğu oğluna yazdığı mektubu okuyup bitirdi.</p>
				<p class="normal"><span class="ideitalik">Bazen, oğlum... ve gitgide sıklaşarak, kendini beğenmiş bir yargıç gibi görünüyorsun gözüme, cüppemi giymeye devam ettiğim için suçluyorsun beni. Rejimin acımasızlığına gözlerimi kapar göründüğüm için. O zaman üzerimdeki bakışlarını kavurucu bir ışık gibi hissediyorum. Ve senin içini daha fazla anlayışla doldursun, gözlerindeki cellat parıltısını silsin diye Tanrı’ya yakarıyorum. </span>Ben söz konusu olduğumda ona neden daha fazla hayal gücü vermedin? <span class="ideitalik">diye seslenmek istiyorum ona, seslenseydim hınç dolu bir sesleniş olurdu bu.</span></p>
				<p class="normal"><span class="ideitalik">Çünkü bak: Hayal gücün ne kadar gelişmiş, hatta aşırı gelişmiş olursa olsun, ağrıların ve bükülmüş bir belin insanı ne hale getireceği hakkında en ufak bir fikrin bile yok. Eh peki, bu durumun kurbanlarından başka </span>kimsenin <span class="ideitalik">de yok gibi. </span>Kimsenin. <span class="ideitalik">Vladimir Behterev’in neler bulduğunu bana güzelce anlatabilirsin. Ve ben de bu konuşmaların bir tekini bile kaçırmak istemiyorum, kendimi senin yanında güvende hissettiğim değerli saatler bunlar. Ama çok geçmeden sona eriyor ve ben yeniden bükük bir belin ve tahammülün cehennemine geri dönüyorum. Ve şunu asla aklına getirmiyor gibisin: İnsanın onurunu kıran bel büküklüğüne ve bitmek <br class="chapter"/>bilmeyen ağrılara tutsak olanlardan beklenecek şeyle, geri döndüklerinde aynı bedenin tadını şevkle çıkarmak üzere bedenlerini unutup geride bırakabilenlerden beklenecek şey aynı değildir. </span>Onlardan beklenecek şey aynı değildir! Bunu bizzat söylemek zorunda olmamalılar, <span class="ideitalik">yoksa onurları yeniden nasıl da kırılmış olurdu!</span></p>
				<p class="normal"><span class="ideitalik">Gerçek –evet, gerçek– çok basit: Enrique beni her sabah saat altıya on kala evden almasaydı yaşamaya nasıl dayanabileceğimi bilemezdim. Pazar günleri; onların nasıl bir eziyet olduğunu bilemezsin. Neler olacağını tahmin ettiğimden bazen cumartesi geceleri uyumuyorum. Her cumartesi de saat altıyı çeyrek geçe ıssız binaya girişimle dalga geçiyorlar. İnsanların başka zayıflıklarının değil de düşüncesizliklerinin daha çok gaddarlığa neden olduğunu düşünürüm bazen. Pazar günleri için anahtar istedim, hem de kaç kez. Reddettiler. Bir gün için, bir tek gün için onların da benim çektiğim acıları çekmesini istediğim oluyor: Anlayabilsinler diye.</span></p>
				<p class="normal"><span class="ideitalik">Büroya girdiğimde, ağrılarım biraz azalıyor, sanki bulunduğum oda bedenimin içinde yükümü hafifleten bir bastona dönüşüyor. Saat sekize gelene kadar bina sessiz oluyor. Çoğunlukla o günün dosyalarını inceliyorum, sürprizlerle karşılaşmayacağıma emin olmalıyım, benim gibi bir adam böyle şeylerden korkar. Bazen de şiir okuyorum, soluklarım sakinleşiyor, sanki göle bakar gibi oluyorum, kimi zaman da ağrılarımı gideriyor bu. Şimdi anlıyor musun?</span></p>
				<p class="normal"><span class="ideitalik">Ama Tarrafal, diyeceksin. Evet Tarrafal, biliyorum, biliyorum. Bu nedenle anahtarı geri mi vermeliyim? Denedim, hem de kaç kez. Desteden çıkarıp çalışma masasının üzerine koydum. Sonra binadan çıkıp sanki gerçekten geri vermişim gibi sokaklarda dolaştım. Doktorun önerdiği gibi sırtıma doğru soluk alıp verdim, soluklarım gitgide hızlandı, soluk soluğa kentte dolaştım, hayali eylemim günün birinde gerçeğe dönüşür diye korkudan yandım. Daha sonra terden sırılsıklam gömleğimle yargıç kürsüsüne oturdum. Şimdi anlıyor musun?</span></p>
				<p class="normal"><span class="ideitalik">Sadece sana yazmadım, kaybolan sayısız mektubu. Bakana da yazdım, hem de peş peşe. Mektuplardan birini mahkemenin posta servisiyle gönderdim. Mektubu bakana götürecek olan görevliyi sokakta yakaladım. Bütün çuvalı karıştırmak zorunda kaldığı için içerledi bana, bazı insanların delilere baktıkları gibi küçümseyen bir merakla baktı. O mektubu da ötekilerin gittiği yere attım: Nehre. Her şeyi belli eden o mürekkep akıp gitsin diye. </span>Şimdi <span class="ideitalik">anlıyor musun?</span></p>
				<p class="normal"><span class="ideitalik">Maria João Flores, okul günlerinden sadık arkadaşın, anladı. Bir gün, bana bakışına daha fazla katlanamadığım bir gün, onunla buluştum.</span></p>
				<p class="normal"><span class="ideitalik">“Size saygı duyabilmeyi istiyor,” dedi arkadaşın; ve elini elimin üzerine koydu, “saymak ve sevmek, bir idolü sever gibi. ‘Onu her şeyi bağışlanan bir hasta gibi görmek istemiyorum,’ diyor. ‘O zaman artık babam yokmuş gibi olur.’ Başkalarına ruhunda belli bir rol biçiyor ve o kişiler o role uymazlarsa acımasızlaşıyor. Kibirli türden bir bencillik.”</span></p>
				<p class="normal"><span class="ideitalik">Bana baktı Maria João, hareketli yaşanmış bir hayatın uzak bozkırından gelen bir gülümseme belirdi yüzünde. “Neden öfkelenmeyi denemiyorsunuz?”</span></p>
				<p class="normal">Gregorius son sayfayı aldı eline. Az sayıdaki cümle farklı bir mürekkeple yazılmıştı. Yargıç cümleleri numaralamıştı: 8 Haziran 1954, ölümünden bir gün önce.</p>
				<p class="normal"><span class="ideitalik">Mücadele bitti. Sana vedalaşırken ne söyleyebilirim oğlum?</span></p>
				<p class="normal"><span class="ideitalik">Benim yüzümden doktor oldun. Çektiğim acıların gölgesinde büyümeseydin ne olurdu? Sana borçluyum. Ağrılarımın geçmemesinden ve direncimi yıkmalarından sen sorumlu değilsin.</span></p>
				<p class="normal"><span class="ideitalik">Anahtarı büroda bıraktım. Olanlardan ağrıları sorumlu tutacaklar. Başarısızlığın da öldürücü olabileceği düşüncesi yabancı onlara.</span></p>
				<p class="normal"><span class="ideitalik">Ölümüm yetecek mi sana?</span></p>
				<p class="normal">Gregorius üşüdü ve kaloriferi açtı. <span class="ideitalik">Az kaldı görüyordu onu Amadeu, ama ben olacakları sezip onu sakladım, </span>dediğini duyar gibi oldu Adriana’nın. Kaloriferin yararı olmadı. Televizyonu açtı, tek kelimesini anlamadığı bir pembe dizinin karşısında oturup kaldı, Çince de olsa fark etmezdi. Banyoda bir uyku hapı buldu. Hap etkisini göstermeye başladığında hava aydınlanıyordu.</p>
				<p class="normal">34<span class="ideitalik"> </span></p>
				<p class="normal">Her ikisi de Campo de Ourique’te oturan iki Maria João Flores vardı. Ertesi gün, dil kursundan çıkınca oraya gitti Gregorius. Zilini çaldığı ilk evde gençten bir kadın oturuyordu, eteklerine yapışan iki çocuğu vardı. Öteki evde Senyora Flores’in iki günlük bir yolculuğa çıkmış olduğunu söylediler.</p>
				<p class="normal">Otele dönünce Farsça dilbilgisini alıp Liceu’ya gitti. Issız binanın üstünden göçmen kuşlar geçiyordu. Sıcak Afrika rüzgârının tekrar eseceğini ummuştu, ama sadece hâlâ kışın sertliğini hissettiren ılık mart esintisi vardı.</p>
				<p class="normal">Dilbilgisi kitabının içinde Natalie Rubin’den bir not buldu: <span class="ideitalik">Buraya kadar becerdim! </span>Kitabın geldiğini haber vermek için kızı aradığında, yazının anlamı kendi içinde demişti Natalie. Günlerden beri başka bir şey yapmıyordu, annesiyle babası onun çalışkanlığına hayret ediyorlardı. Gregorius ne zaman gidecekti İran’a acaba? Bugünlerde bu yolculuk biraz tehlikeli değil miydi?</p>
				<p class="normal">Önceki yıl Gregorius gazetede, doksan yaşında Çince öğrenmeye başlayan bir adamla ilgili iğneleyici bir makale okumuştu. Makaleyi yazan, adamla dalga geçiyordu. <span class="ideitalik">Hiçbir fikriniz yok – </span>bu cümleyle başlayan bir okur mektubu hazırlamıştı Gregorius. “Neden gününüzü böyle bir şeyle ziyan ediyorsunuz?” demişti Doxiades, Gregorius’un öfkeden kudurduğunu görünce. Gregorius mektubu göndermemişti. Ama Doxiades’in teklifsizliğinden de rahatsız olmuştu.</p>
				<p class="normal">Birkaç gün önce Bern’de Farsça işaretleri ne kadar hatırladığını görebilmek üzere kendini sınadığında pek bir sonuç alamamıştı. Ama şimdi, önünde kitapla, çabuk oluyordu bu iş. <span class="ideitalik">Ben hâlâ oradayım, zamandaki o uzak yerde, oradan hiç ayrılmadım, şimdiki zamanın içine yayılmış yaşıyorum, ya da onun dışına, </span>diye yazmıştı Prado. <span class="ideitalik">Zamanı öne sürüklemiş olan binlerce değişiklik, hissetmenin bu zaman dışı mevcudiyetiyle ölçüldüğünde, bir rüya gibi geçici ve gerçekdışılar.</span></p>
				<p class="normal">Senyor Cortês’in bürosundaki ışık konisi yer değiştiriyordu. Gregorius ölmüş babasının mutlak bir sakinlik taşıyan yüzünü düşündü. Pers ülkesindeki kum fırtınasından duyduğu korkuyla ona gitmek isterdi o zaman. Ama o öyle bir baba değildi.</p>
				<p class="normal">Belém’e kadar olan uzun yolu yürüdü; ve yolunu, yargıcın, suskunluğuyla, ağrılarıyla ve oğlunun vereceği hükümden duyduğu korkuyla yaşamış olduğu evin önünden geçecek şekilde ayarladı. Sedir ağaçları karanlık göğe doğru uzanıyorlardı. Gregorius, Adriana’nın boynundaki kadife bandın altındaki yara izini düşündü. Işıklı pencerelerin gerisinde Mélodie odadan odaya gidiyordu. Bunların kırmızı sedirler olup olmadığını biliyordu o. Ve bir mahkemenin Amadeu’yu, bedene zarar verdin diyerek suçlayabileceği olguyla ne ilgileri olduğunu.</p>
				<p class="normal">Silveira’nın evinde geçirdiği üçüncü akşamdı. <span class="ideitalik">Vivo aqui. </span>Gregorius evin içinden geçti, karanlık bahçeden sokağa çıktı. Mahallede dolaştı, yemek pişiren, yiyen, televizyon izleyen insanları seyretti. Tekrar başladığı noktaya dönünce soluk sarı cepheyi ve ışıklandırılmış sütunlu bina çıkıntısını inceledi. Zengin bir semtteki kibar bir ev. <span class="ideitalik">Şimdi burada yaşıyorum. </span>Salonda bir koltuğa oturdu. Bunun ne anlamı olabilirdi? Bubenberg Meydanı’na elini değdirememişti. Zaman içinde Lizbon’un toprağına elini değdirebilecek miydi? Nasıl bir dokunuş olacaktı bu? Ve bu toprağın üzerinde adımları nasıl görünecekti?</p>
				<p class="normal"><span class="ideitalik">An’a yaşamak: Çok doğru geliyor kulağa ve çok güzel, </span>diye yazmıştı Prado kısa notlarından birinde, <span class="ideitalik">ama bunu kendim için ne kadar çok istersem o kadar az anlıyorum ne demek istediğini.</span></p>
				<p class="normal">Gregorius’un ömründe hiç canı sıkılmamıştı. İnsanın, hayatının zamanını ne yapacağını bilmemesi: Bunun kadar anlaşılmaz bulduğu bir şey yoktu. Şimdi de can sıkıntısı çekmiyordu. O sessiz, aşırı büyük evde hissettiği başka bir şeydi: Zaman duruyordu, yo hayır, durmuyordu da onu kendisiyle birlikte sürüklemiyor, bir geleceğe doğru taşımıyordu, yanı başından ilgisizce, kendisine değmeden akıp gidiyordu.</p>
				<p class="normal">Oğlanın odasına gidip Simenon’un romanlarının adlarına baktı. <span class="ideitalik">L’homme qui regardait passer les trains. </span>Bubenberg Sineması’nın vitrininde asılı olan film fotoğrafları bu romana aitti, Jean Moreau’nun oynadığı filmin siyah-beyaz kareleri. Bunları göreli dün üç hafta olmuştu, oradan kaçtığı pazartesi gününden beri üç hafta. Film altmışlı yıllarda çevrilmiş olmalıydı. Kırk yıl önce. Ne uzunlukta bir süreydi bu?</p>
				<p class="normal">Gregorius, Prado’nun kitabını açmakta tereddüt etti. Mek-tuplardaki ifade biraz değişmişti. Babanın mektuplarındaki <br class="chapter"/>değişiklik oğlununkinden daha fazlaydı. Sonunda sayfaları çevirmeye başladı. Geriye pek fazla sayfa kalmamıştı okumadığı. Son cümleden sonra ne olacaktı? Son cümleden hep korkmuştu, kaçınılmaz olarak son cümlenin geleceği düşüncesi, bir kitabın ortasından itibaren hep kıvrandırırdı onu. Ancak bu kez son cümle her zamankinden çok daha zor olacaktı Gregorius için. Sanki kendisini o güne kadar Hirschengraben’deki İspanyol kitabeviyle bağlayan görünmez iplik kopacaktı. Son sayfayı çevirmeyi geciktirecek ve bakışını olabildiğince yavaşlatacaktı Gregorius, olabildiğince, çünkü ne de olsa her şey insanın elinde olmuyordu. Sözlüğe son bir göz atış, gereğinden fazla oyalanarak. Son kelime. Son nokta. Sonra Lizbon’a varacaktı. Portekiz’deki Lizbon’a.</p>
				<p class="normal">TEMPO ENIGMÁTICO. GİZEMLİ ZAMAN. <span class="ideitalik">Bir ayın ne kadar sürdüğünü bulabilmek için tam bir yıl harcadım. Geçen yılın ekim ayıydı, ayın son günü. Her yıl olan, ama daha önce başıma hiç gelmemiş gibi yine de beni her yıl çileden çıkaran şey oldu: Yeni doğan soluk sabah güneşi kışın gelişini haber verdi. Artık pırıl pırıl parlamayacak, parıltısı gözleri kamaştırmayacak, soluğu kavurmayacak, insanların gölgeye sığınmalarına neden olmayacaktı. Günlerin yakında kısalacağı olgusunu belirgin biçimde içinde taşıyan yumuşak, uysal bir ışık. Hayır, bu yeni ışığı düşmanca karşılıyor değildim, çaresiz bir gülünçlükle reddedip onunla mücadele de etmiyordum. Dünya, yazın olduğu gibi keskin çizgilerle değil de daha bulanık hatlarla görününce, eskisi kadar kesin kararlı olmak zorunda kalmayınca gücümüz korunur.</span></p>
				<p class="normal"><span class="ideitalik">Hayır, yeni doğan ışığın solgun, donuk örtüsü değildi beni irkilten. Kırık, zayıflamış ışığın; doğadaki bir dönemin ve benim hayatımdaki bir zaman diliminin geri alınamayan sonunu bir kez daha göstermesiydi. Mart sonundan beri, küfedeki masanın üzerindeki fincanın güneşte yeniden ısındığı ve bu yüzden yanan elimi geri çektiğim günden beri ne yapmıştım? O günden bugüne çok zaman mı geçmişti, az zaman mı? Yedi ay – ne kadar bir süreydi bu?</span></p>
				<p class="normal"><span class="ideitalik">Genellikle mutfaktan uzak dururum, Ana’nın alanıdır orası, onun tavalarla enerjik bir biçimde hokkabazlık yapmasının hoşuma gitmeyen bir yanı var. Ama o gün sessiz hayretimi ifade edebileceğim birine ihtiyacım vardı, tam olarak açıklamadan anlatmak zorunda kalsam bile.</span></p>
				<p class="normal"><span class="ideitalik">Hiçbir girişe gerek görmeden, “Bir ay ne kadar sürer?” diye sordum.</span></p>
  <p class="normal"><span class="ideitalik">Ocağın altını yakmak üzere olan Ana kibriti üfleyip söndürdü. </span></p>
  <p class="normal"><span class="ideitalik">“Anlayamadım?”</span></p>
				<p class="normal"><span class="ideitalik">Çözülmesi olanaksız bir bilmeceyle karşılaşmış gibi kırıştırmıştı alnını.</span></p>
  <p class="normal"><span class="ideitalik">“Ne dediysem o: Bir ay ne kadar sürer?” </span></p>
  <p class="normal"><span class="ideitalik">Gözlerini yere dikip çaresizce ellerini ovuşturdu. </span></p>
  <p class="normal"><span class="ideitalik">“Eh, bazen otuz gündür, bazen de...”</span></p>
				<p class="normal"><span class="ideitalik">“Bunu biliyorum,” diye atıldım ters ters, “sorum şu: </span>Ne kadar bir süredir bu?”</p>
  <p class="normal"><span class="ideitalik">Ana elleri meşgul olsun diye kepçeye uzandı.</span></p>
				<p class="normal"><span class="ideitalik">“Bir keresinde kızıma neredeyse tam bir ay baktım,” dedi duraksayarak, sözlerinin hastada bir şeyleri çökerteceğinden ve bunun daha sonra asla düzeltilemeyeceğinden korkan bir ruh doktorunun temkinliliğiyle. “Günde kaç kez elimdeki çorbayı dökmemeye çalışarak merdiveni inip çıktım – uzun bir süreydi bu.”</span></p>
				<p class="normal"><span class="ideitalik">“Sonra neler hissettin, geriye dönüp bakınca?”</span></p>
				<p class="normal"><span class="ideitalik">Ana gülümsemeyi göze aldı, verdiği yanıtın tümüyle isabetsiz sayılmamasından duyduğu rahatlık belli oluyordu. “Hâlâ uzundu. Ama nedense gitgide kısaldı, bilemiyorum.”</span></p>
				<p class="normal"><span class="ideitalik">“Çorba taşıdığın zamanı özlüyor musun şimdi?”</span></p>
				<p class="normal"><span class="ideitalik">Ana kepçeyi evirip çevirdi, sonra önlüğünün cebinden bir mendil çıkardı, sümkürdü. “Çocuğuma elbette severek baktım, o sıralarda hiç inatçı değildi. Yine de böyle bir şeyi bir daha yaşamak istemem, ne olduğunu, tehlikeli olup olmadığını bilmediğimizden hep korkuyordum.”</span></p>
				<p class="normal"><span class="ideitalik">“Ben başka bir şey soruyorum: O ayın akıp gitmiş olmasına üzülüyor musun; zamanın geçmiş olmasına; artık o zamanı kullanamayacak olmana?”</span></p>
				<p class="normal"><span class="ideitalik">“Öyle işte, geçti,” dedi Ana, artık düşünceli bir doktora değil, sınava giren ürkek bir öğrenciye benziyordu.</span></p>
				<p class="normal"><span class="ideitalik">“Tamam,” dedim ve kapıya yöneldim. Tam çıkarken onun yeni bir kibrit çaktığını duydum. Kendim için gerçekten önemli saydığım bir şey söz konusu olduğunda başkalarının konuşmalarına karşı neden bu kadar kıt sözlü, kaba ve nankör oluyordum? Başkaları benim için önemli olan şeyi elimden almak istemezken ben onu onlara karşı neden hiddetle savunmak ihtiyacını hissediyordum?</span></p>
				<p class="normal"><span class="ideitalik">Ertesi sabah, 1 Kasım’da, şafak sökerken Rua Augusta’nın, dünyanın en güzel sokağının sonundaki dönemece gittim. Erken saatlerin solgun ışığında deniz mat gümüşten bir çarşaf gibiydi. Bir ayın ne kadar bir süre olduğunu iyice uyanık olarak yaşamak – beni yataktan çıkartan fikir buydu. Kafeye ilk giren ben oldum. Fincanımda birkaç yudumluk kahve kalmıştı ki alışkın olduğum içme ritmimi yavaşlattım. Fincanım boşalırsa ne yapacağımı bilemiyordum. Oturup kalırsam bu ilk gün çok uzun olacaktı. Ve bilmek istediğim şey, boş oturan biri için bir ayın ne kadar süreceği değildi. O zaman neydi bilmek istediğim şey?</span></p>
				<p class="normal"><span class="ideitalik">Bazen o kadar ağırım ki. Ancak bugün, kasım başlarında ışık yeniden kırılırken, Ana’ya sormuş olduğum sorunun –geri alınamazlığa, faniliğe, pişmanlığa, üzüntüye dair sorunun– kafamı meşgul eden soru olmadığını fark ediyorum. Sormak istediğim soru bambaşkaydı: Bir ayı, yanımızdan geçen, sadece seyirci kaldığımız, parmaklarımızın arasından akıp giden ve bu yüzden de kayıp, kaçırılmış bir zaman gibi gelen, geçtiği için değil de bir işe yaramasını sağlayamadığımız için üzüldüğümüz bir zaman yerine; dolu dolu değerlendirdiğimiz bir zaman, </span>kendi <span class="ideitalik">zamanımız olarak yaşamış olmamız neye bağlıdır? Demek ki soru, bir ay ne kadar sürer değildi, soru, ‘insan bir aylık sürede kendisi için neler yapabilir’di. Bu ayın sadece bana ait olduğu izlenimini ne zaman edinirim?</span></p>
				<p class="normal"><span class="ideitalik">Şunu söylemem yanlış olur: Bir ayın ne kadar sürdüğünü öğrenmek için bir yıl harcadım. Başka türlü oldu: Bir ayın uzunluğuna dair yanıltıcı soruyu sorduğumda neyi bilmek istediğimi bulmak için bir yıl harcadım.</span></p>
				<p class="normal">Ertesi gün, öğle sonrasının erken bir saatinde dil kursundan döndüğünde Mariana Eça’yla karşılaştı Gregorius. Kadının köşeyi dönüp kendisine doğru geldiğini gördüğü anda onu aramaktan neden kaçınmış olduğunu anlayıverdi: Kadına baş dönmelerinden söz edecekti, o da nedeni ne olabilir diye yüksek sesle düşünecekti, Gregorius ise bunları duymak istemiyordu.</p>
				<p class="normal">Kahve içmeyi önerdi Mariana Eça, sonra da João’dan söz etti. “Pazar günü sabahtan öğlene kadar onu bekledim,” demişti Gregorius’tan söz ederek. “Nedenini bilemiyorum ama onun yanındayken içimi dökebiliyorum. Anlattıklarım silinip gitmiyor tabii, ama birkaç saatliğine rahatlıyorum.” Gregorius da Adriana’yı ve saati, Jorge’yi ve satranç kulübünü, Silveira’nın evini anlattı. Bern yolculuğunu da anlatmak üzereydi ki şunu hissetti: Bu anlatılamaz.</p>
				<p class="normal">Gregorius sözlerini bitirdiğinde, Mariana yeni gözlüğünü sordu, sorarken de kontrol edercesine kıstı gözlerini: “Çok az uyuyorsunuz,” dedi. Kadının kendisini muayene ettiği ve onun masasının önündeki koltuktan kalkmak istemediği sabahı düşündü Gregorius. İnceden inceye muayene edilişini. Birlikte vapurla Cacilhas’a gidişlerini ve daha sonra Mariana’nın evinde içtikleri altın pırıltılı kırmızı Assam çayını.</p>
				<p class="normal">“Son günlerde biraz başım dönüyor,” dedi. Biraz durduktan sonra da, “Korkuyorum,” diye ekledi.</p>
				<p class="normal">Bir saat sonra Mariana’nın muayenehanesinden çıktı. Kadın bir kez daha görme netliğini kontrol etmiş, tansiyonunu ölçmüştü, Gregorius’a çömelme ve denge hareketleri yaptırmış, baş dönmelerini ayrıntılı olarak anlattırmıştı. Sonra da bir nöroloji uzmanının adresini yazmıştı Gregorius’a.</p>
				<p class="normal">“Hayatınızın bu kadar kısa bir döneminde ne kadar çok şeyin değiştiği göz önüne alınırsa,” dedi Mariana, “pek de tehlikeli gelmiyor bana bu durum, şaşılacak bir tarafı da yok. Ama gerekli kontrolleri yapmak iyi olur.”</p>
				<p class="normal">Gregorius, Prado’nun muayenehanesinin duvarındaki, daha önce beyin resimlerinin asılı olduğu yerdeki boş dikdörtgeni görür gibi olmuştu. Mariana onun paniğe kapıldığını anladı.</p>
				<p class="normal">“Tümör olsa çok daha başka zararları olurdu,” diyerek Gregorius’un kolunu okşadı.</p>
				<p class="normal">Mélodie’nin evi pek uzakta değildi.</p>
				<p class="normal">Kadın kapıyı açarken, “Bir kez daha geleceğinizi biliyordum,” dedi Gregorius’a. “Sizin ziyaretinizi izleyen birkaç gün Amadeu yanımdaymış gibi hissettim.”</p>
				<p class="normal">Gregorius okuması için ona baba oğulun birbirlerine yazdıkları mektupları uzattı.</p>
				<p class="normal">“Haksızlık bu,” dedi Mélodie, babasının mektubunu okuyup bitirince. “Haksızlık. Dürüstlük değil. Sanki Amadeu onu ölüme itmiş gibi. Babamın doktoru sağduyuluydu. Ona verdiği reçetelerde uyku haplarını küçük dozlarda yazıyordu. Ama babam beklemesini bilirdi. Sabır onun meziyetiydi. Taş gibi katı bir sabır. Annem neler olacağını anladı. O hep anlardı. Olanları önlemek için hiçbir şey yapmadı. ‘Artık acı çekmiyor,’ dedi, kapağı açık tabutun başında durduğumuzda. Bu sözleri için sevdim annemi. ‘Ve artık kendine işkence etmesine de gerek kalmadı,’ dedim ben de. ‘Evet’ dedi annem, ‘o da var.’”</p>
				<p class="normal">Gregorius, Adriana’ya yaptığı ziyaretleri anlattı. Mélodie, Amadeu’nun ölümünden sonra mavi eve hiç gitmediğini söyledi, ama Adriana’nın orayı içinde zamanın donduğu bir müzeye ve tapınağa çevirmiş olması onu hiç şaşırtmamıştı.</p>
				<p class="normal">“Küçük bir kızken bile hayrandı ona. Her şeye muktedir ağabeyiydi onun. Babamıza kafa tutabilen. Babamıza! Amadeu üniversite eğitimi için Coimbra’ya gittikten bir yıl sonra Adriana, Liceu’nun karşısındaki kız okuluna nakil yaptırdı. Maria João’nun gittiği okuldu bu. Amadeu orada eski günlerin kahramanıydı, Adriana da kahramanın kız kardeşi olmanın tadını çıkarıyordu. Şunu unutmayalım: Amadeu’nun onun hayatını kurtardığı trajik olay yaşanmasaydı her şey daha farklı, daha normal gelişirdi.</p>
				<p class="normal">Olay sırasında Adriana on dokuz yaşındaydı. Bitirme sınavlarına hazırlanan Amadeu evdeydi, gece gündüz kitaplarının başından kalkmıyordu. Yalnızca yemek yemek için iniyordu alt kata. Adriana’nın soluk borusuna bir şey kaçması böyle ailece yenilen bir yemek sırasında oldu.</p>
				<p class="normal">Hepimizin tabaklarında yemeklerimiz vardı ve ilk başta hiçbir şeyin farkına varmadık. Birden Adriana çok garip bir ses çıkardı, korkunç bir hırıltı, iki eliyle boğazına sarılmıştı, ayaklarıyla çılgın bir tempoda tepiniyordu. Amadeu benim yanımda oturuyordu, aklı fikri hazırlandığı sınavlardaydı, onun masada dilsiz bir hayalet gibi oturup yemeğini körlemesine ağzına tıkıştırmasına alışkındık. Amadeu’yu kolumla dürtüp Adriana’yı gösterdim. Şaşkınlık <br class="chapter"/>içinde başını kaldırıp baktı. Adriana’nın yüzü mosmor kesilmişti, soluk alamıyordu, çaresiz bakışları Amadeu’ya yöneldi. Amadeu’nun yüzünde beliren ifade hiçbirimize yabancı değildi: Bir anda kavrayamadığı güç bir şeyle ne zaman karşılaşsa gösterdiği müthiş bir dikkat yoğunlaşması; çünkü o her şeyi hemen anlamaya alışıktı.</p>
				<p class="normal">Birden yerinden fırladı, sandalyesi arkaya devrilir gibi oldu, birkaç adımda Adriana’nın yanındaydı, onu koltuk altlarından yakalayıp ayağa kaldırdı, sırtı kendisine gelecek şekilde çevirdi, omuzlarından kavradı, derin bir soluk alıp kızın belden yukarısını sertçe geriye çekti. Adriana’nın gırtlağından boğulurcasına bir hırıltı duyuldu, bunun dışında değişen bir şey olmadı. Amadeu iki kez daha aynı tarzda geriye çekti onun gövdesini, ama soluk borusuna kaçmış olan et parçası yerinden oynamadı. Bundan sonra olanlar hepimizin belleğine kazındı, her saniyesi, her bir hareket. Amadeu, Adriana’yı yine sandalyesine oturttu, beni yanına çağırdı. Onun başını arkaya devirdi.</p>
				<p class="normal">‘Sıkı tut!’ dedi telaşla, ‘çok sıkı!’</p>
				<p class="normal">Sonra et kesmekte kullanılan keskin bıçağı masadan aldı, peçeteye sildi. Hepimiz soluklarımızı tutmuştuk.</p>
				<p class="normal">‘Olmaz!’ diye haykırdı annem. ‘Olmaz!’</p>
				<p class="normal">Sanırım Amadeu onu duymadı. Adriana’nın kucağına ata biner gibi oturdu ve onun gözlerinin içine baktı.</p>
				<p class="normal">‘Bunu yapmak zorundayım,’ dedi, sesinin sakinliği bugün bile hayrete düşürür beni. ‘Yoksa ölürsün. Ellerini çek. Bana güven.’</p>
				<p class="normal">Adriana ellerini boynundan çekti. Amadeu işaretparmağıyla yoklayarak kalkan kıkırdağıyla kıkırdakhalka arasındaki boşluğu buldu. Sonra bıçağın ucunu o boşluğun tam ortasına dayadı. Derin bir soluk aldı, gözlerini yumup açtı, sonra bıçağı sapladı.</p>
				<p class="normal">Ben bütün dikkatimle Adriana’nın başını marangoz mengenesindeymişçesine sımsıkı tutuyordum. Kanın fışkırdığını görmedim, sonradan Amadeu’nun gömleğinde fark ettim. Adriana’nın gövdesi şaha kalktı. Amadeu’nun soluk borusuna açılan yolu bulmuş olduğu, Adriana’nın havayı bu yeni açılan delikten içine çekmesinden anlaşılıyordu. Gözlerimi açtım ve Amadeu’nun bıçağın keskin <br class="chapter"/>tarafını yaranın içinde döndürmekte olduğunu dehşetle gördüm, tam anlamıyla gaddarca bir hareket gibi görünse de onun hava kanalını açık tutmak zorunda olduğunu sonradan anladım. Amadeu gömleğinin cebinden bir tükenmezkalem çıkardı, dişlerinin arasına soktu, serbest eliyle kalemin üst tarafını çevirip açtı, içindeki ucu çekip aldı ve kalemin boş kapsülünü boşaltma borucuğu niyetine yaraya soktu. Bıçağı yavaş yavaş dışarı çekerken tükenmezkalemi sıkı sıkı tuttu. Adriana kesintili ve ıslık çalar gibi soluk alsa da yaşıyordu, boğulurken yüzünün aldığı renk de yavaş yavaş düzeliyordu.</p>
				<p class="normal">‘Ambulans!’ diye talimat verdi Amadeu.</p>
				<p class="normal">Babam donup kalmışlığından sıyrıldı, telefona gitti. Boynunda tükenmezkalemle Adriana’yı kanepeye taşıdık. Amadeu onun saçlarını okşadı.</p>
				<p class="normal">‘Başka yolu yoktu,’ dedi.</p>
				<p class="normal">Birkaç dakika sonra gelen doktor elini Amadeu’nun omzuna koydu. ‘Ucuz kurtulmuş,’ dedi. ‘Böyle bir öngörü. Böyle bir cesaret. Sizin yaşınızda.’</p>
				<p class="normal">Adriana’yı alan ambulans gittiğinde, Amadeu kan lekeleri içindeki gömleğiyle sofradaki yerine oturdu. Hiç kimse konuşmadı. Sanırım onun için en kötüsü de buydu: Kimsenin konuşmaması. Doktor, üç-beş kelimeyle, Amadeu’nun doğruyu yapıp Adriana’nın hayatını kurtarmış olduğunu söylemişti. Buna rağmen kimse tek laf etmiyordu, yemek odasını dolduran sessizlik Amadeu’nun soğukkanlılığına duyulan, dehşetle karışık hayreti içeriyordu. ‘O sessizlik kendimi kasap gibi hissetmeme neden oldu,’ dedi Amadeu yıllar sonra, bu konudan söz ettiğimiz tek günde.</p>
				<p class="normal">Onu o anda tamamen yalnız bırakmış olmamızı asla hazmedemedi; ve bu onun aileyle olan ilişkisini bir daha düzelmemek üzere değiştirdi. Eve daha seyrek gelir oldu, geldiği zaman da nazik bir konuk gibi davranıyordu.</p>
				<p class="normal">Birden sessizlik parçalandı, Amadeu titremeye başladı. Ellerini yüzüne kapattı, onun bedenini sarsan o kuru hıçkırıkları bugün bile duyar gibiyim. Ve biz onu bir kez daha yalnız bıraktık. Kolunu okşadım ama bu hiç yeterli değildi, ben sadece sekiz yaşındaki kız kardeşiydim onun, ona gerekli olan şey bambaşkaydı.</p>
				<p class="normal">İhtiyacı olan şeyin gelmemesi bardağı taşıran damla oldu. Birden ayağa fırladı, üst kattaki odasına koştu, elinde bir tıp ders kitabıyla aşağı geldi, kitabı var gücüyle masaya fırlattı, çatallar bıçaklar tabaklara çarptı, bardaklar şangırdadı. ‘İşte,’ diye bağırdı, ‘işte burada yazıyor. O müdahalenin adı konyotomi. Ne diye gözlerinizi dikmiş bakıyorsunuz? Put gibi oturdunuz yerinizde! Ben olmasaydım onun buradan tabutu çıkardı!’</p>
				<p class="normal">Adriana ameliyat oldu, sonra da iki hafta hastanede kaldı. Amadeu her gün gidiyordu oraya, ama hep tek başına, bizimle gitmek istemiyordu. Adriana öylesine minnet duyuyordu ki ona, neredeyse dinsel motifler barındırıyordu bu duyguları. Boğazı sargılı olarak yastıkların üzerinde solgunca yatıyor ve o dramatik sahneyi durmadan yeniden yaşıyordu. İkimiz yalnız kaldığımızda o olaydan söz açıyordu.</p>
				<p class="normal">‘Amadeu bıçağı saplamadan hemen önce pencerenin önündeki sedir ağaçları kızardı, kan kırmızı oldu,’ dedi. ‘Sonra da kendimden geçtim.’”</p>
				<p class="normal">Adriana hastaneden çıktığında, dedi Mélodie, hayatını, kendisini kurtarmış olan ağabeyine adamak zorunda hissediyordu kendini. Amadeu tekinsiz buluyordu bu düşünceyi; ve onu kardeşinin kafasından çıkarmak için elinden geleni denedi. Bir süre bunu başarmış gibiydi, Adriana bir Fransızla tanıştı, adama âşık oldu ve yaşanan trajik olayı unutur gibi oldu. Ancak gebe kalır kalmaz bu aşk bitti. Ve Adriana’nın geçirdiği müdahalede yanında olmak üzere yine geldi Amadeu. Fátima ile çıktığı geziden fedakârlık ederek İngiltere’den geri döndü. Adriana liseyi bitirdikten sonra doktor yardımcılığı eğitimi almıştı, Amadeu üç yıl sonra mavi muayenehaneyi açınca Adriana’nın onun asistanı olarak çalışacağı belli oldu. Fátima onu evine almak istemedi. Adriana evden gitmek zorunda kalınca dramatik sahneler yaşandı. Fátima’nın ölümünün üstünden bir hafta geçmemişti ki Adriana eve yerleşti. Amadeu kaybının sarsıntısı içindeydi, karşı koyacak durumda değildi. Zafer Adriana’nındı.</p>
				<p class="normal">35<span class="ideitalik"> </span></p>
				<p class="normal">“Kimi zaman, Amadeu’nun ruhunun her şeyden önce dil olduğunu düşündüm,” demişti Mélodie konuşmanın sonuna doğru. “Ruhunun kelimelerden oluştuğunu; onun dışında hiç kimsede böyle bir şeye tanık olmadım.”</p>
				<p class="normal">Gregorius ona anevrizmayla ilgili notu göstermişti. Mélodie’nin de bundan haberi yoktu. Ama şimdi hatırladığı bir şey vardı.</p>
				<p class="normal">“Geçip gitmek, akıp gitmek, sona ermekle ilgili kelimeler kullanıldığında irkilirdi, özellikle aklımda kalanlar <span class="ideitalik">correr </span>ve <span class="ideitalik">passar. </span>Kelimelere öyle tepki gösterirdi ki sanki onlar nesnelerden daha önemliydi. Kardeşimi anlamak isteyenler için bilinmesi gereken en önemli şey buydu. Yanlış kelimelerin diktatörlüğünden ve doğru kelimelerin özgürlüğünden söz ediyordu, dildeki <span class="ideitalik">kitsch</span>’liğin<span class="ideitalik"> </span>görünmez zindanından ve şiirin ışığından.</p>
				<p class="normal">Amadeu dil tutkunuydu, dilin büyüsüne kapılmış biriydi, yanlış söylenen bir kelime onu bir bıçak darbesinden daha çok yaralardı. Geçicilikle, ölümlülükle ilgili kelimelere ansızın gösterdiği sert tepki var bir de. Bize yaptığı ziyaretlerin birinin ardından kocamla ben gece yarısına kadar çözmeye çalıştık onun gün ışığına çıkan bu yeni ürküsünü. ‘O kelimeler olmasın! Lütfen o kelimeler olmasın!’ demişti. Sormayı göze alamadık. Ağabeyim ortalığı kasıp kavurabilirdi.”</p>
				<p class="normal">Gregorius, Silveira’nın salonunda bir koltuğa oturdu ve Mélodie’nin vermiş olduğu Prado’nun yazdıklarını okumaya başladı.</p>
				<p class="normal">“Yanlış kişilerin eline geçer diye deli gibi korkuyordu,” demişti Mélodie. “’Belki de bunu yok etsem daha iyi olur,’ dedi Amadeu. Ama sonra saklamam için bana verdi. Zarfı ancak onun ölümünden sonra açacaktım. Gözlerimin önündeki perde kalktı birden.”</p>
				<p class="normal">Prado o metni annesinin ölümünü izleyen kış aylarmda yazmış ve Mélodie’ye Fátima’nın ilkbahardaki ölümünden hemen önce vermişti. Üç ayrı sayfada başlanmış üç metindi, yazıldıkları mürekkep de farklıydı. Bir araya getirilince annesine yazdığı bir veda mektubu oluştursa da hitap kelimeleri yoktu. Bunun yerine kitaptaki pek çok metin gibi bir başlığa sahipti.</p>
				<p class="normal">DESPEDIDA FALHADA Á MAMÃ. ANNEYE VEDA EDEMEMEK. <span class="ideitalik">Seninle vedalaşamayacağım anne. Sen artık yoksun ve gerçek bir veda için yüz yüze gelmek gerekir. Çok fazla bekledim; ve bir rastlantı değil bu. Açıkyürekli bir vedalaşmayı korkakça bir vedalaşmadan ayıran nedir? Senden açıkyüreklilikle ayrılmak demek, bizim, seninle benim, aramızda ne olduğuna dair seninle bir fikir birliğine varmak için çaba göstermemiz olurdu. Çünkü kelimenin tam ve eksiksiz anlamıyla bir veda bu anlama gelir: İki insan, birbirinden kopmadan önce, birbirlerini nasıl görmüş, nasıl tanımış oldukları hususunda anlaşırlar. Aralarında neyin hedefine ulaştığı, neyin yarım kaldığı hususunda. Bunun için korkusuz olmak gerekir. Uyumsuzlukların verdiği acıya katlanabilmelidir insan. Olanaksız olanı da kabul edebilmelidir. Vedalaşmak, insanın kendi kendisiyle de yaptığı bir şeydir: Başkalarının bakışları altında kendine arka çıkmasıdır. Vedalaşmaktan korkmanın temelinde ise tapınmak yatar: Olanları altın ışığa daldırmak ve karanlığı yalanla yok etmeye kalkışmak. Bunu yaparken kaybedilen şey, en azından, karanlığı doğuran o hamlelerde kişinin kendini tanımasıdır.</span></p>
				<p class="normal"><span class="ideitalik">Sen bende bir sanat eseri yarattın anne; ve sana uzun zaman önce söylemiş olmam gerekenleri şimdi yazıyorum: Bu sanat eseri benim hayatıma her şeyden çok yük oldu. Çünkü benden, oğlundan </span>–kendi <span class="ideitalik">oğlundan– şundan daha azını beklemediğini bilmemi –ve bu mesajın içeriğinden en ufak bir kuşku duymak söz konusu değildi– sağladın: Üstün olmalıydı. Hangi konuda üstün olacağım pek önemli değildi, ama yapacağım işler, başkalarının yaptıklarından üstün olmalıydı, hem sadece üstün değil en üstün olmalıydı. Sadakatsizlik: Sen bunu bana hiç </span>söylemedin. <span class="ideitalik">Beklentini asla ifade etmedin, etseydin tavrımı belli ederdim, üzerinde düşünürdüm ve duygularımla yaklaşırdım ona. Ama yine de biliyordum, çünkü şöyle bir şey var: Savunmasız bir çocuğa damla damla, günbegün bilgi akıtılır, ama çocuk bu sessizce büyüyen bilgiyi asla fark etmez. Görünmez bilgi çocuğun içinde sinsi bir zehir gibi yayılır, bedenin ve ruhun dokusuna sızar ve onun hayatının rengini ve ayrımlarını belirler. Gücünü gizli olmasından alan, gizlice etkileyen bu bilgiden, kendime karşı beslediğim boyun eğmez, amansız beklentilerden oluşan bir kumaş dokundu içimde, korku yüklü ihtirasın acımasız örümceklerinin dokuduğu görünmeyen, keşfedilemeyen bir kumaş. Daha sonra, kaç kez, ne kadar çaresizce ve ne kadar gülünç bir şekilde kendi içimde çırpındım kendimi kurtarmak için, ama sonunda daha da çok kösteklendim. Senin benim içimdeki varlığına karşı durmam olanaksızdı: Senin yarattığın sanat eseri o kadar mükemmeldi, o kadar kusursuzdu ki, olağanüstüydü, soluk kesici kusursuzlukta bir sanat eseriydi.</span></p>
				<p class="normal"><span class="ideitalik">Onun kusursuz olmasında senin boğucu beklentilerini sadece dile getirmemiş olmanın değil, tam </span>tersini <span class="ideitalik">ifade eden kelimelerin ve el kol hareketlerinin altında gizlemenin de rolü vardı. Bunun bilinçli, kurnazca ve sinsice bir plan olduğunu söylemek istemiyorum. Hayır, sen aldatıcı sözlerine </span>kendin de <span class="ideitalik">inandın ve zekâsı seninkini kat kat aşan bir maskelemenin kurbanı oldun. O zamandan beri şunu biliyorum ki, insanlar hiç farkında olmaksızın en derin noktalarına kadar birbirleriyle iç içe geçip birbirinin içinde var olabilirler.</span></p>
				<p class="normal"><span class="ideitalik">Beni gönlünce, sanatkârane –yabancı bir ruhu canice yontan bir yontucu gibi– yaratma biçimine ve tarzına bir şey daha dahildi: Bana verdiğin adlar. </span>Amadeu Inácio. <span class="ideitalik">Çoğu kişi bunun üzerinde durmaz, ara sıra ahengi hakkında birkaç şey söyleyen çıkar. Ama ben içyüzünü biliyorum, çünkü sesinin tınısı kulağımda, mağrur bir ibadetle dolu sesinin. Ben bir dâhi olmalıydım. Tanrılar gibi kolay olmalıydı her şey bana. Ve aynı zamanda –aynı zamanda!– kutsal Ignacio’nun ölümcül gücünü somutlaştırmak ve yeteneklerini ruhani başkomutan olarak uygulamalıydım.</span></p>
				<p class="normal"><span class="ideitalik">Kötü bir söz ama olaya bundan daha iyi uyanı yok: Benim hayatımı bir annenin akıttığı zehir belirledi.</span></p>
				<p class="normal">Benim içimde de saklı, hayatının akışını belirleyen bir mevcudiyeti var mıydı annemle babamın, belki de maskelenmiş olarak ve ters yönde diye düşündü Gregorius, Belém’in sakin sokaklarından geçerken. Annesinin temizlikçilik yaparak kazandığı paraları yazdığı küçük defteri görür gibi oldu. Üzerinden Gregorius’a isteksizce baktığı kemik çerçeveli, camları hep kirli yıpranmış gözlük. <span class="ideitalik">Bir kez daha görebilseydim denizi, ama bütçemiz yetmez buna. </span>Annesinde bir şey vardı, güzel, hatta ışıltılı bir şey, uzun zamandır düşünmemişti bunu Gregorius: Pisliklerini temizlemek zorunda olduğu insanlarla sokakta karşılaştığında takındığı onurlu tavır. En ufak bir boyun eğiş yok, dizlerinin üzerinde çalışsın diye ona para verenlerin bakışlarıyla aynı düzeydeydi annesinin bakışları. Küçük bir çocukken, <span class="ideitalik">Buna hakkı var mı? </span>diye sormuştu Gregorius kendi kendine, ama sonra annesini yeniden o tavırda gördüğünde onunla gurur duymuştu. Bir de birkaç saatini okumaya ayırabildiğinde eline aldığı Ludwig Ganghofer’in köy romanları olmasaydı. <span class="ideitalik">Şimdi sen de kitaplara sığınıyorsun. </span>Kitap okuru değildi annesi. Acıydı bu, ama kitap okuru değildi.</p>
				<p class="normal"><span class="ideitalik">Hangi banka bana kredi verir ki, </span>dediğini duyardı Gregorius babasının, <span class="ideitalik">hem de böyle bir şey için. </span>Farsça dilbilgisi kitabı için on üç frank yirmi kuruşu avucuna birer birer sayan babasının kısacık kesilmiş tırnaklı iri eli gözlerinin önündeydi. <span class="ideitalik">Oraya gitmek istediğine emin misin? </span>diye sormuştu, <span class="ideitalik">çok uzak orası, alıştığımız şeylerin çok uzağında. Harfler bile çok farklı, harfe bile benzemiyorlar. Gidersen sana neler olduğunu bilemeyeceğiz. </span>Gregorius ona parayı geri verdiğinde iri elli babası saçlarını okşamıştı, oldukça seyrek şefkat gösteren iri eliyle.</p>
				<p class="normal">İnanılmaz Eva’nın babası, ihtiyar von Muralt, yargıçtı, okul bayramında şöyle bir görünmüştü, çam yarması gibi bir adamdı. Sert, ağrıların pençesindeki bir yargıçla, hayatını taptığı oğlunun hayatında yaşayan hırslı bir annenin oğlu olarak büyüseydi kendisi, neler olurdu diye düşündü Gregorius. Yine de Mundus olur muydu, Papirüs Mundus? Böyle bir şeyi bilebilir miydi insan?</p>
				<p class="normal">Gregorius dışarının buz gibi havasından evin sıcaklığına girince başı döndü. Daha önce oturduğu koltuğa oturdu, başının dönmesi geçene kadar bekledi. <span class="ideitalik">Hayatınızda bu kadar kısa sürede nelerin değiştiğini göz önüne alırsak şaşılacak bir şey yok, </span>demişti Mariana Eça. <span class="ideitalik">Tümör olsaydı bambaşka zararları da olurdu. </span>Doktorun sesini aklından çıkardı ve okumaya devam etti.</p>
				<p class="normal"><span class="ideitalik">Sende yaşadığım ilk büyük hayal kırıklığı, babamın mesleğiyle ilgili olarak beni rahatsız eden soruları dinlemek bile istememendi. Geri kalmış Portekiz’de, geri plana itilmiş bir kadın olarak acaba kendini bu konuda düşünmeye yeterli bulmadığından mıydı diye sordum kendime. Adalet ve yargı sadece erkekleri ilgilendiren şeyler olduğundan mı? Yoksa daha kötüsü müydü: Babamın işine karşı ne merak ne de kuşku beslediğinden miydi? Tarrafal’daki insanların kaderlerinin senin aklını hiç meşgul etmemesinden miydi?</span></p>
				<p class="normal"><span class="ideitalik">Babamı bizimle konuşmaya neden zorlamadın da sadece bir anıt olup çıktın? Bu sayede payına düşen güç seni mutlu mu etti? Çocuklarınla suskunca, evet gizlice suç ortaklığı yapmakta üstüne yoktu. Babamla bizim aramızda diplomatik arabulucuk yapmakta da üstüne yoktu, bu rolden hoşlanıyordun, kendini beğenmişlikle oynuyordun onu. Evliliğin sana tanıdığı daracık hareket alanının öcünü mü alıyordun? Toplum içinde yer edinmemenin ve babamın ağrılarının verdiği sıkıntının diyeti miydi?</span></p>
				<p class="normal"><span class="ideitalik">Sana her karşı çıktığımda neden boyun eğdin? Neden direnmedin bana ve böylece tartışmalara dayanmayı öğretmedin? Ben bunu oyun oynarcasına, rahatlıkla öğrenmedim de, ders kitabından öğrenir gibi binbir güçlükle, inceden inceye uğraşarak öğrendim, hatta bu yüzden çoğu zaman ölçüyü kaçırıp hedefimi aştım.</span></p>
				<p class="normal"><span class="ideitalik">Neden tercihlerime ipotek koydun? Babam ve sen: Adriana ile Mélodie’den neden o kadar az şey beklediniz? Güven eksikliğinde yatan aşağılanmayı neden hissetmediniz?</span></p>
				<p class="normal"><span class="ideitalik">Sana veda ederken söylediğim şeyler bunlardan oluşsaydı sadece, haksızlık olurdu. Babamın ölümünden sonraki altı yılda senin karşına yeni duygularla çıktım ve bu duygulara sahip olduğumu hissetmek mutlu etti beni. Onun mezarının başında dalgın dalgın durman bana çok dokundu, sana kendini rahat hissettiren dini alışkanlıklarının olmasına sevindim. Sonra, kurtulmanın ilk belirtileri görünmeye başladığında gerçekten mutlu oldum, umduğumdan da hızlı olmuştu bu. Sanki ilk kez kendine ait bir hayata açıyordun gözlerini.</span></p>
  <p class="normal"><span class="ideitalik">İlk yıl, mavi eve sık sık geliyordun, Fátima da bana, bize yapışıp kalacağından korkuyordu. Ama hayır: İç dinamiğini de belirlemiş olan hayatının o güne kadarki çatısı çöktüğü için çok erken evlenmenin sana neler kaybettirdiğini şimdi keşfeder olmuştun: Aile içindeki rolünün dışında kendine ait bir hayat. Kitap sormaya başladın, meraklı bir öğrenci gibi çevirdin sayfalarını, beceriksizce, acemice, ama gözlerin parlayarak. Bir keresinde kitabevinde bir rafın önünde dururken gördüm seni, sen beni fark etmemiştin, elindeki kitap açıktı. İşte o an seni sevdim anne, içimden yanına gitmek geldi. Ama bu tam bir hata olurdu: Seni yine eski hayatına gönderirdi.</span></p>
				<p class="normal">36</p>
				<p class="normal">Gregorius, Senyor Cortês’in odasında bir aşağı bir yukarı gidiyor, bütün cisimlerin Bern Almancasındaki adlarını söylüyordu. Sonra Liceu’nun karanlık, soğuk koridorlarından geçti ve orada gördüklerine de aynı şeyi yaptı. Kendi kendine bağırarak ve öfkeyle konuştu, boğuk kelimeler binanın içinde yankılandı, hayretler içinde onu seyreden biri, o metruk binaya, bir şeyden adamakıllı aklı karışan birinin yanlışlıkla girdiğini sanabilirdi.</p>
				<p class="normal">Sabah dil kursundayken başlamıştı. Birden Portekizcede en basit şeyleri unutmuştu, dil kursunun ilk plağındaki birinci derste öğrendiklerini, yola çıkmadan önce duyduklarını. Bir migren krizi nedeniyle gecikmiş görünen Cecília alaycı bir söz edecek oldu, durdu, gözlerini yumdu ve sonra sakinleştirici bir el hareketi yaptı.</p>
				<p class="normal"><span class="ideitalik">“Sossega,” </span>dedi Cecília, “sakinleşin lütfen. Yabancı bir dil öğrenen herkesin başına gelir bu. Ansızın kalakalırsınız. Geçer. Yarına hiçbir sorun kalmaz.”</p>
				<p class="normal">Farsçada belleği çalışmaz olmuştu, o güne kadar hep güvenebildiği dil belleği. Paniğe kapılıp Horaz ve Sappho’dan dizeler söylemiş, Homeros’tan az bilinen kelimeleri sıralamış, telaşla Süleyman’ın Neşideler Neşidesi’nin sayfalarını karıştırmıştı. Hepsini alışıldık olduğu üzere hatırladı, eksik kalan olmadı, belleğinde ani uçurumlar açılmadı. Yine de kendini depremden çıkmış gibi hissetti. Başı döndü. Başı döndü ve bellek kaybı yaşadı. Geçecekti.</p>
				<p class="normal">Müdürün odasında sessizce pencerenin önünde durdu. Bugün odanın içinde dolaşan ışık konisi yoktu. Yağmur yağıyordu. Birden, aniden öfkelenmişti. Şiddetli, yakıcı bir öfkeydi bu, somut bir nesnesi olmadığı için duyulan çaresizlikle karışık bir öfke. Bir isyan yaşadığını yavaş yavaş anladı, dillere karşı duyduğu yabancılığa karşı bir başkaldırı. İlk başta bu başkaldırı sadece Portekizceye yönelik gibiydi, belki burada konuşmak zorunda olduğu Fransızcaya da ve İngilizceye de. Sonra ağır ağır ve istemeye istemeye öfkesinin dalgalarının, kırk yılı aşkın süredir içinde yaşadığı eski dillerin sahillerine de çarptığını kendine itiraf etti.</p>
				<p class="normal">İsyanının derinliğini sezince şaşırdı. Ayaklarının altındaki zemin sallandı. Bir şey yapmalı, bir yere tutunmalıydı, gözlerini kapadı, Bubenberg Meydanı’nda durdu, gördüğü nesnelerin adlarını Bern Almancasıyla söyledi. Cisimlerle ve kendisiyle ağır, berrak şiveli cümlelerle konuştu. Deprem yavaşladı, ayaklarının altındaki zemin sabitleşti. Ama duyduğu dehşet devam etti, büyük bir tehlikeye maruz bırakılmış biri gibi öfkeyle karşıladı bu süregidişi; ve sonunda ıssız binanın koridorlarında deli gibi koştu, sanki karanlık koridorlardaki hayaletleri Bern Almancasıyla söylediği kelimelerle alt edecekti.</p>
				<p class="normal">İki saat sonra, Silveira’nın evinin salonunda otururken, bütün bunlar ona bir hayal gibi geldi, sanki sadece hayal etmişti hepsini. Latinceyi ve Yunancayı okurken her zamanki gibiydi, Portekizce dilbilgisi kitabını açınca her şey yerine geldi; ve konjunktif’in kurallarında iyice ilerleme gösterdi. İçinde bir şeylerin kırılıp parçalandığını hatırlatan tek şey, gördüğü hayallerdi.</p>
				<p class="normal">Oturduğu koltukta bir an içi geçti, kendini kocaman bir sınıfta tek öğrenci olarak gördü, önde duran ve göremediği birinin yabancı dildeki soruları ve talepleriyle kendi şiveli cümleleriyle mücadele ediyordu. Uyandığında gömleği ter içindeydi, duş aldı ve Adriana’ya gitmek üzere yola koyuldu.</p>
				<p class="normal">Salondaki saat tıkırtılarla çalışıp mavi eve zaman ve yaşanan an geri döndüğünden beri Adriana’nın değişmekte olduğunu anlatmıştı Clotilde. Gregorius Liceu’dan gelirken onunla tramvayda karşılaşmıştı.</p>
				<p class="normal">“Zaman zaman,” demişti Clotilde ve Gregorius anlamadığında kelimeleri sabırla yinelemişti, “sanki yeniden durdurmak istermiş gibi saatin karşısına geçiyor. Ama sonra ayrılıyor oradan, daha hızlı, daha kararlı adımlarla dolaşıyor. Sabahları daha erken kalkıyor. Sanki güne... evet, güne artık sadece katlanılacak bir şey olarak bakmıyor gibi.”</p>
				<p class="normal">Daha fazla yemek yiyordu, bir keresinde Clotilde’e kendisiyle birlikte gezintiye çıkması için ricada bulunmuştu.</p>
				<p class="normal">Mavi evin kapısı açıldığında Gregorius bir şaşkınlık yaşadı. Adriana siyah giymemişti. Sadece boynundaki yara izini gizleyen siyah bant duruyordu. Etekliği ve hırkası ince mavi çizgili açık gri renkteydi, bembeyaz bir bluz giymişti. Gregorius’un yüzündeki şaşkınlığın tadını çıkardığı, gülümser gibi kıvrılan dudaklarından anlaşılıyordu.</p>
				<p class="normal">Gregorius ona babayla oğulun birbirlerine yazdıkları mektupları geri verdi.</p>
				<p class="normal">“Çılgınlık değil mi?” dedi Adriana. “Bu konuşmama. <span class="ideitalik">Éducation sentimentale, </span>derdi Amadeu, bize öncelikle duyguları açığa vurma sanatını ve duyguların sözler kanalıyla nasıl daha zenginleştiğini öğretmelidir. Ama babam bu konuda ne kadar az başarılı oldu!” Yere baktı. “Ve ben de!”</p>
				<p class="normal">Amadeu’nun çalışma masasının üzerinde duran kâğıtlardaki notları okumak istediğini söyledi Gregorius. Çatı katındaki odaya girdiklerinde Gregorius bir şaşkınlık daha yaşadı: Çalışma koltuğu artık masaya çapraz durmuyordu. Otuz yıl sonra Adriana o koltuğu donmuş geçmişten koparıp yerine koyabilmişti, böylece artık kardeşi o koltuktan az önce kalkmış gibi olmayacaktı. Gregorius, Adriana’ya baktığında onun gözlerini yere eğdiğini gördü, elleri hırkasının ceplerinde, mütevekkil, yaşlı bir kadın, ama aynı zamanda zor bir problemi çözmüş ve mahcup ama gururla övgü bekleyen bir öğrenciye de benziyordu. Gregorius kısa bir an elini kadının omzuna koydu.</p>
				<p class="normal">Bakır tepsideki mavi porselen fincan yıkanmıştı, kül tablası boştu. Sadece nöbetşekeri şekerlikte duruyordu. Eski dolmakalemin kapağını takmıştı Adriana, zümrüt yeşili masa lambasını yaktı. Çalışma koltuğunu geriye itti, eliyle koltuğu göstererek –ki ufak da olsa bir tereddüt okunuyordu hareketinden– oturmasını işaret etti.</p>
				<p class="normal">Ortasından açılmış devasa kitap hâlâ desteğinde duruyordu, kâğıt yığını bile yerli yerindeydi. Adriana’ya soran gözlerle baktıktan sonra yazarın ve kitabın adını görebilmek için kitabı eline aldı Gregorius. JOÃO DE LOUSADA DE LEDESMA, O MAR TENEBROSO, karanlık, ürküten deniz. Büyük, kaligrafik yazı karakterleri, bakıra oyulmuş sahiller, denizcilerin çini mürekkebiyle yapılmış resimleri. Yeniden Adriana’ya baktı.</p>
				<p class="normal">“Bilmiyorum,” dedi Adriana, “neden ansızın bunlara ilgi duyduğunu bilmiyorum, Avrupa’nın en batısında bulunduklarına inanan ve uçsuz bucaksız görünen denizin öte yanında ne olduğunu merak eden ortaçağdaki insanların duyduğu korkular üzerine yazılmış kitapların tutkunu olmuştu.”</p>
				<p class="normal">Gregorius kitabı kendine doğru çekti ve bir İspanyolca alıntı okudu: <span class="ideitalik">Másallá no hay nada más que les aguas del mar, cuyo término nadie más que Dios conoce. Onun ötesinde, denizin sularının dışında bir şey yok ve o denizin sınırını Tanrı’dan başka kimse bilmiyor.</span></p>
				<p class="normal">“Cabo Finisterre,” dedi Adriana, “kuzeyde, Galiçya’da. İspanya’nın en batı noktası. Aklı oradaydı. O zamanki dünyanın ucu. ‘Ama bizim Portekiz’deki bir noktamız oranın daha da batısında, niye İspanya diyorsun?’ deyip ona haritada o noktayı gösterdim. Ama o bunları duymak istemiyordu, Finisterre’den söz edip duruyordu, saplantı gibi olmuştu. Ondan söz ederken yüzüne telaşlı, ateşli bir ifade geliyordu.”</p>
				<p class="normal">SOLIDÃO, YALNIZLIK yazıyordu, Prado’nun son notlarının bulunduğu kâğıdın tepesinde. Adriana, Gregorius’un bakışlarını izlemişti.</p>
				<p class="normal">“Son yılında, hepimizin çok korktuğu yalnızlığın aslında nerede var olduğunu anlayamadığından sık sık yakınırdı. <span class="ideitalik">Yalnızlık dediğimiz şey nedir aslında, </span>derdi, sadece <span class="ideitalik">başkalarının eksikliği olmamalı, insan bir başına olabilir ama yalnız olmaz; ve insanların yanındayken de yalnız olabilir, o zaman nedir yalnızlık? </span>Karmaşa içinde yalnız olabilmemiz onun kafasını hep meşgul ediyordu. <span class="ideitalik">Tamam, diyordu başkalarının da yanımızda olması, yanı başımızdaki boşluğu doldurmaları önemli değil. Bizi överlerken bile, ya da dostça bir konuşma sırasında akıllıca, kendilerini bizim yerimize koyarak öğüt verirlerken bile yalnız olabiliriz. Demek ki yalnızlık salt başkalarının mevcudiyetiyle ilgili bir şey değil; ve yaptıkları şeyle de. Öyleyse neyle ilgili? Neyle Tanrı aşkına?</span></p>
				<p class="normal">Fátima hakkında da, ona karşı olan duyguları hakkında da benimle konuşmazdı, <span class="ideitalik">Mahremiyet son kutsal şeyimiz, </span>derdi hep. Sadece bir tek kez şunu söylemekten geri duramadı: <span class="ideitalik">Onun yanında yatıyor, soluklarının sesini duyuyorum, sıcaklığını hissediyorum; ve dehşetli yalnızım, </span>dedi. <span class="ideitalik">Nedir bu? NEDİR?”</span></p>
				<p class="normal"><span class="ideitalik">Solidão por proscrição, Dışlanarak yalnız kalma, </span>diye not etmişti Prado. <span class="ideitalik">Başkaları bizden ilgilerini, saygılarını ve takdirlerini esirgerlerse neden onlara şunu söyleyemiyoruz: “Bütün bunlara ihtiyacım yok, ben kendime yetiyorum?” Bunun elimizden gelmemesi korkunç bir özgür olamama biçimi değil mi? Bu bizi başkalarının kölesi yapmıyor mu? Buna karşı hangi duyguları bent olarak, koruma duvarı olarak koyabiliriz? İçimizdeki sağlamlık ne türde olmalı?</span></p>
				<p class="normal">Gregorius, öne, çalışma masasının üzerine doğru eğildi ve duvardaki kâğıtta yazılı olan solmuş kelimeleri okudu.</p>
				<p class="normal"><span class="ideitalik">Güven yoluyla şantaj. </span>“Hastaları en mahrem şeylerini ona açıyorlardı, en tehlikelileri bile,” dedi Adriana. “Siyasi açıdan tehlikeli demek istiyorum. Sonra, onun da bir şeyleri itiraf etmesini bekliyorlardı. Kendilerini çıplak gibi hissetmesinler diye. O bundan nefret ediyordu. Bütün kalbiyle nefret ediyordu.</p>
  <p class="normal"><span class="ideitalik">Herhangi birinin benden herhangi bir şey beklemesini istemiyorum, </span>diyor ve ayağını yere vuruyordu. <span class="ideitalik">Çevreme sınır çekmek neden bu kadar zor geliyor bana? </span>‘Annem,’ demek geliyordu içimden, ‘annem.’ Ama söylemiyordum. Kendisi de biliyordu bunu.”</p>
				<p class="normal"><span class="ideitalik">Sabrın tehlikeli erdemi. “Paciência: </span>Hayatının son yıllarında bu kelimeye karşı gerçek bir alerji duymaya başladı, yanına sabırlı biri yaklaştığında suratı kararıyordu. <span class="ideitalik">Hedefine ulaşamamanın kahrolası bir yolu, </span>diyordu öfkeyle. <span class="ideitalik">İçimizde fışkırabilecek pınarlardan korkmak. </span>Ancak anevrizmadan haberim olduğunda bununla ne demek istediğini anlayabildim.”</p>
				<p class="normal">Sonuncu kâğıtta ötekilerden daha çok şey yazılıydı. <span class="ideitalik">Ruhumuzun kıyılarına vuran dalgalar uysal değilse, bizden daha güçlüyse: O zaman neden bu övgüler ya da yergiler? Neden ‘şanslıydık’ ya da ‘şanssızdık’ demekle yetinmeyelim? Ve kıyıya vuran dalgalar bizden </span>daha <span class="ideitalik">güçlü, </span>her zaman <span class="ideitalik">daha güçlü.</span></p>
				<p class="normal">“Eskiden bütün duvar kaplıydı bu kâğıtlarla,” dedi Adriana. “Durmadan bir şey yazıp duvara yapıştırıyordu. Ölümünden bir buçuk yıl önce İspanya’ya yaptığı şu uğursuz yolculuğa kadar. Ondan sonra kalemi eline pek seyrek aldı, çoğunlukla bu masanın başında oturuyor, gözlerini önüne dikiyordu.”</p>
				<p class="normal">Gregorius bekledi. Ara sıra kadına bir göz atıyordu. Yerde dağ gibi yığılı duran kitapların yanındaki okuma koltuğunda oturuyordu Adriana, kitapların yerini değiştirmemişti, yığınlardan birinin üzerinde içinde beyin resmi olan kocaman kitap hâlâ duruyordu. Koyu renk damarlı ellerini kavuşturdu kadın, sonra çözdü, yeniden kavuşturdu. Yüzü şekilden şekle giriyordu. Hatırlamaya karşı direnmişti, başarılı olmuşa benziyordu.</p>
				<p class="normal">“O dönem hakkında da bir şeyler bilmek isterdim,” dedi Gregorius. “Onu daha iyi anlayabilmek için.”</p>
				<p class="normal">“Bilmiyorum,” diyen Adriana yeniden sessizliğe gömüldü. Tekrar konuşmaya başladığında sözleri çok uzaktan gelir gibiydi.</p>
				<p class="normal">“Onu tanıdığımı sanıyordum. Evet, onu tanıyorum diyebilirdim, onun içini dışını biliyorum, ne de olsa yıllardır onu her gün görüyordum, düşüncelerini ve duygularını anlatıyordu, hatta rüyalarını bile. Ama sonra, o toplantının ardından eve döndü, ölümünden iki yıl önceydi bu, aralık ayında elli bir yaşına basacaktı. João’nun da katıldığı o toplantılardan biriydi, João bilmem kim. Amadeu’ya iyi gelmeyen adam. Sanırım Jorge de vardı, Jorge O’Kelly, Amadeu’nun sevgili dostu. O toplantılara gitmemesini çok isterdim. Ona hiç iyi gelmiyorlardı.”</p>
				<p class="normal">“Orada direnişçiler buluşuyorlardı,” dedi Gregorius. “Amadeu direniş için çalışıyordu, bunu biliyor olmalısınız. Bir şey yapmak istiyordu, Mendes gibilerine karşı bir şey.”</p>
				<p class="normal"><span class="ideitalik">“Resistência,” </span>dedi Adriana; ve sonra bir daha, <span class="ideitalik">“Resistência.” </span>Sanki bu konu hakkında hiçbir şey duymamış ve böyle bir şeyin mevcudiyetine inanmak istemiyormuş gibi çıkmıştı bu kelime ağzından.</p>
				<p class="normal">Onu gerçeği kabul etmeye zorlama gereği duyduğu için kendine lanet etti Gregorius, çünkü Adriana bir an hiç konuşmayacakmış gibi oldu. Ama sonra yüzündeki öfke silindi, geceleyin tekinsiz bir buluşmadan eve dönen kardeşini anlatmaya döndü yeniden.</p>
				<p class="normal">“Sabah onu mutfakta bulduğumda uyumamıştı, sırtında bir gün önceki giysileri vardı. Uyumadığı zaman nasıl olduğunu bilirdim. Ama bu kez farklıydı. Gözlerinin altı çökmesine rağmen her zamanki gibi bitkin görünmüyordu. Ve hiç yapmadığı bir şey yaptı: Sandalyesini geri kaykıltıp sallandı. Daha sonra bunun üzerinde düşündüğümde kendi kendime şöyle dedim: Sanki bir yolculuğa çıkmış gibiydi Amadeu. Muayenehanede her konuda eli hafif ve çabuk davranıyordu, her şeyi tereyağından kıl çekercesine hallediyordu; ve çöp kutusuna ne zaman bir şey atsa içine isabet ettiriyordu.</p>
				<p class="normal">Âşıktı diye düşünebilirsiniz, bunlar onun âşık olduğunun belirgin işaretleri değil miydi? Elbette ben de böyle düşündüm. Ama erkek erkeğe olan o toplantıların birinde mi olmuştu? Daha önce Fátima’yla olduğundan öyle farklıydı ki. Daha vahşi, daha coşkulu, daha ihtiraslı. Deyim yerindeyse dizginsiz. Beni ürkütüyordu. Bana yabancılaştı Amadeu. Özellikle ben kızı gördükten sonra. Kız bekleme odasına girdiği anda onun sadece bir hasta olmadığını hissetmiştim. Yirmili yaşlarının başındaydı, ortasında. Masum genç kızla vamp kadın arası ilginç bir karışım. Işıl ışıl gözler, Asyalı ten, salına salına yürüyüş. Bekleme odasındaki erkekler ona kaçamak bakıyorlardı, kadınlar gözlerini kısıyorlardı.</p>
				<p class="normal">Kızı muayene odasına götürdüm. Amadeu o sırada ellerini yıkıyordu. Dönüp baktı ve sanki yıldırım çarpmış gibi oldu. Yüzüne kan hücum etti. Sonra kendine hâkim oldu.</p>
				<p class="normal">‘Adriana, bu Estefânia,’ dedi Amadeu, ‘bizi biraz yalnız bırakır mısın lütfen, bir şey konuşacağız.’</p>
				<p class="normal">Daha önce hiç böyle bir şey olmamıştı. Bu odanın duvarları arasında benim duymamam gereken hiçbir şey konuşulmamıştı. <span class="ideitalik">Hiçbir şey.</span></p>
				<p class="normal">Tekrar geldi Estefânia, dört ya da beş kez. Her seferinde Amadeu beni dışarı çıkardı, onunla konuştu ve sonra kapıya kadar geçirdi. Her seferinde yüzü kızarmış oluyordu Amadeu’nun ve sonra akşama kadar sinirli davranıyor, enjeksiyonları kötü yapıyordu, oysa eli titremiyor diye taparlardı ona. Son seferinde muayenehaneye gelmedi Estefânia, buranın zilini çaldı, vakit gece yarısına yaklaşıyordu. Amadeu paltosunu alıp aşağı indi. İkisini köşeyi dönerlerken gördüm, Amadeu telaşla bir şeyler söylüyordu ona. Bir saat sonra döndüğünde saçı başı darmadağındı, içki kokuyordu.</p>
				<p class="normal">Ondan sonra bir daha gelmedi kız. Amadeu geçici bilinç kayıpları yaşıyordu. Sanki gizli bir güç onu derinlere çekiyordu. Sinirli oluyordu, hatta zaman zaman kaba da, hastalara karşı bile. İlk kez mesleğini artık sevmediğini düşündüm, artık onu iyi uygulamadığını, kaçıp gitmek istediğini.</p>
				<p class="normal">Bir keresinde Jorge ile kıza rastladım. Kızın beline sarılmıştı, kızsa bundan hoşlanmamış görünüyordu. Şaşırmıştım, Jorge beni tanımazlıktan geldi, kızı bir ara sokağa soktu. Amadeu’ya anlatmak geldi içimden. Ama yapmadım. Acı çekiyordu. Bir keresinde, özellikle kötü bir gecede, Bach’ın Goldberg Varyasyonları’nı çalmamı istedi benden. Gözlerini kapayıp oturdu, kızı düşündüğünden kesinlikle emindim.</p>
				<p class="normal">Amadeu’nun hayatının ritminin bir parçası olan, Jorge ile yaptığı satranç partileri kesildi. Bütün kış boyu Jorge bir kez bile gelmedi bize, Noel’de bile. Amadeu da onun adını ağzına almıyordu.</p>
				<p class="normal">Martın ilk günlerinden birinde O’Kelly akşamleyin kapıya geldi. Amadeu’nun kapıyı açtığını duydum. ‘Sen,’ dedi.</p>
				<p class="normal">‘Evet, ben,’ dedi Jorge.</p>
				<p class="normal">Aşağıya, muayenehaneye indiler, konuştuklarını duymamam gerekiyordu. Evin kapısını açıp kulak verdim onlara. Hiçbir şey duyamadım, yüksek sesle söylenen tek bir kelime yoktu. Daha sonra sokak kapısının kapandığını duydum. Paltosunun yakasını kaldıran, dudaklarının arasına bir sigara sıkıştıran O’Kelly köşeyi dönüp gözden kayboldu. Sessizlik. Amadeu geldi, ama gelmedi. Sonunda ben aşağı indim. Karanlıkta oturuyordu, kımıldamadı.</p>
				<p class="normal">‘Bırak beni,’ dedi, ‘konuşmak istemiyorum.’</p>
				<p class="normal">Geç saatte yukarı çıktığında suratı bembeyazdı, sessizdi ve allak bullaktı. Neler olduğunu sormaya cesaret edemedim.</p>
				<p class="normal">Ertesi gün muayenehane kapalı kaldı. João geldi. Konuşma hakkında bir şey öğrenemedim. Kız ortaya çıktığından beri Amadeu bana değmeden yaşıyordu, muayenehanede birlikte çalıştığımız saatlerden hayat çekilip gitmişti. O insandan nefret ediyordum, uzun, siyah saçlarından, salına salına yürümesinden, kısa eteğinden. Artık piyano çalmıyordum. Bana hiç aldırmıyordu Amadeu. Çok... çok aşağılayıcıydı.</p>
				<p class="normal">İki ya da üç gün sonra, gece yarısı João ile kız kapıya dikildiler.</p>
				<p class="normal">‘Estefânia’nın burada kalmasını istiyorum,’ dedi João.</p>
				<p class="normal">Öyle bir söyledi ki bunu, itiraz etmek olanaksızdı. Ondan da, emreder gibi konuşmasından da nefret ettim. Amadeu kızı alıp muayenehaneye götürdü, onu gördüğünde tek kelime etmedi, ama yanlış anahtar kullandı ve merdivenden inerken anahtar destesini yere düşürdü. Kıza divanda yatak hazırladığını daha sonra gördüm.</p>
				<p class="normal">Sabaha karşı yukarı çıktı, duş aldı ve kahvaltı hazırladı. Kız gece uyumamış görünüyordu, ürkmüş gibiydi, üzerinde tuluma benzer bir şey vardı, bütün çekiciliği silinip gitmişti. Ben kendime hâkim oldum, bir kap daha kahve hazırladım, bir tane de yol için. Amadeu bana hiçbir açıklama yapmadı.</p>
				<p class="normal">‘Ne zaman döneceğimi bilmiyorum,’ dedi sadece, ‘beni merak etme.’</p>
				<p class="normal">Bir çantaya eşya koydu, birkaç tane de ilaç aldı, sonra ikisi sokağa çıktılar. Amadeu’nun cebinden araba anahtarı çıkarması beni şaşırttı, bir gün önce orada olmayan bir arabanın kapısını açtı. Araba kullanmasını bilmez ki diye düşündüm, ama direksiyona kız oturdu. Kızı en son o zaman gördüm.”</p>
				<p class="normal">Adriana konuşmadan oturdu, elleri kucağında, başı koltuğun arkalığına dayalıydı, gözlerini kapamıştı. Hızlı hızlı soluk alıp veriyordu, hâlâ eski olayları yaşıyordu. Siyah kadife bant yukarı kaymıştı. Gregorius boynundaki yara izini gördü, çirkin, zikzaklı bir yara iziydi, grimsi parlayan küçük bir de şiş vardı. Amadeu ata biner gibi oturmuştu onun kucağına. <span class="ideitalik">Bunu yapmam gerek, </span>demişti, <span class="ideitalik">yoksa ölürsün. Çek ellerini. Bana güven. </span>Sonra da bıçağı daldırmıştı. Ve yarım ömür sonra Adriana onun arabaya binip genç bir kadının yanına oturmasını, açıklama yapmadan, ne zaman döneceğini söylemeden çekip gitmesini seyretmişti.</p>
				<p class="normal">Gregorius, Adriana’nın solukları düzene girene kadar bekledi. Sonra da, Amadeu dönünce neler olduğunu sordu.</p>
				<p class="normal">“Taksiden indiği sırada tesadüfen pencerede duruyordum. Yalnızdı. Trenle dönmüş olmalıydı. Aradan bir hafta geçmişti. O süreyle ilgili hiçbir şey anlatmadı, ne o zaman ne de daha sonra. Sakalı uzamış, yanakları çökmüştü, sanırım onca gün pek bir şey yememişti. Önüne koyduğum her şeyi silip süpürdü. Sonra şurada yatağa uzandı ve tam bir gün bir gece uyudu, ilaç almış olmalı, paketini sonradan buldum.</p>
				<p class="normal">Saçlarını yıkadı, tıraş oldu, özenle giyindi. O arada ben de muayenehaneyi temizlemiştim.</p>
				<p class="normal">‘Her yer pırıl pırıl,’ dedi, gülümsemeye çalıştı. ‘Teşekkürler Adriana. Sen olmasaydın ne yapardım.’</p>
				<p class="normal">Muayenehanenin yeniden açıldığını hastalara duyurduk, bir saat sonra bekleme odası tıka basa dolmuştu. Amadeu her zamankinden daha ağır hareket ediyordu, belki de uyku ilacının etkisiydi, ama belki de hastalığı ilk belirtileri göstermeye başlamıştı. Hastalar onun eskisi gibi olmadığını hissettiler, kuşkuyla baktılar ona. Öğlen olmadan kahve istedi, daha önce böyle bir şey hiç olmamıştı.</p>
				<p class="normal">İki gün sonra ateşi yükseldi, korkunç baş ağrıları başladı. İlaçlar işe yaramadı.</p>
				<p class="normal">‘Paniğe gerek yok,’ diye yatıştırdı beni, ellerini şakaklarına bastırırken, ‘beden aynı zamanda ruhtur.’</p>
				<p class="normal">Ama onu belli etmeden seyrettiğimde korktuğunu gördüm, anevrizmayı düşünmüş olmalıydı. Berlioz’un müziğini çalmamı istedi, Fátima’nın sevdiği müziği.</p>
				<p class="normal">Üç beş nota sonra, ‘Kapat şunu!’ diye bağırdı. ‘Hemen kapat!’</p>
				<p class="normal">Belki başı ağrıdığı içindi, ama belki de kızdan sonra hiçbir şey olmamış gibi Fátima’ya dönemeyeceğini hissettiği içindi.</p>
				<p class="normal">Sonra João’yu yakaladılar, bir hastamızdan öğrendik. Ama-deu’nun baş ağrıları o kadar şiddetlendi ki, burada, üst katta, ellerini başına bastırıp deli gibi dolaşıyordu. Bir gözünde bir kılcal damar çatlamıştı, kan gözünü koyu kırmızıya boyamıştı, korkunç görünüyordu Amadeu, umutsuz ve biraz da kaba. Çaresiz kalmıştım, Jorge’yi çağırayım mı diye sordum.</p>
				<p class="normal">‘Hele bir çağır!’ diye bağırdı.</p>
				<p class="normal">Jorge ile Amadeu ancak bir yıl sonra buluştular, Amadeu ölmeden birkaç ay önce. O yıl boyunca Amadeu değişti. İki-üç hafta sonra ateşi de düştü, baş ağrıları da geçti. Ama kardeşimden geriye derin bir melankoliye düşmüş bir adam kaldı. <span class="ideitalik">Melancolia – </span>küçük bir çocukken bile hoşlanırdı bu kelimeden, sonradan melankoli konusunda kitaplar okudu. Birinde, melankolinin günümüzün tipik bir deneyimi olduğu yazıyordu. ‘Saçmalık!’ diyerek kızdı Amadeu. O, melankolinin zamanla ilgisi olmayan bir deneyim olduğunu söylüyordu, insanların tanıdığı en değerli şeylerden biri olduğu kanısındaydı.</p>
				<p class="normal">‘Çünkü melankolide insanın bütün kırılganlığı görünüyor,’ derdi.</p>
				<p class="normal">Tehlikesiz değildi. Melankoliyle depresyonun aynı şey olmadığını biliyordu elbette. Ama karşısına depresyon geçiren bir hasta geldiğinde onu psikiyatriye göndermeden önce çok tereddüt ediyordu. Hastayla, söz konusu durum melankoliymiş gibi konuşuyordu; bu tür insanların durumlarını güzelleştirip acılarına duyduğu ilginç hayranlıkla onları incitiyordu. Kızla çıktığı yolculuktan sonra bu tavrı daha da güçlendi, kimi zaman ağırlaşıp ihmalkârlığa dönüşüyordu.</p>
				<p class="normal">Bedensel teşhislerinde son ana kadar isabetli kararlar verdi. Ama hastalık çekiyordu, özellikle bir ağır hastayla karşılaştığında bazen yetersiz kaldığı oluyordu. Kadınların karşısında ise tutuklaşmıştı, eskisine kıyasla daha çabuk bir uzmana yolluyordu onları.</p>
				<p class="normal">O yolculukta her ne olduysa, daha önce hiç olmadığı kadar altüst olmuştu, Fátima’nın ölümünde olduğundan bile çok. Sanki tektonik bir deprem olmuş ve Amadeu’nun ruhunun en derinindeki kaya tabakaları yerinden oynamıştı. O tabakaların üzerinde sakince duran her şey sallanır olmuş, en ufak bir esintide iki yana gidip gelmeye başlamıştı. Evin bütün havası değişti. Bir sanatoryumda yaşıyormuşuz gibi Amadeu’yu koruyup kollamam gerekiyordu. Korkunçtu.”</p>
				<p class="normal">Adriana gözündeki yaşı sildi.</p>
				<p class="normal">“Ve harikaydı. Yeniden... yeniden bana aitti. Ya da Jorge bir akşam kapımıza dikilmeseydi bana ait olurdu.”</p>
				<p class="normal">O’Kelly, Bali’den gelme, taşları oymalı bir satranç takımı getirmişti.</p>
				<p class="normal">“’Çoktandır seninle oyun oynamadık,’ dedi. ‘Çoktandır. Çok uzun zamandır.’”</p>
				<p class="normal">İlk birkaç oyunda pek konuşmadılar. Adriana çay hazırladı.</p>
				<p class="normal">“Gergin bir suskunluktu,” dedi Adriana. “Düşmanca değil ama gergin. Birbirlerini yokluyorlardı. Yeniden dost olabilmek için kendi içlerinde bir olanak arıyorlardı.”</p>
				<p class="normal">Ara sıra şaka yaparak ya da okul günlerinden kalma laflar ederek zemin yokluyorlardı. Beceremiyorlardı, gülüşleri daha suratlarına ulaşamadan sönüyordu. Prado’nun ölümünden bir ay önce satranç oynadıktan sonra aşağıya, muayenehaneye indiler. Gecenin geç saatlerine kadar konuştular. Bütün o zaman boyunca Adriana açık duran daire kapısının eşiğinde beklemişti.</p>
				<p class="normal">“Muayene odasının kapısı açıldı, dışarı çıktılar. Amadeu ışığı yakmadı, muayenehanenin kapısından vuran ışık koridoru pek aydınlatamıyordu. Ağır çekim filmlerde olduğu gibi yavaş yürüyorlardı. Aralarında son derece büyük bir mesafe olduğunu düşündüm. Sonunda sokak kapısına vardılar.</p>
				<p class="normal">‘İşte,’ dedi Amadeu.</p>
				</div>
</body>
</html>