<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>gecetreni</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<div class="chapter">
<p class="normal">1</p>
				<p class="normal">Raimund Gregorius’un hayatında her şeyi değiştirecek olan gün, öteki pek çok gün gibi başladı. Gregorius saat sekize çeyrek kala Bundesterrasse’den geldi, şehir merkezinden liseye uzanan Kirchenfeld Köprüsü’ne adım attı. Ders yılında, hafta içi günlerin hepsinde aynı şeyi ve hep sekize çeyrek kala yapardı. Bir keresinde köprü kapatılmış, o da Yunanca dersinde bir hata yapmıştı. Görülmüş şey değildi bu, bir daha da olmadı zaten. Bütün okulda günlerce onun bu hatasından başka bir şey konuşulmadı. Bu konudaki tartışmalar sürdükçe bu hatanın yanlış işitmeden kaynaklandığına inananların sayısı da arttı. Sonunda o derse girmiş olan öğrenciler de aynı kanıya vardılar. Mundus’un –herkes öyle derdi ona– Yunanca, Latince ya da İbranice dersinde bir hata yapması akıl alacak gibi değildi.</p>
				<p class="normal">Gregorius karşıya, Bern şehrinin Tarih Müzesi’nin sivri kulelerine, yukarıdaki Gurten Tepesi’ne ve aşağıya, buz yeşili sularıyla Aare’ye baktı. Sert esen rüzgâr alçaktaki bulutları Gregorius’un başının üstünden sürüklüyor, şemsiyesini ters döndürüyor, yağmuru yüzünde kamçı gibi şaklatıyordu. Köprünün tam ortasındaki kadını o sırada gördü. Dirseklerini parmaklığa dayamış, bardaktan boşanırcasına yağan yağmurun altında mektuba benzeyen bir şey okuyordu. Kâğıdı iki eliyle sıkı sıkı tutması gerekiyordu. Gregorius yaklaşınca kadın kâğıdı ansızın buruşturdu, elinde top haline getirdi ve bu topu sert bir hareketle boşluğa fırlattı. Gregorius gayriihtiyari adımlarını hızlandırmıştı, kadınla arasında birkaç adımlık mesafe kaldı. Kadının solgun, yağmurdan ıslanmış yüzündeki öfkeyi gördü. Bağırıp çağırarak boşalacak, sonra da uçup gidecek türden bir öfke değildi bu. Şiddetli, içedönük bir öfkeydi, kadının içinde uzun süredir usul usul tütüyor olmalıydı. Kadın kollarını iki yana gerip parmaklığa dayadı, topukları ayakkabılarından dışarı kaydı. <span class="ideitalik">Atlayacak. </span>Şiddetli rüzgâr Gregorius’un şemsiyesini elinden kopardı, köprünün parmaklığının üstünden aşırtıp savurdu; Gregorius içi defter dolu çantasını yere attı ve yüksek sesle küfretti, bu küfürlerin aslında onun her zamanki kelime dağarcığında yeri yoktu. Çantanın ağzı açıldı, defterler ıslak asfalta döküldü. Kadın arkasına döndü. Islanan defterlerin renginin koyulaşmasını birkaç saniye kımıldamadan seyretti. Sonra mantosunun cebinden bir keçeli kalem çıkardı, iki adım attı, Gregorius’a doğru eğildi ve onun alnına birtakım sayılar yazdı.</p>
				<p class="normal">“Özür dilerim,” dedi Fransızca, soluk soluğa ve yabancı bir aksanla, “ama bu telefon numarasını unutmamam gerekiyor, yanımda da kâğıt yok.”</p>
				<p class="normal">İlk kez görüyormuş gibi kendi ellerine baktı.</p>
				<p class="normal">“Elbette ben...” Bir Gregorius’un alnına bir kendi eline bakarak numarayı elinin üzerine yazdı. “Bu... bu numarayı aklımda tutmak istemiyordum, her şeyi unutmak istiyordum, ama mektubun düştüğünü görünce... numarayı unutmamalıydım.”</p>
				<p class="normal">Gözlüğünün kalın camlarına vuran yağmur Gregorius’un görüşünü bulandırıyordu, elleriyle yeri beceriksizce yoklayarak ıslak defterleri aradı. Keçeli kalemin ucu bir kez daha alnının üzerinde kayıyormuş gibi geldi ona. Ama sonra bunun, bir mendille sayıları silmeye çalışan kadının parmağı olduğunu fark etti.</p>
				<p class="normal">“Küstahlık olduğunu biliyorum...” Defterleri toplayan Gregorius’a yardım etmeye başlamıştı. Gregorius’un eli kadının eline değdi, dizine çarptı, son deftere ikisi birden uzanınca kafaları tokuştu.</p>
				<p class="normal">Karşı karşıya durduklarında, “Çok teşekkürler,” dedi Gregorius. Kadının başını işaret ederek, “Çok acıdı mı?” diye sordu.</p>
				<p class="normal">Dalgınca, gözlerini yere eğerek başını iki yana salladı kadın. Yağmur saçlarına vuruyor, yüzünden aşağı süzülüyordu. “Sizinle birlikte birkaç adım yürüyebilir miyim?”</p>
				<p class="normal">“Eee... tabii, olur,” diye kekeledi Gregorius.</p>
				<p class="normal">Hiç konuşmadan köprünün sonuna kadar birlikte yürüdüler, okul yönünde devam ettiler. Zaman duygusu Gregorius’a saatin sekizi geçtiğini, ilk dersin çoktan başlamış olduğunu söylüyordu. ‘Birkaç adım’ nereye kadardı? Kadın adımlarını onunkilere uydurmuş, yanında yürüyordu, sanki bütün gün öyle devam edecekti. Mantosunun geniş yakasını o kadar kaldırmıştı ki Gregorius yandan bakınca onun sadece alnını görüyordu.</p>
				<p class="normal">“Şuraya gireceğim, liseye,” dedi ve durdu. “Ben öğretmenim.”</p>
				<p class="normal">“Ben de gelebilir miyim?” diye sordu kadın, usulca.</p>
				<p class="normal">Gregorius duraksadı, kolunun yeniyle ıslak gözlüğünü sildi. “En azından içerisi kuru,” dedi sonunda.</p>
				<p class="normal">Merdiveni çıktılar, Gregorius geçmesi için kapıyı tuttu, derse girildiği için özellikle tenha ve sessiz görünen holde durdular. Üstlerinden sular damlıyordu.</p>
				<p class="normal">“Burada bekleyin,” diyen Gregorius havlu getirmek için tuvalete gitti.</p>
				<p class="normal">Aynanın önünde gözlüğünü kuruladı, yüzünü sildi. Alnındaki sayılar hâlâ okunabiliyordu. Havlunun bir ucunu sıcak suyun altına tuttu, tam alnını ovmaya başlayacaktı ki kalakaldı. Bu olayı saatler sonra aklına getirince, <span class="ideitalik">Her şeyi kesinleştiren andı o,</span> diye düşündü. Çünkü o gizemli kadınla karşılaşmasının izini silmek <span class="ideitalik">istemediğini </span>birden anlamıştı.</p>
				<p class="normal">Suratında bir telefon numarasıyla sınıfın karşısına çıkışını getirdi gözlerinin önüne; Mundus’tu o, bu binadaki ve herhalde okulun tarihindeki en güvenilir ve en içi dışı bir adam, otuz yılı aşkın bir süredir burada çalışıyor, hiçbir mesleki hatası yok, kusuru da; bir kurumsal anıt, biraz sıkıcı biri ama antik dillerdeki şaşılası bilgisi nedeniyle saygı görüyor, karşıdaki üniversitede bile çekinirler ondan, öğrencileri sevgiyle dalga geçerler onunla; her ders yılında, gece yarısı telefon edip eski bir metnin kıyıda köşede kalmış bir yeri için hangi olasılıkların söz konusu olabileceğini sorup yeni baştan sınarlardı onu, karşılığında da, her seferinde ezberden aynı yavan ama ayrıntılı açıklamayı alırlardı, bu açıklamanın içinde başka olası görüşlere yöneltilen eleştirel bir yorum da olurdu, rahatsız edilmekten duyduğu kızgınlığı hiç belli etmeyecek şekilde sakince yanıtlardı onları ve hiç değişmezdi o yanıtlar – Mundus’tu işte o, adı inanılmaz derecede eski moda, hatta antikaydı, o adın kısaltılması <span class="ideitalik">gerekiyordu </span>ve ancak <span class="ideitalik">böyle </span>kısaltılabiliyordu, öyle bir kısaltmaydı ki bu, adamın yaradılışını başka hiçbir kelimenin yapamayacağı ölçüde ortaya da koyuyordu,<sup class="calibre3"><a href="gecetreni_split_015.html#footnote-24565-1" id="footnote-24565-1-backlink" name="footnote-24565-1-backlink">[1]</a></sup> çünkü onun bir dilbilimci olarak ruhunda taşıdığı şey aslında koca bir dünyaydı, daha doğrusu birkaç tane koca dünya, kafasındaki her Latince ya da Yunanca metnin yanında İbranicesi de oluyordu, bu sayede Kutsal Kitap konusunda ders veren kimi profesörü hayrete düşürdüğü olmuştu. <span class="ideitalik">Gerçek bir bilgin görmek istiyorsanız, </span>derdi lise müdürü, onu yeni bir sınıfa tanıştırırken: <span class="ideitalik">İşte karşınızda.</span></p>
				<p class="normal">Ve bu bilgin, diye düşündü Gregorius, kimilerinin gözüne salt ölü kelimelerden ibaretmiş gibi görünen ve sevildiği için onu kıskanan meslektaşlarının nefretle <span class="ideitalik">Papirüs </span>adını taktıkları bu yavan adam, bu bilgin; kırmızı deri mantolu, rüyalardaki gibi yumuşacık, tınısı güney ülkelerini çağrıştıran, bitmek bilmeyen bir fısıltıya benzeyen, duyulması bile insanı suç ortağı yapmaya yeten bir sese sahip olan, çaresiz ve belli ki öfkeyle aşk arasında savrulan bir kadının alnına yazdığı telefon numarasıyla girecekti sınıfa.</p>
				<p class="normal">Gregorius havluyu getirdiğinde kadın tarağını dişlerinin arasına kıstırıp, mantosunun yakasında bir çanaktaymış gibi duran uzun siyah saçlarını kuruladı. Bina amiri hole girdi, Gregorius’u görünce önce şaşkınlıkla çıkış kapısının üstünde asılı olan saate, sonra da kolundaki saate baktı. Gregorius başıyla her zamanki gibi selamladı onu. Yanlarından koşarak bir kız öğrenci geçti, koşarken iki kez dönüp baktı, sonra yoluna devam etti.</p>
				<p class="normal">“Ders verdiğim sınıf şurada, yukarıda,” dedi kadına Gregorius ve eliyle pencereden binanın bir başka kanadını gösterdi. Kalbinin atışlarını duyuyordu. “Benimle gelmek ister misiniz?”</p>
				<p class="normal">Bunu gerçekten söylemiş olduğuna Gregorius daha sonra inanamadı; ama böyle olmuş olmalıydı, çünkü birden kendilerini yan yana sınıfa doğru gider buldular, Gregorius ayakkabısının kauçuk tabanlarının linolyum döşemedeki gıcırtısını, kadın adım attıkça da onun yüksek ve sivri topuklarının tıkırtısını duyuyordu.</p>
				<p class="normal">Daha önce kadına, “Anadiliniz ne?” diye sormuştu.</p>
  <p class="normal"><span class="ideitalik">“Português,” </span>demişti kadın.</p>
				<p class="normal">Şaşırtıcı biçimde <span class="ideitalik">u </span>gibi telaffuz ettiği <span class="ideitalik">o </span>harfi, ê harfinin yükselen, tuhaf bir biçimde bastırılan tizliği ve sözcüğün sonundaki yumuşak ş, birleşip bir ezgiye dönüşmüşlerdi Gregorius’un kulaklarında, aslında olduğundan daha uzun süren ve mümkün olsa bütün gün dinlemek istediği bir ezgiye.</p>
				<p class="normal">“Bekleyin,” dedi, ceketinin cebinden not defterini çıkardı, bir yaprak kopardı. “Numara için.”</p>
				<p class="normal">Elini kapının tokmağına koymuştu ki az önceki kelimeyi yinelemesini istedi kadından. Yineledi kadın, o zaman Gregorius onu ilk kez gülümserken gördü.</p>
				<p class="normal">Sınıfa girdiklerinde gevezelikler bıçakla kesilmişçesine durdu. Toplu şaşkınlık biçimini almış bir sessizlik doldu sınıfa. Gregorius daha sonra net olarak hatırladı: Her bir yüzde okunan bu hayret dolu sessizliğin, bu dili tutulmuş inanmazlığın tadını çıkarmıştı, kendisinden hiç beklemediği bir biçimde bunu hissedebilmiş olmaktan duyduğu sevincin de tadını çıkarmıştı.</p>
				<p class="normal"><span class="ideitalik">Neler oluyor? </span>Kapıda duran alışılmadık ikiliye, solgun yüzlü, saçları yarım yamalak taranmış bir kadının yanında dikilen, saçsız başı ıslanmış, paltosu yağmuru çekmiş Mundus’a dikilen en az yirmi çift gözde bu soru okunuyordu.</p>
				<p class="normal">“Şurası olur mu?” dedi Gregorius kadına, arka köşedeki boş sandalyeyi gösterdi. Sonra ön tarafa ilerledi, her zamanki gibi selamladı sınıfı, kürsüsünün arkasına geçip oturdu. Nasıl bir açıklama yapabileceği konusunda en ufak bir fikri yoktu, bu yüzden üzerinde çalışmakta oldukları metni çevirmelerini istedi. Çeviriler duraksamalarla yapıldı, Gregorius birkaç meraklı bakış yakaladı. Şaşkın bakışlar da vardı, çünkü o –o, yani her hatayı gözü kapalı yakalayan Mundus– bir sürü hataya, eksiğe ve beceriksizliğe göz yumuyordu.</p>
				<p class="normal">Kadına bakmıyormuş gibi yapmayı başardı. Ama her saniye görüyordu onu, ıslak saçlarını yüzünden geriye atmasını, beyaz ellerini ovuşturmasını, pencereye kayan dalgın, kayıp bakışlarını. Bir ara kalemini çıkardı kadın, telefon numarasını kâğıda yazdı. Sonra yine arkasına yaslandı, artık nerede bulunduğunu unutmuş görünüyordu.</p>
				<p class="normal">Dayanılır gibi değildi durum, Gregorius yan gözle saatine baktı: Teneffüse daha on dakika vardı. O sırada kadın ayağa kalktı, sessizce kapıya gitti. Kapı aralığında durup Gregorius’a döndü, parmağını dudaklarına götürdü. Gregorius başını sallayınca kadın gülümseyerek aynı hareketi yineledi. Sonra kapı hafif bir tıkırtıyla kapandı.</p>
				<p class="normal">O andan itibaren Gregorius öğrencilerin söylediği şeylerin hiçbirini duymadı. Sanki yapayalnızdı, kulakları sağır eden bir sessizlikle çevrilmişti. Bir ara pencerenin önünde durup kırmızılı kadını binanın köşesini dönüp kaybolana kadar gözleriyle izledi. Kadının peşinden gitmemek için gösterdiği çabanın kendi içinde nasıl yankılandığını hissediyordu. Kadının parmağını dudaklarına götürmesi geliyordu gözlerinin önüne sürekli, pek çok anlamı olabilirdi bunun: <span class="ideitalik">Rahatsız etmek istemiyorum; </span>veya: <span class="ideitalik">Bu bizim sırrımız olsun; </span>ya da: <span class="ideitalik">Bırakın gideyim, bunun bir devamı olamaz.</span></p>
				<p class="normal">Teneffüs zili çaldığında pencerenin önünden ayrılmadı. Öğrenciler alışılmadık bir sessizlik içinde çıktılar sınıftan. Daha sonra o da çıktı, arka kapıyı kullanarak binadan ayrıldı, karşı kaldırıma geçip kendisini kimsenin aramayacağı halk kitaplığına girdi.</p>
				<p class="normal">Teneffüsten sonra dersin ikinci kısmında her zamanki gibi gecikmeden geldi sınıfa. Alnındaki sayıları silmişti, bir dakikalık bir tereddütten sonra onları not defterine kaydetmiş, sonra da başını incecik çevreleyen kır saçlarını kurulamıştı. Yalnızca ceketinin ve pantolonunun üzerindeki nemli lekeler, alışılmadık bir şey yaşandığını eleveriyordu. Bir öbek ıslanmış defteri çantasından çıkardı.</p>
				<p class="normal">“Bir şanssızlık,” demekle yetindi. “Tökezledim, o sırada çantadan dışarı kaydılar, yağmurun altına. Düzeltiler yine de okunabilir durumdadır; okunamıyorsa tahmin ederek çalışacaksınız.”</p>
				<p class="normal">İşte onların tanıdığı Gregorius buydu, bütün sınıf rahat bir soluk aldı. Ara sıra meraklı bir bakış yakaladığı oluyordu, bazılarının sesinde de bir ürkeklik kalıntısı. Bunun dışında her şey eskisi gibiydi. En sık rastlanan hataları tahtaya yazdı. Sonra öğrencilerin sessizce, kendi başlarına çalışmalarını istedi.</p>
				<p class="normal">Bunu izleyen on beş dakika içinde yaşadığı şeye bir karar alma denebilir miydi? Gregorius bu soruyu sonradan kendine sık sık sorduysa da hiçbir zaman emin olamadı. Ama karar alma değilse neydi?</p>
				<p class="normal">Gözlerini defterlerine dikerek öne eğilmiş öğrencileri sanki ilk kez görüyormuş gibi incelemesiyle başladı her şey.</p>
				<p class="normal">Toplantı salonunda her yıl yapılan ve Gregorius’un aynı anda bir düzine öğrenciye karşı oynadığı satranç turnuvasında taşlarından birini gizlice yerinden oynatmış olan Lucien von Graffenried. Öteki tahtalarda hamlelerini yaptıktan sonra Gregorius yine onun başına gelmişti. Hemen anladı. Sakince baktı çocuğa. Lucien’in yüzü al al oldu. “Buna ihtiyacın yok ki,” dedi Gregorius, sonra da o parti berabere bitecek şekilde oynadı.</p>
				<p class="normal">Hamileliği konusunda ne yapacağını bilemediği için sabahın ikisinde kapısına dayanmış olan Sarah Winter. Gregorius çay demlemiş ve kızı dinlemekten başka bir şey yapmamıştı. “Öğüdünüzü dinlediğim için çok seviniyorum,” demişti kız bir hafta sonra, “çocuk doğurmak için çok erkendi.”</p>
				<p class="normal">Düzgün, inci gibi bir elyazısına sahip olan, hep mükemmel olan, başarılarının yükü altında hızla yaşlanan Beatrice Lüscher. Hep en düşük notları alan René Zingg.</p>
				<p class="normal">Ve elbette Natalie Rubin. Çevresinden lütfunu esirgeyen geçmiş yüzyıllardan kalma saraylı bir kıza benzeyen, ulaşılmaz, herkesin çevresinde pervane olduğu, ama sivri dili yüzünden korktuğu Natalie. Geçen hafta, teneffüs zili çalınca ayağa kalkmış, halinden hoşnut biri gibi gerinmiş, etekliğinin cebinden bir şeker çıkarmıştı. Kapıya doğru giderken şekerin kâğıdını açmış, Gregorius’un yanından geçerken de onu ağzına götürmüştü. Şeker dudaklarına değdiği anda kız durmuş, Gregorius’a dönmüş, kıpkırmızı şekeri ona uzatıp, “İster misiniz?” demişti. Gregorius’un şaşkınlığıyla eğlenip ara sıra yaptığı gibi tiz sesli bir kahkaha patlatmış, elini kasten Gregorius’un eline değdirmişti.</p>
				<p class="normal">Gregorius öğrencilerin hepsini inceledi. İlkönce onlar için hissettiklerinin sadece bir ara bilançosunu çıkardığını sanmıştı, ama sıraların arasındayken, gitgide daha da çok şöyle düşündüğünü fark etti: <span class="ideitalik">Önlerinde daha ne kadar uzun bir hayat var; gelecekleri ne kadar açık; daha başlarına neler gelebilir; daha neler yaşayabilirler!</span></p>
				<p class="normal"><span class="ideitalik">Português. </span>Melodiyi duyuyor, saçlarını kuruladığı havlunun <br class="chapter"/>arkasından kapalı gözlerle beliren kadının yüzünü görüyordu, mermer gibi beyazdı. Son bir kez gözlerini öğrencilerin başlarının üstünde gezdirdi. Sonra yavaşça yerinden doğruldu, kapıya gitti, nemli paltosunu aldı ve bir kez bile arkasına bakmadan sınıftan çıkıp gitti.</p>
				<p class="normal">Bir ömür boyu kendisine eşlik etmiş olan kitapların bulunduğu evrak çantası kürsünün üzerinde kalmıştı. Merdivenin üst başında durdu ve kitaplarını birkaç yılda bir nasıl yeniden ciltlenmeye götürdüğünü düşündü, hep aynı dükkâna, neredeyse kurutma kâğıdına dönmüş, incelmiş, yıpranmış sayfalarla alay ettikleri yere. Çantası kürsünün üzerinde durdukça öğrenciler onun geri geleceğini sanacaklardı. Ama kitapları orada bırakmasının ve şimdi gidip onları alma dürtüsüne direnmesinin nedeni bu değildi. Şimdi giderse, o kitaplardan da uzaklaşmış olacaktı. Bunu açık seçik hissediyordu, şu anda çıkış kapısına doğru ilerlerken ‘gitme’nin ne demek olduğu hakkında hiçbir fikri olmasa da.</p>
				<p class="normal">Giriş holünde gözü yerdeki küçük su birikintisine takıldı, kendisinin tuvaletten gelmesini mantosundan sular damlayarak bekleyen kadının durduğu yerde oluşmuştu. O birikinti bir başka, yabancı dünyadan gelmiş bir ziyaretçinin bıraktığı izdi ve Gregorius onu arkeolojik buluntulara bakarken hissettiği huşu içinde inceliyordu. Ancak bina amirinin ayaklarını sürüyerek yaklaştığını duyunca toparlandı ve hızla dışarı çıktı.</p>
				<p class="normal">Hiç başını çevirmeden bir sokağın köşesine kadar ilerledi, orada dönüp görülmeden arkasına bakabilirdi. Aniden ve kendisinden hiç beklemediği kadar derinden, bu binayı ve temsil ettiği her şeyi ne kadar sevdiğini ve orayı ne kadar özleyeceğini hissetti. İçinden hesap etti: Kırk iki yıl önce, on beş yaşında bir lise öğrencisiyken ilk kez adım atmıştı oraya, sevinçli bir bekleyişle can sıkıntısı arasında bocalıyordu. Dört yıl sonra elinde diplomasıyla çıkmıştı oradan, ama yine dört yıl sonra, eskiden kendisine antik dünyanın kapılarını açmış olan ve bir kazada hayatını kaybeden Yunanca öğretmenine vekâlet etmek üzere bir kez daha dönmüştü. Üniversite öğrencisi olan vekil öğretmen, öğrenciliği hiç bitmeyen kalıcı bir vekil öğretmene dönüşmüştü, sonunda üniversiteden mezun olduğunda tam otuz üç yaşındaydı.</p>
				<p class="normal">Karısı Florence zorladığı için yapmıştı bunu. Terfi edeceğini hiç aklına getirmemişti; kendisine bu konu sorulduğu zaman gülüp geçiyordu. Önemli olan böyle şeyler değildi. Önemli olan, basit bir şeydi: Eski metinleri didik didik edebilmek, dilbilgisi ve üslup açısından en küçük ayrıntısına kadar öğrenebilmek ve her bir deyimin hikâyesini bilmekti. Diğer bir deyişle: <span class="ideitalik">İyi </span>olmaktı. Alçakgönüllülük değildi bu; kendisi söz konusu olduğunda hiç mi hiç alçakgönüllü değildi. Tuhaflık ya da sapkın bir kibir de değildi. Sonradan ara sıra düşündüğü gibi, gösteriş meraklısı bir dünyaya yöneltilmiş sessiz bir hiddetti, sadece müze bekçiliğine terfi edebilen babasının bir ömür boyu altında ezildiği kendini beğenmişlerin dünyasından öç almak istediği için kullandığı katı bir inattı. Yetileri kendisinden çok daha az –doğruyu söylemek gerekirse, gülünesi azlıkta– olan başkalarının, üniversiteyi bitirip sabit bir işe girmelerine gelince: Sanki onlar bir başka, dayanılmaz ölçüde yüzeysel ve kendisinin küçümsediği kıstaslara sahip bir dünyaya aittiler. Okulda Gregorius’u işten çıkarıp üniversite mezunu birini işe almak kimsenin aklına gelmezdi. Kendisi de eski diller uzmanı olan müdür, Gregorius’un ne kadar iyi olduğunu –kendisinden çok daha iyiydi– ve öğrencilerin de ayaklanacağını biliyordu. Nihayet girdiği üniversite bitirme sınavı, Gregorius’a son derece kolay geldi, sürenin yarısı dolduğunda kâğıdını verdi. İnadından vazgeçmeye zorladığı için Florence’e karşı içinde hep biraz kırgınlık taşımıştı.</p>
				<p class="normal">Gregorius geri döndü ve Kirchenfeld Köprüsü’ne doğru ağır ağır yürüdü. Köprü göründüğünde içinde tuhaf, ama bir o kadar da hem huzursuz edici hem ferahlatıcı bir duygu doğdu, elli yedi yaşındayken hayatını ilk kez kendi ellerine almak üzere olduğunu hissediyordu.</p>
				<p class="normal">2<span class="idebold"> </span></p>
				<p class="normal">Kadının sağanak yağmur altında mektubu okuduğu yerde durup aşağıya baktı. Ne kadar yüksekte bulunduğunun ilk kez farkına varıyordu. Kadın gerçekten aşağı atlamak istemiş miydi? Yoksa, Florence’in erkek kardeşi de bir köprüden atlamış olduğu için, gereksiz yere mi korkmuştu Gregorius? Kadının anadilinin Portekizce olduğu dışında onun hakkında en ufak bir şey bilmiyordu. Adını bile bilmiyordu. Buruşturulmuş mektubu bu yükseklikten görmeye çalışması anlamsızdı elbette. Yine de zorlanmaktan yaşarmaya başlayan gözlerini aşağıya dikti. Şu kara nokta, kendi şemsiyesi miydi? Ceketini üstten elleyip adını bilmediği Portekizli kadının alnına yazmış olduğu telefon numarasını kaydettiği not defterinin yanında olduğuna emin oldu. Daha sonra hangi yöne sapacağına karar veremeden köprünün ucuna kadar yürüdü. O güne kadarki yaşamından kaçmak üzereydi. Böyle bir amacı olan kişi evine gidebilir miydi?</p>
				<p class="normal">Bakışları, şehrin en eski ve en kibar oteli olan Hotel Bellevue’ye çevrildi. İçeri girmeksizin binlerce kez geçmişti onun önünden. Her seferinde hissetmişti onun orada olduğunu, onun orada bulunmasının kendisi için nedense önemli olduğunu düşündü; o binanın yıkılacağını ya da artık otel olarak –veya bu otel olarak– hizmet vermeyeceğini öğrenseydi rahatsız olurdu. Ancak, kendisinin, yani Mundus’un orada bir şey arayacağı hiç aklına gelmezdi. Kararsız adımlarla otelin girişine doğru yürüdü. Bir Bentley durdu, sürücüsü indi, otele girdi. Onun peşinden giden Gregorius, kesinlikle devrimsel ve aslında yasak bir şey yapmakta olduğu duygusunu taşıyordu.</p>
				<p class="normal">Renkli cam kubbeli lobide kimse yoktu, halı bütün sesleri yutuyordu. Yağmurun dinmiş olmasına, paltosundan sular süzülmemesine seviniyordu Gregorius. Ağır, hantal ayakkabılarıyla lobide yürüdü ve yemek salonuna girdi. Kahvaltı için hazırlanmış masalardan yalnız iki tanesi doluydu. Mozart’ın bir divertomentosunun yumuşak notaları, gürültülü, çirkin ve sıkıcı olan her şeyden uzak olunduğu etkisini yaratıyordu. Gregorius paltosunu çıkardı, pencerenin önündeki masalardan birine oturdu. Hayır, dedi krem rengi ceketli garsona, otel müşterisi değildi. Garsonun kendisini incelediğinin farkındaydı: Dirseklerinde deri yamalar olan eprimiş ceket, içindeki balıkçı yaka kaba kazak; dizleri çıkmış kadife pantolon; geniş kelini çevreleyen seyrek saçlar; hep biraz bakımsız görünmesine neden olan yer yer beyazlamış kır sakal. Garson siparişini alıp gittiğinde Gregorius yanında yeterli para olup olmadığını sinirli hareketlerle kontrol etti. Sonra dirseklerini kolalı masa örtüsüne dayadı, köprüye doğru baktı.</p>
				<p class="normal">Kadının bir kez daha köprüye geleceğini ummak mantıksızdı. Köprüden geçip geri dönmüş ve sonra şehrin eski sokaklarından birinde kaybolmuştu. Kadının sınıfın arka tarafında oturuşunu, dalgın gözlerle camdan dışarı bakışını gözlerinin önüne getirdi Gregorius. Beyaz ellerini ovuşturmasını gördü. Mermer beyazlığındaki yorgun ve savunmasız yüzünün havlunun arkasından belirmesini gördü yine. <span class="ideitalik">Português. </span>Duraksayarak not defterini çıkardı ve telefon numarasına baktı. Garson kahvaltıyı gümüş kaplarda getirdi. Gregorius’un kahvesi soğudu. Bir ara ayağa kalkıp telefona gitti. Yarı yolda çark edip masasına döndü. Elini sürmediği kahvaltının parasını ödeyip otelden çıktı.</p>
				<p class="normal">Hirschengraben’deki İspanyol kitabevine gitmeyeli yıllar olmuştu. Eskiden ara sıra, San Juan de la Cruz konulu doktora tezinde kullanması için Florence’e kitap alırdı oradan. Otobüste giderken bazen sayfalarını karıştırırdı, ama evde hiç elini sürmezdi o kitaplara. İspanyolca, Florence’in alanıydı. Latince gibiydi ama Latinceden çok farklıydı, bu da Gregorius’u rahatsız ediyordu. Latince kökenli olduğu bunca belirgin kelimelerin –sokakta, alışveriş merkezinde, kafede– günümüz insanının dudaklarından dökülmesini hazmedemiyordu. Koka kola ısmarlamakta, pazarlık etmekte, sövmekte kullanılmalarını. Bu düşünceye hiç katlanamıyor, ne zaman aklına gelse o görüntüyü hemen ve hızla bir kenara itiyordu. Elbette, Romalılar da pazarlık etmişler ve sövmüşlerdi. Ama o başka bir şeydi. İçlerinde geçmişte kalan her şeyin sükûnetini barındırdıkları için seviyordu Latince cümleleri. İnsanı bu konuda yorum yapmaya zorlamadıkları için. Boş laf olmanın ötesinde dil oldukları için. Sarsılmazlıkları içinde güzel oldukları için. Ölü diller diyen insanların hiçbir fikri, gerçekten hiçbir fikri yoktu, Gregorius o insanları küçümserken sert ve katı olabiliyordu. Florence telefonda İspanyolca konuşurken Gregorius kapıyı kapatıyordu. Bu yaptığı Florence’i incitiyor, Gregorius ise ona durumu açıklayamıyordu.</p>
				<p class="normal">Kitabevinin içinde muhteşem bir deri ve toz kokusu vardı. Dükkânın sahibi ve Romen dilleri konusunda efsanevi bilgisi olan yaşlıca adam, arka taraftaki bölmede meşguldü. Ön tarafta, üniversite öğrencisi olduğu belli olan genç bir kadın dışında kimse yoktu. Kadın bir köşede, bir masaya oturmuş, cildinin rengi atmış, ince bir kitabı okuyordu. Gregorius yalnız olmayı yeğlerdi. Portekizce bir kelimenin tınısını aklından çıkaramadığı için ve bir de belki nereye gideceğini bilemediğinden burada bulunduğu duygusuna, tanıklar olmadan daha rahat katlanabilirdi. Hiçbir şey görmeden raflar boyunca yürüdü. Arada sırada, üstteki raflardan birinde bir kitabın adını daha iyi okuyabilmek için gözlüğünü yamultuyordu; ama okur okumaz da unutuyordu o adı. Çoğu kez olduğu gibi düşünceleriyle baş başaydı, ruhunu dışarıya karşı kilitlemişti.</p>
				<p class="normal">Kapı açıldığında hızla arkasına döndü, gelenin postacı olduğunu görünce duyduğu hayal kırıklığından, niyeti o olmasa da, mantıkdışı olsa da, Portekizli kadını beklemekte olduğunu anladı. Öğrenci kız kitabı kapatıp ayağa kalktı. Ama kitabı masaya, ötekilerin yanına bırakmak yerine, olduğu yerde kaldı, gözlerini kitabın gri cildinin üzerinden ayırmıyordu, eliyle kitabı sıvazladı ve ancak aradan birkaç saniye daha geçtikten sonra onu masaya bıraktı, sanki kitap bir yere çarparsa ufalanıp toz haline gelebilirmiş gibi çok yumuşak, çok dikkatliydi hareketi. Bir an daha masanın yanında kaldı, fikrini değiştirip kitabı sonunda satın alacakmış gibi bir hali vardı. Sonra dışarı çıktı, ellerini mantosunun ceplerine sokmuş, başını yere eğmişti. Gregorius kitabı eline alıp okudu: AMADEU INÁCIO DE ALMEIDA PRADO, UM OURIVES DAS PALAVRAS, LISBOA 1975.</p>
				<p class="normal">Kitapçı gelmişti, kitaba bir göz atıp adını söyledi. Gregorius sel gibi akan bir dizi fışırtılı ünsüz duydu sadece; yutulan, zor duyulan ünlülerin orada bulunması, sondaki hışırtılı ş harfini durmadan yineleyebilmek için sadece bir bahaneydi sanki.</p>
  <p class="normal">“Portekizce biliyor musunuz?”</p>
  <p class="normal">Gregorius başını iki yana salladı.</p>
  <p class="normal"><span class="ideitalik">“Sözlerin kuyumcusu, </span>demek. Güzel bir kitap adı, değil mi?” “Sakin ve zarif. Mat gümüş gibi. Bir kez daha Portekizce olarak söyler misiniz?”</p>
  <p class="normal">Kitapçı yineledi kelimeleri. Onlarla birlikte, adamın onların o kadifemsi tınısının keyfini çıkardığı da duyulabiliyordu. Gregorius kitabı açtı, metnin başladığı yere kadar sayfaları çevirdi. Kitabı adama uzattı, kitapçı Gregorius’a şaşkın ve hoşnut gözlerle bakıp yüksek sesle okumaya koyuldu. Gregorius dinlerken gözlerini yummuştu. Birkaç cümle okuduktan sonra sustu adam. “Çevirmemi ister misiniz?”</p>
				<p class="normal">Gregorius başıyla olumladı. Az sonra duyduğu cümleler, içini uyuşturur gibi oldu, çünkü bu cümleler sanki salt kendisi için yazılmış gibi geliyorlardı kulağa, sadece kendisi için değil, her şeyi değiştirmiş olan bu sabahın Gregorius’u için.</p>
				<p class="normal"><span class="ideitalik">Yaşadığımız binlerce şeyden olsa olsa bir tanesini dile getiririz, onu da gelişigüzel ve hak ettiği özeni göstermeden yaparız. Dile getirilmemiş bütün o deneyimlerin arasında hayatımıza belli etmeden biçimini, rengini ve tınısını verenler de vardır. Bizler, ruhları araştıran arkeologlar olarak, bu hazinelere yöneldiğimizde, onların ne kadar dağınık olduklarını keşfederiz. İncelediğimiz şey, kımıldamadan durmak istemez, kelimeler yaşananın üzerinden kayıp gider, sonunda kâğıdın üzerinde bir sürü çelişki kalır. Uzun zaman, bunun bir eksiklik, üstesinden gelinmesi gereken bir şey olduğuna inandım. Bugünse durumun başka türlü olduğunu düşünüyorum: Bu bildik ama yine de gizemli deneyimlerin anlaşılabilmesi için geçerli çözüm yolu, dağınıklığı kabul etmektir. Kulağa tuhaf geliyor bu, evet, hatta aykırı, biliyorum. Ama olaya bu açıdan baktığımdan beri ilk kez gerçekten uyanık ve hayatta olduğumu hissediyorum.</span></p>
				<p class="normal">“Sunuşu böyle,” dedi kitapçı ve sayfaları çevirmeye başladı. “Görünüşe göre, her bölümde bütün o saklı deneyimleri eşelemeye başlıyor. Kendi arkeoloğu oluyor. Sayfalar süren bölümler var, arkasından çok kısa olanlar. Örneğin buradaki bölüm bir tek cümleden oluşuyor.” Almancaya çevirdi:</p>
				<p class="normal"><span class="ideitalik">İçimizde olanın ancak küçük bir kısmını yaşayabiliyorsak – gerisine ne oluyor?</span></p>
				<p class="normal">“Bu kitabı istiyorum,” dedi Gregorius.</p>
				<p class="normal">Kitapçı kitabı kapattı, daha önce öğrenci kızın yaptığı gibi elini okşarcasına cildin üzerinde gezdirdi.</p>
				<p class="normal">“Bu kitabı geçen yıl Lizbon’da, bir sahafın ıskarta kitapları koyduğu sandıkta buldum. Şimdi hatırlıyorum: Kitabın sunuş yazısı çok hoşuma gittiği için almıştım onu. Her nasılsa gözümden kaçmış sonra.” Cüzdanını arayan Gregorius’a baktı. “Size hediye ediyorum kitabı.”</p>
				<p class="normal">“Ama bu...” diye başladı Gregorius boğuk bir sesle ve gırtlağını temizledi.</p>
				<p class="normal">“Zaten bedavaya aldım sayılır,” dedi kitapçı ve kitabı Gregorius’a uzattı. “Sizi şimdi hatırladım: San Juan de la Cruz, değil mi?”</p>
				<p class="normal">“Karımındı o,” dedi Gregorius.</p>
				<p class="normal">“O zaman siz Kirchenfeld’li eski diller uzmanısınız, karınız sizden söz etmişti. Daha sonra başka birinden daha duydum adınızı. Ayaklı bir sözlük gibiymişsiniz.” Güldü. “Ama çok sevilen bir sözlük.”</p>
				<p class="normal">Gregorius kitabı paltosunun cebine sokup adama elini uzattı. “Çok teşekkürler.”</p>
				<p class="normal">Kitapçı kapıya kadar eşlik etti ona. “Umarım sizi çok...”</p>
				<p class="normal">“Ne münasebet,” diyen Gregorius onun koluna dokundu.</p>
				<p class="normal">Bubenberg Meydanı’nda durdu, bakışlarını çevrede dolaştırdı. Bütün ömrünü burada geçirmişti, burayı iyi tanıyordu, kendini evinde hissediyordu. Onun gibi miyop biri için önemliydi bu. Onun gibi biri için oturduğu şehir bir koza gibiydi, rahat bir kovuk, güvenli bir yapıydı. Bunun dışında kalan her şey tehlike demekti. Bunu ancak gözlük camı onunki gibi kalın olan biri anlayabilirdi. Florence anlamamıştı. Ve belki de aynı nedenden dolayı Gregorius’un uçağa binmekten hoşlanmamasını anlamamıştı. Bir uçağa atlamak ve birkaç saat sonra bambaşka bir dünyaya varmak, bu iki yer arasındaki mesafenin resimlerini tek tek özümsemeye zaman bulamadan – bundan hoşlanmıyordu, rahatsız oluyordu. <span class="ideitalik">Doğru değil bu, </span>demişti Florence’e. <span class="ideitalik">Doğru değil demekle ne kastediyorsun, </span>diye sormuştu Florence sinirli sinirli. Gregorius açıklayamamıştı, böylece Florence <br class="chapter"/>sık sık yalnız başına uçmuştu ya da başkalarıyla, çoğunlukla da Güney Amerika’ya.</p>
				<p class="normal">Gregorius, Bubenberg Sineması’nın afişli vitrininin önünde durdu. Son seansta, Georges Simenon‘un bir romanından uyarlanan siyah-beyaz bir film oynuyordu: <span class="ideitalik">L’homme qui regardait passer les trains. </span>Filmin adı hoşuna gitti, resimlerini de uzun uzun seyretti. Yetmişli yılların sonunda, herkesin renkli televizyon aldığı günlerde, siyah-beyaz bir televizyon bulmak için günlerce çabalayıp durmuştu. Sonunda çöp bidonundan çıkardığı bir aleti alıp eve getirmişti. Evlendikten sonra bile vazgeçmemişti ondan, çalışma odasında duruyordu, yalnız kaldığında salondaki renkli alete sırt çevirip eski televizyonu açardı, ondaki görüntü titrer, resimler arada bir kayardı. <span class="ideitalik">Mundus, inanılmaz birisin, </span>demişti Florence bir gün, onu o çirkin, şekilsiz kutunun önünde bulduğunda. Florence’in de onu herkes gibi Mundus diye çağırması ve artık kendi evinde de ayak işleri yapan biri muamelesi görmesi, sonun başlangıcı olmuştu. Boşandığı zaman renkli televizyon evden gidince rahat bir soluk almıştı Gregorius. Ancak yıllar sonra, televizyonun tüpü işe yaramaz olunca kendine renkli bir televizyon almıştı.</p>
				<p class="normal">Sinemanın vitrinindeki film kareleri büyük ve pırıl pırıldı. Bir tanesinde Jeanne Moreau’nun solgun, mermer gibi yüzü görünüyordu, nemli saçlarını yüzünden geriye atıyordu. Gregorius istemeyerek oradan ayrıldı, soylu Portekizlinin sessiz deneyimlerini kelimelere dökmeye çalıştığı kitabı yakından incelemek üzere en yakındaki kafeye girdi.</p>
				<p class="normal">Ancak şimdi, eski kitaplara âşık birinin özeniyle sayfaları ağır ağır, birer birer çevirirken yazarın portresini keşfetti, kitabın basıldığı sırada bile çoktan sararmış, eski bir fotoğraftı, önceden siyah olan yerler solup kahverengiye dönüşmüştü, yazarın açık tenli yüzünün altında iri taneli, gölgemsi, karanlık bir fon vardı. Gregorius gözlüğünün camını temizledi, tekrar yerine oturttu; bir-iki saniye geçmeden karşısındaki yüzün büyüsüne kapılmıştı.</p>
				<p class="normal">Adam otuzlu yaşlarının başında olmalıydı, yüzünden fışkıran zekâ, özgüven ve serinkanlılık Gregorius’un adeta gözlerini kamaştırdı. Yüksek alınlı, beyaz tenli yüzünü gür siyah saçlar taçlandırıyordu, donuk donuk parlayan ve geriye taralı saçları miğferi andırıyor, her iki yanda yumuşak dalgalı tutamlar halinde kulaklarına düşüyordu. İnce, düz burnu yüzünü aydınlık kılıyor, sağlam birer kiriş gibi yüzüne yerleşmiş, geniş bir fırçayla boyanmışçasına gür kaşları hemen dışa doğru bükülüyor, dikkatleri ortaya, düşüncelerin olduğu yere çekiyordu. Kadın yüzüne uygun düşen dolgun, kavisli dudaklarını, incecik bir bıyık ve çenesindeki kısa kesilmiş sakal çevreliyordu; sakalın, adamın zarif boynuna vuran kara gölgesi Gregorius’ta, belli bir ölçüde kabalık ve sertliğin de hesaba katılması gerekiyormuş izlenimi uyandırdı. Ama hepsinden baskın olan, adamın kara gözleriydi. Gözlerinin altında mor halkalar vardı, ama bunlar yorgunluk, bitkinlik ya da hastalık halkaları değil, ciddiyet ve hüzün halkalarıydı. Adamın karanlık bakışlarında, uysallıkla pervasızlık ve dik kafalılık birbirine karışıyordu. Bu adam bir hayalperest ve şairmiş, diye düşündü Gregorius, ama aynı zamanda azimle silah ya da neşter de tutabilecek biri, gözleri alev alev yandığında yolundan çekilmek iyi olur; o gözler bir devler ordusunu uzakta tutmayı da becerebilir, kötücül bakışlar da barındırabilir. Giysisinden görülebilen, yalnızca beyaz gömleğiyle kravatının düğümüydü, üzerinde bir ceket vardı, Gregorius onun bir redingot olduğunu düşündü.</p>
				<p class="normal">Gregorius portrenin neden olduğu dalgınlıktan ayıldığında saat neredeyse bir olmuştu. Önündeki kahvesi yine soğumuştu. Portekizlinin sesini duyabilmeyi, nasıl hareket ettiğini görebilmeyi arzuladı. 1975: O sıralarda otuzlu yaşlarının başında idiyse, ki görünüşe göre öyleydi, şimdi altmışını biraz geçmiş olmalıydı. <span class="ideitalik">Português. </span>Gregorius, adını bilmediği Portekizli kadının sesini belleğinden çağırdı ve onu zihninde kalınlaştırdı, ama o ses kitapçının sesine dönüşmedi. Amadeu de Prado’nun bakışlarına uyum sağlayan bir ses olmalıydı, melankolik bir berraklığı olmalıydı. Kitaptaki cümlelere bu sesle hayat vermeye çalıştı. Ama olmadı; kelimelerin nasıl telaffuz edileceklerini bilmiyordu.</p>
				<p class="normal">Kafenin önünden Lucien von Graffenried geçiyordu. Onu görünce irkilmediğini fark etmek Gregorius’u hem şaşırttı hem de rahatlattı. Çocuğun arkasından baktı ve kürsünün üzerindeki kitapları düşündü. Saat ikide ders yeniden başlayana kadar beklemesi gerekecekti. Portekizce dil seti almak üzere ancak o zaman gidebilirdi kitabevine.</p>
				<p class="normal">3</p>
				<p class="normal">Gregorius evde ilk plağı koyup ilk Portekizce kelimeleri dinlemişti ki telefon çaldı. Okul. Telefon susmak bilmiyordu. Telefonun yanında dikildi, söyleyebileceği cümleleri denedi. <span class="ideitalik">Bu sabahtan beri hayatıma bir başka şekil vermek istediğimi seziyorum. Artık sizin Mundus’unuz olmak istemediğimi. Bu yeni şeklin ne olacağı hakkında hiçbir fikrim yok. Ama ertelenmeye, en küçük bir ertelenmeye tahammülü yok. Çünkü zamanım tükeniyor, belki de geriye pek fazla zamanım kalmadı. </span>Gregorius bu cümleleri yüksek sesle söyledi. Doğruydular, bunu biliyordu, hayatı boyunca önemli cümleler kurmuştu, bunun gibi doğru olanı pek yoktu aralarında. Ama yüksek sesle söylendiklerinde kof ve patetik olmuştu tınıları, bunları telefonda söylemesi olanaksızdı.</p>
				<p class="normal">Telefon susmuştu. Ama yeniden başlardı nasıl olsa. Kendisi için kaygılanıyorlardı ve bulana kadar da rahat etmeyeceklerdi; başına bir şey gelmiş olabilirdi. Er geç çalınacaktı kapının zili. Şubat ayındaydılar, hava hâlâ erkenden kararıyordu. Işığı yakamayacaktı. Hayatının da merkezi olan şehir merkezinde kaçak durumdaydı, on beş yıldır yaşamakta olduğu evde saklanmak zorundaydı. Tuhaftı bu, gülünçtü, kulağa gezgin tiyatrolardaki bir oyun gibi geliyordu. Ama yine de <span class="ideitalik">ciddiydi, </span>o güne kadar yaşadığı ve yaptığı pek çok şeyden daha ciddiydi. Ancak bunu kendisini arayanlara anlatması olanaksızdı. Gregorius kapıyı açışını, onları içeri alışını görür gibi oldu. Mümkün değildi bu. Kesinlikle olacak şey değildi.</p>
				<p class="normal">Kursun ilk plağını üç kez arka arkaya dinledi, yazılanla konuşulan arasındaki farkı, Portekizce konuşulurken yutulan her şeyi yavaş yavaş anlamaya başladı. Cümle yapısı konusundaki şaşmaz, kolay işleyen belleği çalışmaya başladı.</p>
				<p class="normal">Gregorius’a gitgide kısalıyormuş gibi gelen aralarla çalıyordu telefon. Kendisinden önceki kiracıdan eski püskü bir telefon cihazı devralmıştı, bir de fişsiz kablo, fişi olsaydı şimdi çekip çıkarabilirdi. Her şeyin olduğu gibi kalmasında direnmişti. Telefonun sesini boğmak için bir battaniye getirdi.</p>
				<p class="normal">Dil kursunun plağındaki sesler, kelimeleri ve kısa cümleleri tekrarlamasını istiyorlardı. Bunu denediğinde dudaklarının ve dilinin ağırlaştığını, hantallaştığını hissetti. Antik diller, onun Bernli ağzı için biçilmiş kaftan gibiydiler ve bu zaman dışı evrende acele etme düşüncesine yer yoktu. Buna karşılık tıpkı Fransızlar gibi, Portekizlilerin hep acelesi vardı sanki, bu yüzden de onların karşısında kendisini en baştan mağlup hissediyordu. Florence hoşlanmıştı bu çılgın zarafetten, karısının bunu ne kadar kolay başarabildiğini gördüğünde susup kalmıştı Gregorius.</p>
				<p class="normal">Ama bir anda her şey değişmişti: Gregorius plakta konuşan erkeğin aceleci temposunu ve kadının pikolo flütünü anımsatan sesinin oynak tizliğini taklit etmek <span class="ideitalik">istiyordu, </span>kendi ağır telaffuzuyla plaktaki parlak örnek arasındaki farkı azaltmak için de aynı cümleleri başa alıp dinliyordu. Bir süre sonra büyük bir kurtuluş yaşamak üzere olduğunu kavradı; kendine koyduğu bir sınırlamadan, hem kendi adından hem de müzede dalgın dalgın bir salondan ötekine giden babasının ağır adımlarından yansımış olan bir yavaşlıktan ve ağırlıktan kurtuluştu bu; okumadığı zaman bile miyop gözleriyle tozlu kitapların üzerine eğilen biri olarak beliren kendi portresinden kurtuluştu; planlı olarak tasarlamadığı, daha çok yavaş yavaş ve belli etmeden gelişen bir portreden; yalnızca kendi imzasını değil, bu sessiz ve müzelik insana tutunmayı ve onun yanında dinlenebilmeyi hoş ve rahat bulmuş olan pek çoklarının da imzasını taşıyan bir Mundus portresinden. Gregorius, müzenin unutulmuş bir kanadında, duvarda asılı duran tozlanmış bir tablodan çıkar gibi bu portreden çıktığını hissetti. Işıkları yanmayan evdeki loşlukta bir aşağı bir yukarı dolaştı. Portekizce olarak kahve ısmarladı, Lizbon’da bir sokağı sordu, birinin mesleğini ve adını öğrenmek istedi, kendi mesleğiyle ilgili soruları yanıtladı ve havaya dair kısa bir konuşma yaptı.</p>
				<p class="normal">Birden, sabahki Portekizli kadınla konuşmaya başladı. Mektubun sahibine neden öfkelendiğini sordu ona. <span class="ideitalik">Você quis saltar? Atlamak mı istemiştiniz? </span>Heyecanlandı, yeni sözlükle dilbilgisi kitabını çekti önüne ve bilmediği deyimlerle fiil çekimlerini aradı içinde. <span class="ideitalik">Português. </span>Ne kadar da farklı geliyordu o kelime kulağa şimdi! O ana kadar uzak ve erişilmez bir ülkeden gelme bir mücevherin büyüsünü taşımış olsa da artık daha ziyade, az önce kapısını açmış olduğu bir saraydaki binlerce değerli taştan biriydi.</p>
				<p class="normal">Kapı çalındı. Gregorius parmak uçlarına basarak pikaba gitti ve durdurdu. Genç seslerdi, kapının önünde tartışan öğrencilerin sesleri. Gregorius’un kıpırtısız beklediği loş sessizliği iki kez daha böldü zilin tiz sesi. Sonra ayak sesleri merdiven boşluğunda uzaklaştılar.</p>
				<p class="normal">Mutfak, arka tarafa bakan ve jaluzisi olan tek köşesiydi evin. Gregorius jaluziyi indirdi, ışığı yaktı. Soylu Portekizlinin kitabını ve dil kitaplarını getirdi, mutfak masasına oturdu, sunuş bölümünden sonra gelen metni çevirmeye başladı. Hem Latinceye benziyordu hem de bambaşkaydı; ve artık Gregorius’u hiç rahatsız etmiyordu. Zor bir metindi, zaman alıyordu. Sistemli bir biçimde ve bir maraton koşucusunun sabrıyla kelimeleri aradı Gregorius, anlaşılmaz fiil çekimlerini çözene kadar fiil tablolarını taradı. Birkaç cümle sonra hummalı bir heyecana kapıldı, çevirdiklerini yazabilmek için kâğıt aldı. Sonunda tatmin olduğunda saat dokuza geliyordu:</p>
				<p class="normal">PROFUNDEZAS INCERTAS. BELİRSİZ DERİNLİKLER. <span class="ideitalik">İnsanın yaptıklarının yüzeyinin altında bir sır var mıdır? Yoksa insanlar tamamen böyle midir, açıkça ortada duran, her şeyi gösteren eylemleri gibi?</span></p>
				<p class="normal"><span class="ideitalik">Son derece ilginç, ama şehre ve Tejo’ya vuran ışıkla birlikte içimdeki yanıt da değişiyor. Net, keskin hatlı gölgeler doğuran, parlak bir ağustos gününün büyüleyici ışığı mı; insanın içinde saklı derinliğin düşüncesi bana hem garip görünüyor hem de acayip ve biraz da dokunaklı bir fantasma gibi; o ışıkta yanıp sönen dalgalara uzun uzun baktığımda beliren serabı andırıyor tıpkı. Buna karşılık, ocak ayının puslu bir gününde, şehrin ve ırmağın üstünde gölgesiz ışıktan ve mat griden oluşan bir kubbe oluştuğunda, şu diyeceğimden, kuşkuya yer bırakmayacak derecede emin oluyorum: İnsanın yaptığı her şey, bilinemeyen derinlikte saklı bir iç hayatın tamamlanmamış, adeta gülünesi çaresizlikteki ifadesidir sadece, bu iç hayat yüzeye çıkmaya çabalar ama onun uzağına bile ulaşamaz.</span></p>
				<p class="normal"><span class="ideitalik">Ve kararımın bu tuhaf, rahatsız edici güvenilirsizliği yanında bir şeye daha vâkıf oluyorum, olduğumdan beri de hayatım durup durup sarsıcı bir kuşkunun içine gömülüyor: Biz insanlar için ondan daha önemli hiçbir şeyin olamayacağı bu konuda, işin içindeki kişi bensem, aynı şekilde bocalıyorum. Örneğin en sevdiğim kafenin önünde otururken, güneş üzerime vururken, önümden geçen senyoraların çınlamalı kahkahalarına kulak verirken, öyle sanıyorum ki, iç dünyamın tamamı, en kuytu köşelerine kadar doluyor, her yanını tanıyorum, çünkü bu hoş duygularda tükenir o dünya. Ancak sonra büyüyü bozan, beni kendime getiren bir bulut örtüsü güneşi kapatınca içimde, hiç tahmin etmediğim şeyler doğuracak ve beni alıp sürükleyecek saklı derinlikler ve büyük uçurumlar bulunduğuna bir çırpıda emin oluyorum. O zaman hemen hesabı ödüyor, güneşin gecikmeden yeniden bulutların ardından görünmesi ve sakinleştirici yüzeyselliğin yerini bulmasına yardımcı olması umuduyla kendime hızla oyalanacak bir şey arıyorum.</span></p>
				<p class="normal">Gregorius, Amadeu de Prado’nun fotoğrafının bulunduğu sayfayı açtı, kitabı masa lambasına dayadı. Çevirdiği metni, onun pervasız, melankolik gözlerine bakarak cümle cümle okudu. Bir tek kez buna benzer bir şey yapmıştı: Öğrenciyken Marcus Aurelius’un <span class="ideitalik">Düşünceler</span>’ini<sup class="calibre3"><a href="gecetreni_split_016.html#footnote-24565-2" id="footnote-24565-2-backlink" name="footnote-24565-2-backlink">[2]</a></sup> okurken. Masasının üzerinde imparatorun alçıdan bir büstü dururdu, Gregorius metin üzerinde çalışırken sanki onun sessiz mevcudiyetinin koruması altındaydı. Ama o zamanla şimdi arasında, gece ilerledikçe Gregorius’un daha da belirgin hissettiği, ama kelimelere dökemediği bir fark vardı. Saat ikiye yaklaşırken sadece şunu anlamıştı: Portekizli, keskin algılama gücüyle Gregorius’un duyularını öyle açık ve kesin kılıyordu ki, doğrudan kendisine yöneltilmişçesine düşüncelerini büyük hevesle okumuş olduğu bilge imparatorun yazdıkları bile sağlayamamıştı bunu. O arada Gregorius bir notu daha çevirmişti:</p>
				<p class="normal">PALAVRAS NUM SILÊNCIO DE OURO. ALTIN SESSİZLİKTE KELİMELER. <span class="ideitalik">Gazete okurken, radyo dinlerken ya da kafede insanların konuşmalarına dikkat ederken, hep aynı sözlerin söylenip yazılmasından, hep aynı deyimlerin, süslü sözlerin, metaforların kullanılmasından çoğu zaman bıkkınlık, hatta tiksinti duyuyorum. En kötüsü, kendime kulak vermem ve benim de hep aynı şeyleri söylediğimi saptamam. Müthiş aşınmış ve harap olmuş kelimeler bunlar, milyonlarca kez kullanılmaktan yıpranmışlar. Hâlâ bir anlam taşıyorlar mı? Elbette, kelimeler yer değiştiriyor, insanlar onlara göre hareket ediyorlar, gülüp ağlıyorlar, sola ya da sağa gidiyorlar, garson kahveyi ya da çayı getiriyor. Ama benim sormak istediğim bu değil. Sorum şu: Kelimeler </span>düşüncelerin <span class="ideitalik">ifadesi mi hâlâ? Yoksa, lakırdıların içe kazılı izleri durmaksızın parladığı için insanları oraya buraya sürükleyen etkili ses oluşları mı sadece?</span></p>
				<p class="normal"><span class="ideitalik">Deniz kıyısına gidip başımı iyice uzatarak rüzgâra tuttuğum oluyor, buradaki bildiğimiz gibi değil de daha soğuk, buz gibi esmesini isterdim o rüzgârın: Keşke bütün o yıpranmış kelimeleri, alışkanlıkla söylenen yavan kelimeleri içimden üfürüp alsa, ben de hep aynı olan lafların pisliğinden ruhum arınmış olarak geri dönebilsem. Oysa ne zaman konuşmaya kalksam her şey yine eskisi gibi. Özlediğim arınma, kendiliğinden olan bir şey değil. Bir şey </span>yapmalıyım <span class="ideitalik">ve bunu </span>kelimelerle <span class="ideitalik">yapmalıyım. Ama ne? Kendi dilimden çıkıp bir başka dile adım atmak istiyor değilim. Hayır, askerden kaçar gibi dilden kaçayım demiyorum. Ve kendime bir başka şey daha söylüyorum: Dil yeniden icat edilemez. O zaman benim istediğim ne?</span></p>
				<p class="normal"><span class="ideitalik">Belki şudur: Portekizce kelimeleri yeniden </span>dizmek <span class="ideitalik">istiyorum. Bu dizilişten doğacak cümleler çarpık çurpuk olmamalılar, tuhaf da, alışılmadık da, abartılı ve yapay da. Portekizcenin merkezini oluşturacak arketip cümleler olmalılar, doğrudan ve kirlenmeden bu dilin saydam, ışıl ışıl yapısından fışkırıyormuş duygusu uyandırmalılar. Cilalı mermer gibi pürüzsüz olmalılar ve Bach’ın bir partitasındaki notalar gibi de tertemiz; kendileri olmayan her şeyi tam bir sessizliğe dönüştürmeliler. Bazen, içimdeki balçığa benzeyen dille azıcık uzlaşır gibi olduğumda, rahat bir oturma odasının huzurlu sessizliği sayabilirim onu diye düşünürüm, ya da sevgililer arasındaki yumuşak sessizlik. Ama yapışıp kalan, alışkanlık olan kelimelere duyduğum öfkenin pençesine düştüğümde, ışıksız uzamın berrak, serin sessizliğinden daha azıyla yetinemiyorum, Portekizce konuşan tek kişi olarak orada sessizce kendi yollarımı çizmeliyim. Garson, kuaför kadın, biletçi – yeniden dizilen kelimeleri duysalar şaşkınlıktan ağızları açık kalırdı ve cümlelerin güzelliğine şaşırırlardı, bu güzellik de o berrak cümlelerin parıltısından başka bir şey olmazdı. Zorlayıcı cümleler olurlardı bunlar –öyle hayal ediyorum–, hatta acımasız da denebilirdi onlara. Dediklerinden şaşmadan, yere sağlam basarak dururlardı, böyleyken de bir tanrının sözlerine benzerlerdi. Aynı zamanda abartısız ve heyecansız olurlardı, kesin olurlardı; ve öylesine ölçülü ki, bir tek kelime, bir tek virgül bile çıkarılamazdı o cümlelerden. Bu bakımdan bir şiire benzerlerdi, söz kuyumcusunun işlediği.</span></p>
				<p class="normal">Açlıktan midesi ağrıyordu Gregorius’un, bir şeyler yemek için kendini zorladı. Sonra bir fincan çay alıp karanlık oturma odasında oturdu. Şimdi ne olacaktı? İki kez daha çalınmıştı kapı ve telefonun boğuk vızıltısını en son gece yarısından az önce duymuştu. Yarın kayıp duyurusu yapılırdı, sonra da polis kapıya dayanırdı. Hâlâ vazgeçebilirdi. Saat sekize çeyrek kala Kirchenfeld Köprüsü’nden geçer, lise binasına girer ve bir hikâye uydurup gizemli yokluğunu unuttururdu, bu onun gülünç görünmesine neden olsa da zaten olay bu kadardı, kendisinden de beklenecek bir şeydi. Kendi iç dünyasında yirmi dört saatten daha kısa bir sürede kat etmiş olduğu o devasa mesafeden hiç kimsenin haberi olmazdı.</p>
				<p class="normal">Tam da buydu olay: O mesafeyi <span class="ideitalik">kat etmişti. </span>Bu sessiz yolculuğu yok saymaya zorlanmak istemiyordu. Bir Avrupa haritası alıp Lizbon’a trenle nasıl gidileceğini düşündü. Demiryollarına telefon ettiğinde, bilgi bürosunda ancak saat altıdan sonra görevli bulunacağını öğrendi. Bavulunu toplamaya başladı.</p>
				<p class="normal">Yola çıkmaya hazır durumda koltuğa oturduğunda saat dörttü. Kar başlamıştı. Birden bütün cesaretini yitirdi. Çılgınlıktı bu. Adını bilmediği, duyguları altüst bir Portekizli kadın. Soylu bir Portekizlinin sararmış notları. Yeni başlayanlar için bir dil kursu. Geçip giden zamanı düşünmek. Bu yüzden insan kış ortasında Lizbon’a kaçmazdı ki.</p>
				<p class="normal">Gregorius saat beşe doğru göz doktoru Konstantin Doxiades’e telefon etti. Daha önce de, ortak dertleri olan uykusuzluğu paylaşmak için sık sık gece vakti birbirlerine telefon etmişlerdi. Uykusuz insanları sessiz bir dayanışma birbirine bağlar. Bazen Yunanlıyla telefonda çabucak bir satranç partisi çevirir, arkasından da, okula gitme zamanı gelmeden biraz uyurdu.</p>
				<p class="normal">Tutuk tutuk anlattığı hikâyesi bitince, Gregorius, “Hiçbir mantığı yok, değil mi?” diye sordu. Yunanlı sustu. Gregorius bunun ne anlama geldiğini biliyordu. Şimdi gözlerini kapatacaktı Yunanlı, ardından başparmağı ve işaretparmağıyla burnunun başladığı yeri tutacaktı.</p>
				<p class="normal">“Kesinlikle bir mantığı var,” dedi Yunanlı. “Kesinlikle.”</p>
				<p class="normal">“Yolculuğum sırasında ne yapacağımı bilemezsem bana yardımcı olur musunuz?”</p>
				<p class="normal">“Telefon etmeniz yeterli. Gece ya da gündüz. Yedek gözlüğünüzü yanınıza almayı unutmayın.”</p>
				<p class="normal">İşte yine aynı şey, sesindeki o kestirme güven. Doktorca bir güven, ama aynı zamanda mesleki olan her şeyin çok ötesine geçen bir güven; daha sonra, bir temele dayanacak hükümlerinde dile getirebilmek üzere fikirlerini acele etmeden oluşturan bir adamın güveni. Gregorius yirmi yıldır bu adama gidiyordu, kör olma korkusunu yenmesini sağlayan tek doktora. Bazen, karısının erken ölümünden sonra her yerde –nerede bulunursa bulunsun, ne yaparsa yapsın– bir müzenin tozlanmış güvenliğindeymiş gibi davranan babasıyla kıyaslardı onu. Gregorius bu güvenliğin çok kırılgan olduğunu erken öğrenmişti. Babasından hoşlanırdı, bu duygunun basit bir hoşlanmadan daha güçlü ve derin olduğu anlar da olmuştu hatta. Ancak babasının, sırtını dayayabileceği, tutunabileceği biri olmaması üzmüştü onu, kaya gibi sağlam hükümlerine gözü kapalı güvenebileceği Yunanlı gibi değildi o. Daha sonra, bu serzenişi yüzünden bazen vicdan azabı çektiği olmuştu. Eksikliğini duyduğu güvenlik, insanın elinde olan bir şey değildi, onun eksikliği bir kabahat gibi o kişinin yüzüne vurulamazdı. Güvenilir biri olabilmek için şanslı olması gerekirdi kişinin. Babasının ise şansı yoktu pek, ne kendi içinde ne de başkalarına karşı.</p>
				<p class="normal">Gregorius mutfak masasının başına oturdu ve okul müdürüne mektup yazmaya çalıştı. Ya çok kaba oldu yazdıkları, ya da çok alttan alarak anlayış bekler tarzda. Saat altı olunca demiryolları bilgi bürosunu aradı. Cenevre’den yol yirmi altı saat sürüyordu. Paris ve Bask Bölgesi’ndeki İrún üzerinden gidiliyordu, oradan da gece treniyle Lizbon’a geçiliyor, sabah on bire doğru varılıyordu. Gregorius biletini ayırttı. Cenevre treni saat yedi buçukta kalkıyordu.</p>
  <p class="normal">Artık mektubu yazabilecekti.</p>
				<p class="normal"><span class="ideitalik">Sayın müdürüm, sevgili meslektaşım Kägi,</span></p>
				<p class="normal"><span class="ideitalik">Dün, hiçbir açıklama yapmadan sınıftan çıktığımı ve geri dönmediğimi bu arada öğrenmiş olmalısınız, kimsenin beni bulamadığını da biliyorsunuzdur. Ben iyiyim, başıma bir şey gelmedi. Ama dün gün boyunca, pek çok şeyi değiştiren bir olay yaşadım. Bu olay yazıya dökemeyeceğim kadar kişisel, aynı zamanda çok da çapraşık. Bu ani ve anlaşılamayan hareketimi kabul etmenizi rica ediyorum. Bu yaptığımın havailikten, sorumsuzluktan ya da kayıtsızlıktan olmadığını bilecek kadar beni tanıdığınızı sanıyorum. Uzun bir yolculuğa çıkıyorum, ne zaman ve nasıl duygular içinde geri döneceğim belli değil. Kadromu boş tutmanızı beklemiyorum sizden. Bu lise, hayatımın büyük bölümüyle iç içeydi, burayı özleyeceğime eminim. Ama şimdi beni buradan ötelere çeken bir şey var, belki de kalıcı olacaktır bu. Siz ve ben, ikimiz de Marcus Aurelius’un hayranıyız, ‘Düşünceler’indeki şu bölümü hatırlayacaksınız: “Zor kullan bakalım, kendine zor kullan, şiddet uygula ruhum; ama daha sonra kendini saymaya, saygı göstermeye zaman bulamayacaksın. Çünkü insanın </span>bir tane <span class="ideitalik">hayatı vardır, bir tek hayatı. Ama senin için bu hayat neredeyse bitmiştir, o hayatı yaşarken kendine hiç dikkat etmedin, başkalarının mutluluğunu kendi mutluluğun saydın... Oysa kendi ruhlarındaki hareketleri dikkatle izlemeyenler mutlaka mutsuz olurlar.”</span></p>
				<p class="normal"><span class="ideitalik">Bana karşı her zaman göstermiş olduğunuz güven ve işbirliği için <br class="chapter"/>teşekkür ederim size. Öğrencilere söylenecek en uygun kelimeleri bulacaksınızdır –buna eminim–, kendileriyle nasıl severek çalıştığımı bilmelerini de sağlayacak kelimeleri. Dün ayrılmadan önce onlara uzun uzun baktım ve şöyle düşündüm: Önlerinde nasıl da uzun zaman var!</span></p>
				<p class="normal"><span class="ideitalik">Anlayış göstereceğinizi umarak size ve görevinize en iyi dileklerimle,</span></p>
  <p class="normal"><span class="ideitalik">Raimund Gregorius</span></p>
				<p class="normal"><span class="ideitalik">Not: Kitaplarımı kürsünün üzerinde bıraktım. Onları kaldırıp göz kulak olur musunuz lütfen?</span></p>
				<p class="normal"> </p>
				<p class="normal">Gregorius mektubu garda posta kutusuna attı. Sonra, bankamatiğe gittiğinde elleri titriyordu. Gözlüğünü temizledi, pasaportunun, biletlerinin ve adres defterinin yanında olup olmadığını kontrol etti. Pencere yanında boş bir yer buldu. Tren Cenevre yönüne gitmek üzere gardan ayrılırken kar yağıyor, iri taneler yere ağır ağır düşüyordu.</p>
				<p class="normal">4</p>
				<p class="normal">Gregorius, görünmez olana kadar gözlerini Bern şehrinin son evlerinden ayırmadı. Sonunda bir daha görünmemek üzere görüş açısından çıktıklarında not defterini alıp yıllar boyunca ders verdiği öğrencilerin adlarını yazmaya başladı. Bir önceki yılla başlayıp eskiye doğru gitti. Her ada ait yüzü, tipik bir hareketi ve küçük bir konuşmayı gözünün önüne getiriyordu. Son üç yılda zorluk çekmedi, ama geriye gittikçe, artan sıklıkta birilerini unuttuğu duygusuna kapıldı. Doksanlı yılların ortalarındaki sınıflar sadece birkaç yüz ve addan ibaretti, ondan sonra da zaman içindeki sıralama silinip gitti. Geriye yalnızca özel bir anısı olan birkaç erkek ve kız öğrenci kaldı.</p>
				<p class="normal">Not defterini kapadı. Uzun yıllar önce öğrencisi olan kızlara ve erkeklere rastladığı olmuştu şehirde. Ama onlar artık birer genç kız ya da delikanlı değil, eşleri, meslekleri ve çocukları olan birer yetişkindiler. Yüzlerindeki değişikliği görünce şaşırırdı. Bazen de bu değişikliğin sonucu şaşırtırdı onu: Zamanından önce yüze <br class="chapter"/>yerleşmiş bir sertlik, telaşlı bir bakış, ciddi bir hastalığın belirtisi. Ama çoğunlukla onu irkilten şey, o değişmiş suratların, zamanın engellenemeyen akışının ve canlı olan her şeyin acımasızca çöküşünün kanıtları olmalarıydı. O zaman, yaşlılık belirtisi olan lekelerin görünmeye başladığı ellerine bakardı, bazen de öğrenciyken çekilmiş fotoğraflarını çıkarır, bugüne kadar olan o uzun mesafeyi, günbegün, yılbeyıl nasıl arkada bırakmış olduğunu gözünün önüne getirmeye çalışırdı. Böyle günlerde her zamankinden daha ürkek olur, kalkıp randevu almadan Doxiades’in muayenehanesine gider, onunla konuşup kör olma korkusundan kurtulmaya çalışırdı. Dengesini en çok bozan şey, yıllarca yurtdışında, bir başka kıtada, bir başka iklimde, bir başka dille yaşamış öğrencileriyle karşılaştığı anlardı. <span class="ideitalik">Ya siz? Hâlâ Kirchenfeld’de misiniz? </span>diye sorarlar, yollarına devam etmek istediklerini hareketleriyle belli ederlerdi. Böyle bir karşılaşmanın gecesinde, kendisini önce bu soruya karşı savunurdu, sonra da kendisini savunmak zorunda kalma duygusuna karşı.</p>
				<p class="normal">Ve şimdi, kafasından bütün bunlar geçerken tam yirmi dört saattir uyumadan trende oturuyor ve o güne kadar sahip olmadığı, bilinmeyen bir geleceğe doğru yol alıyordu.</p>
				<p class="normal">Lozan’daki mola kışkırttı onu. Aynı peronun karşı tarafından Bern’e gidecek tren kalkıyordu. Gregorius, Bern garında trenden nasıl ineceğini gözünün önüne getirdi. Saatine baktı. Gardan taksiyle Kirchenfeld’e gitse, dördüncü derse yetişebilirdi. Mektup – yarın ya postacıyı yakalamalı ya da Kägi’den mektubu açmadan kendisine iade etmesini istemeliydi. Tatsız, ama olanaksız değil. Gözü, kompartımandaki masanın üzerinde duran not defterine gitti. Defteri açmadan öğrencilerin adlarını görür gibi oldu. Ve birden kavradı: Bern’deki evlerin gözünün önünden kayıp gitmesinden sonra bildik bir şeye tutunma çabası olarak başlayan şey, aradan geçen bir saatte gitgide bir vedaya dönüşmüştü. Bir şeyle vedalaşabilmek için, diye düşündü tren hareket ederken, öyle bir karşı durmalıyız ki o şeye, içimizde bir mesafe oluşsun. Onu kuşatan dile getirilmemiş, müphem tabiiliği, bizim için ne anlama geldiğini gösterecek bir berraklığa çevirmeliyiz. Bunun da anlamı, o şeyin somutlaşıp açıkça görülebilir dış hatları olan bir şeye dönüşmesidir. Gregorius’un hayatını her şeyden daha fazla belirlemiş olan pek çok öğrencisinin listesi kadar açıkça görülebilir bir şeye. Gardan çıkmakta olan tren kendisinden bir parçayı da geride bırakıyor gibi geldi Gregorius’a. Hafif bir depremle yerinden kopup açık, soğuk denize sürüklenen bir buz kütlesinin üzerindeymiş gibiydi.</p>
				<p class="normal">Tren hızlanırken Gregorius uyudu, ancak Cenevre garında durduklarını hissettiğinde uyandı. Fransız hızlı trenine giderken Transsibirya treniyle haftalar sürecek bir yolculuğa çıkarcasına heyecanlıydı. Yerine henüz oturmuştu ki bir Fransız yolcu grubu kompartımana daldı. İsterik bir zarafetle dolu gevezelikler doldurdu içerisini, paltosunun önü açık biri bavulunu rafa koymak üzere Gregorius’un üzerinden uzanınca Gregorius’un gözlüğü gözünden fırladı. İşte o zaman asla durup dururken yapmayacağı bir şey yaptı: Eşyasını toplayıp birinci mevkie geçti.</p>
				<p class="normal">O güne kadar birinci mevkide pek az yolculuk etmişti, en sonuncusu da yirmi yıl öncesinde kalmıştı. Bu konuda ısrar eden Florence’ti, Gregorius da karısına uymuş, kendini dolandırıcı gibi hissederek pahalı döşemeli kanepeye yerleşmişti. Bu yolculuklardan birinin ardından karısına, <span class="ideitalik">Can sıkıcı mı buluyorsun beni? </span>diye sormuştu. <span class="ideitalik">Ne? Ama Mundus, bana böyle bir şey sorman doğru değil! </span>demişti Florence ve ne yapacağını bilemediği zamanlarda olduğu gibi elini saçlarının arasından geçirmişti. Tren hareket ettiği sırada Gregorius iki elini değerli döşemenin üzerinde gezdirirken bu hareket, anlamını pek çıkaramadığı, gecikmiş, çocukça bir intikam gibi geldi kendisine. Anlayamadığı bu duygusunu fark edebilecek kimsenin yakınında olmamasına memnun oldu.</p>
				<p class="normal">Mevki farkı olarak kondüktöre ödemek zorunda kaldığı miktar Gregorius’u şaşırttı, adam gittikten sonra parasını iki kez saydı. Kredi kartının şifresini yüksek sesle söyledi, sonra da not defterine geçirdi. Az sonra o sayfayı kopartıp attı. Cenevre’de kar durmuştu, haftalardır ilk kez güneşi gördü Gregorius. Camın arkasından yüzünü ısıtıyordu, sakinleşti. Banka hesabında hep yüksek bir miktar olduğunu biliyordu. Pek az para çektiği için hesapta biriken parayı her gördüğünde bankadaki memure, <span class="ideitalik">Ne yapıyorsunuz siz böyle? </span>diye sorardı. <span class="ideitalik">Paranızla bir şeyler yapmalısınız! </span>Kadın parayla onun adına yatırım yapardı, yıllar geçtikçe Gregorius varlıklı bir adam olmuştu, ama görünüşe göre bu varlıktan habersizdi.</p>
				<p class="normal">Gregorius dün bu saatlerde kürsüsünün üzerinde bırakmış olduğu iki Latince kitabını düşündü. İlk sayfasında bir çocuğun elyazısıyla, mürekkeple <span class="ideitalik">Anneli Weiss </span>yazılıydı. Yeni kitap alacak parası olmazdı Gregorius‘un ailesinin, bir sahafta kullanılmış kitap bulana kadar şehrin altını üstüne getirmişti. Bulduklarını getirip gösterdiğinde babasının gırtlağındaki âdemelması hızla inip kalkmıştı, ne zaman babasının içini sıkan bir şey olsa, âdemelması böyle hızla inip kalkardı. İlk başta, kitapların içindeki yabancı ad Gregorius‘u rahatsız etmişti. Ama sonra, kitabın ilk sahibini beyaz diz altı çoraplı, saçları uçuşan bir kız olarak hayal etmiş ve çok geçmeden de o kullanılmış kitapları asla yenileriyle değiştirmeyecek hale gelmişti. Bununla birlikte öğretmen vekili olarak kazanmaya başladığı parayla eski metinlerin yer aldığı güzel, yepyeni kitaplar alabilecek duruma gelmesinin de tadını çıkarmıştı. Şimdi o günler otuz yıl geride kalmıştı ve bugün bile biraz gerçekdışı geliyordu kendisine. Daha geçenlerde kütüphanesinin önünde durup şöyle düşünmüştü: Böyle bir kitaplık sahibi olabildim ha!</p>
				<p class="normal">Gregorius‘un içindeki anı resimleri yavaş yavaş şekil değiştirip düş resimleri oldular, annesinin temizlikçilik yaparak kazandığı paraları kaydettiği ince defter, o resimlerde acı veren bir aldatıcı bataklık ışığı gibi sürekli görünüp kayboluyordu. Birinin masasından düşüp kırılan bir bardağın sesine uyandığında sevindi Gregorius.</p>
				<p class="normal">Paris‘e bir saat kalmıştı. Gregorius yemekli vagonda oturdu, ilkbahar başındaki aydınlık güne baktı. Ve birden, bu yolculuğa gerçekten çıkmış olduğunu anlayıverdi – sadece uykusuz geçen bir gecede aklına gelen ve gerçekleşebilecek bir olasılık değildi, gerçekten, sahiden oluyordu. İçinde bu duygu genişledikçe, olasılık ve gerçeklikle ilgili orantılar ters dönmeye başlamış gibi geldi ona. Aslında Kägi, okulu ve adları defterinde yazılı bütün öğrenciler gerçekten vardılar, ama sadece rastlantı sonucu gerçekleşmiş birer olasılıktılar; kendisinin bu anda yaşadığı şey ise –trenin süzülerek gidişi ve boğuk uğultusu, yandaki masada birbirine değen bardakların hafifçe tıkırdaması, mutfaktan gelen yanık yağ kokusu, aşçının zaman zaman tüttürdüğü sigaranın dumanı– bir gerçekliğe sahipti ve bu gerçekliğin salt olasılıkla da, gerçekleştirilmiş olasılıkla da ilgisi yoktu; bu gerçeklik daha ziyade, tamamıyla gerçek olan bir şeyi belirleyen yoğunluğun ve baskıcı kaçınılmazlığın doldurduğu basit ve katıksız gerçeklikti.</p>
				<p class="normal">Gregorius boşalmış tabağının, duman tüten kahve fincanının önünde otururken hayatı boyunca hiç bu kadar uyanık olmadığını hissediyordu. Uykudan ağır ağır sıyrılıp gitgide ayılarak tamamıyla kendine gelmek gibi kademeli bir şey değildi bu. Başka türlüydü. Bir başka, yeni <span class="ideitalik">tür </span>uyanıklıktı, dünyada bulunmanın yeni bir tarzıydı, bugüne kadar böyle bir şeyden haberi olmamıştı. Gare de Lyon göründüğünde yerine döndü, daha sonra, perona adım atarken, ilk kez bilinci tam yerinde olarak bir trenden iniyormuş gibi geldi ona.</p>
				<p class="normal">5</p>
				<p class="normal">Hatırlamanın şiddeti hazırlıksız yakaladı onu. Burasının, ilk garları, birlikte gittikleri ilk yabancı şehir olduğunu unutmamıştı. Elbette unutmamıştı bunu. Ama burada durduğunda, aradan hiç zaman geçmemiş gibi olacağını hesaba katmamıştı. Yeşil demir putreller ve kırmızı borular. Kemerler. Işığı geçiren çatı.</p>
				<p class="normal">“Haydi Paris’e gidelim!” demişti Florence ansızın, Gregorius’un mutfağındaki ilk kahvaltıları sırasında, kollarını karnına çektiği bacağına sararak.</p>
				<p class="normal">“Yani sen...”</p>
				<p class="normal">“Evet, şimdi. Hemen şimdi!”</p>
				<p class="normal">Florence öğrencisiydi onun, tatlı, saçı başı çoğu kez dağınık bir kızdı, kışkırtıcı huysuzluklarıyla herkesin başını döndürüyordu. Üç ay içinde Latince ve Yunancada sınıf birincisi olmuştu, Gregorius seçmeli ders olan İbranice sınıfına o ders yılının ilk günü adım <br class="chapter"/>attığında kızı ilk sırada oturur bulmuştu. Ama kızın bu davranışının kendisiyle bir ilgisi olabileceği rüyasında bile gelmezdi aklına.</p>
				<p class="normal">Lise bitirme sınavı yapılmış, sonra üniversitenin kafeteryasında karşılaşana kadar aradan bir yıl daha geçmişti, dışarı atılana kadar oturmuşlardı orada.</p>
				<p class="normal">“Amma da körsün sen!” demişti Florence, gözlüğünü çekip alırken. “O zaman hiçbir şeyin farkına varmadın! Ama <span class="ideitalik">herkes </span>biliyordu! <span class="ideitalik">Herkes!”</span></p>
				<p class="normal">Kendisini Gare Montparnasse’a götüren takside otururken, böyle şeyleri fark etmediğim doğru diye düşündü Gregorius – hatta kendi gözünde bile öylesine silik biriydi ki birisinin ona <span class="ideitalik">–ona!– </span>güçlü duygular besleyebileceğine inanamazdı. Ama Florence konusunda haklı çıkmıştı.</p>
				<p class="normal">“Senin istediğin aslında hiçbir zaman gerçekten <span class="ideitalik">ben </span>değildim,” demişti ona, beş yıllık evliliklerinin sonunda.</p>
				<p class="normal">Onca yıl boyunca karısına söylediği tek şikâyet sözleri bunlardı. Ateş gibi yakmışlardı ve sanki her şey küle dönüşmüştü.</p>
				<p class="normal">Florence gözlerini yere dikmişti. Her şeye rağmen onun itiraz edeceğini ummuştu Gregorius. Ama itiraz gelmemişti.</p>
				<p class="normal">LA COUPOLE. Boulevard de Montparnasse’tan geçeceğini ve o konuda tek söz etmemiş bile olsalar ayrılıklarının tescillendiği o restoranı göreceğini hesaba katmamıştı Gregorius. Taksiyi durdurup üzerinde sarı harfler ve iki yanında üçer yıldız bulunan kırmızı güneş tentesini bir süre sessizce seyretti. Doktora öğrencisi olan Florence buradaki Latin dilleri konferansına, aldığı bir ödül nedeniyle davet edilmişti. Telefondaki sesi çok keyifli, hatta neredeyse isterikti, öyle gelmişti Gregorius’a, bu yüzden önceden sözleştikleri gibi hafta sonunda gidip Florence’i almakta tereddüt etmişti. Yine de oraya gitmiş ve onun yeni arkadaşlarıyla bu ünlü lokalde buluşmuştu, lezzetli yemeklerin ve en pahalı şarapların kokusu, daha içeri adımını atarken buraya ait olmadığını kanıtlamıştı Gregorius’a.</p>
				<p class="normal">Şoföre, “Bir dakika bekleyin,” deyip lokantaya doğru gitti.</p>
				<p class="normal">Hiçbir şey değişmemişti, buraya uygun düşmeyen kılığıyla o edebiyatçı zevzeklere meydan okuduğu masayı hemen gördü. Konu Horatius ve Sappho idi, şu anda telaşlı ve sinirli garsonların yolunun üstünde dururken hatırlamıştı bunu. Gregorius şiirleri dize dize sıralarken hiçbiri yetişememişti ona, Sorbonne’lu şık beylerin nükteli sözlerini kendi Bern aksanıyla ezmişti, birer birer, sonunda masada sessizlik hâkim olmuştu.</p>
				<p class="normal">Dönüş yolunda Florence yemekli vagonda tek başına oturmuş, Gregorius’un gazabının ardıl sarsıntısı ise yavaş yavaş dinmiş, yerini Florence’e bu tarzda karşı çıkmayı gerekli görmüş olmanın verdiği kedere bırakmıştı; çünkü esas konu buydu elbette.</p>
				<p class="normal">Geçmiş olayların içinde kaybolan Gregorius, zamanı unutmuştu, bu yüzden taksi şoförünün Gare Montparnasse’a zamanında varabilmek için bütün maharetini göstermesi gerekti. Gregorius sonunda soluk soluğa yerine oturunca ve tren Irún’a gitmek üzere hareket edince, daha Cenevre’deyken kapıldığı bir duygu yinelendi: Kendisini o güne kadarki yaşamından alıp bir saatten öbür saate, bir istasyondan öbür istasyona taşıyan bu çok canlı ve çok gerçek yolculuğun devam etmesine karar verenin kendisi değil de tren olduğu duygusu. Bordeaux’ya kadar üç saat boyunca durak olmayacaktı, geri dönme olasılığı da.</p>
				<p class="normal">Saatine baktı. Okuldaki onsuz ilk gün sona eriyordu. Şu dakikalarda altı tane İbranice öğrencisi onu bekliyordu. Saat altıda, çift saatlik dersin ardından bazen onlarla kafeye giderdi, orada onlara İncil’deki metinlerin tarihe uygunluklarından ve rastlantısallıklarından söz ederdi. Teoloji okumak isteyen ve en çok çaba gösteren Ruth Gauschi ile David Lehmann kafeye gitmemek için sık sık bahane bulurlardı. Bir ay önce onlara nedenini sormuştu. Kaçamak yanıt vermiş, Gregorius’un onların elinden bir şey aldığı duygusuna kapıldıklarını söylemişlerdi. Elbette, bu metinler de dilbilimsel açıdan incelenebilirlerdi. Ama ne de olsa Kutsal Kitap’taydı onlar.</p>
				<p class="normal">Gregorius, kapalı gözkapaklarının ardında müdüre İbranice dersi için bir teoloji öğrencisini işe almasını önerdi, kendisinin eski bir kız öğrencisini. Bakır rengi saçlı bu kız eskiden Florence’in oturduğu sırada oturmuştu. Ama Gregorius’un bunun bir tesadüf olmayacağı umudu gerçekleşmemişti.</p>
				<p class="normal">Kafasının içi birkaç saniye tam anlamıyla boşaldı, sonra Portekizli kadının yüzünü tam karşısında gördü, bembeyaz, neredeyse saydamdı, başını kuruladığı havlunun altından görünmüştü. Bir kez daha okulun tuvaletinde, aynanın karşısında durdu Gregorius ve gizemli kadının alnına yazdığı telefon numarasını silmek istemediğini hissetti. Bir kez daha kürsüsünde otururken ayağa kalktı, ıslak paltosunu askıdan aldı ve sınıftan çıktı.</p>
				<p class="normal"><span class="ideitalik">Português. </span>Gregorius irkildi, gözlerini açtı ve Fransa’nın dümdüz topraklarına baktı, güneş ufuk çizgisine yaklaşıyordu. Düşsel bir enginlikte yok olan bir melodiye benzeyen kelime birden silindi, duyulmaz oldu. Gregorius o sesin büyüleyici tınısını geri getirmeye çalıştı ama hızla silinen bir yankıdan başka bir şey bulamadı; boşuna çabalaması, bu çılgın yolculuğun üstüne kurulduğu o değerli kelimenin elinden kayıp gittiği duygusunu güçlendirdi. Dil kursunun plağındaki konuşmacının o kelimeyi nasıl telaffuz ettiğini iyi bilmesinin de bir yararı olmadı Gregorius’a.</p>
				<p class="normal">Tuvalete gidip yüzünü uzun uzun klor kokulu suyun altına tuttu. Yerine dönünce soylu Portekizlinin kitabını çantasından çıkardı ve bir sonraki bölümü çevirmeye başladı. İlk başta, öncelikle ileriye doğru bir kaçıştı bu, az önce yaşadığı dehşete rağmen bu yolculuğa inanmaya devam etmeyi var gücüyle denemesiydi. Ama daha ilk cümleden sonra metin, onu yeniden kendine tutsak etti, tıpkı geceleyin evinin mutfağında olduğu gibi.</p>
				<p class="normal">NOBREZA SILENCIOSA. SESSİZ SOYLULUK. <span class="ideitalik">Bir hayatın bir daha dönmemek üzere alışıldık yönünden saptığı kritik anların sert ve çarpıcı bir dramatikliği olduğuna ve insanın ruhunda içten içe şiddetli bir kaynama oluştuğuna inanmak hatadır. Kafalarının içi bir bulvar gazetesine benzeyen ayyaş gazeteciler, projektör ışığı meraklısı film yapımcıları ve yazarların hazırlayıp sundukları zevksiz bir masaldır bu. Aslında, hayata yön veren olayların altında çoğunlukla inanılmaz derecede sessiz bir dramatiklik gizlidir. Patlamaya, yükselen alevlere ve yanardağın lav püskürtmesine o kadar benzemez ki, yaşandığı anda o deneyim çoğu kez fark edilmez bile. Devrimsel etkisi ortaya çıkarken ve bir hayatın bambaşka bir ışığa bürünüp yepyeni bir melodiye kavuşmasını sağlarken, sessizce yapar bunu; ve bu muhteşem sessizlikte yatar onun asıl soyluluğu.</span></p>
				<p class="normal">Gregorius zaman zaman başını metinden kaldırıyor, dışarıya, batıya bakıyordu. Kararmakta olan gökyüzünde kalan aydınlıkta denizin hissedilmeye başlandığını düşündü. Sözlüğü kenara bırakıp gözlerini yumdu.</p>
				<p class="normal"><span class="ideitalik">Denizi bir kez daha görebilseydim keşke, </span>demişti annesi ölümünden altı ay önce, sonunun geldiğini sezdiğinde, <span class="ideitalik">ama buna gücümüz yetmez ki.</span></p>
				<p class="normal"><span class="ideitalik">Hangi banka bana kredi verir ki, </span>dediğini duymuştu babasının Gregorius, <span class="ideitalik">hem de böyle bir şey için.</span></p>
				<p class="normal">Böyle mücadele etmeden boyun eğdiği için babasını kınamıştı Gregorius. Ve sonra –o sıralarda Kirchenfeld’de liseye gidiyordu– kendisini çok şaşırtan bir şey yapmıştı, öyle ki sonradan, bunun gerçekte yaşanmadığı duygusundan hiç kurtulamamıştı.</p>
				<p class="normal">Martın sonu, ilkbaharın ilk günüydü. İnsanlar paltolarını çıkarıp kollarına almışlardı, barakanın açık pencerelerinden içeri ılık hava doluyordu. Lisenin ana binasında yer sıkıntısı doğduğundan birkaç yıl önce bir baraka kurulmuştu, lise son sınıf öğrencilerini oraya yerleştirmek de bir gelenek olmuştu. Barakaya geçmek böylece olgunluk sınavının ilk adımı sayılıyordu. Özgürlük ve korku duyguları birbirini dengeliyordu. <span class="ideitalik">Bir yıl daha, ondan sonra bitecek bu... Bir yıl daha, sonra mutlaka... </span>Bu değişken duygular, öğrencilerin ayaklarını sürüye sürüye barakaya gidiş biçimlerinde ve tarzlarında ifadelerini buluyorlardı, hem laubali hem ürkektiler. Şimdi bile, kırk yıl sonra trenle Irún’a giderken, o zamanlar hangi duygular içinde olduğunu hissedebiliyordu Gregorius.</p>
				<p class="normal">Öğle sonrası Yunancayla başladı. Dersi veren Kägi’den önceki lise müdürüydü. Akla gelebilecek en güzel Yunanca elyazısına sahipti, resim çizer gibi yazıyordu harfleri, özellikle kavisler –örneğin omega ya da tetadakiler ya da etanın aşağıya çekilen ucu– tam bir kaligrafi örneğiydi. Yunancayı seviyordu adam. <span class="ideitalik">Ama yanlış biçimde seviyor, </span>diye düşündü Gregorius sınıfın arkasında oturduğu yerde. Sevme tarzı, kibirli bir tarzdı. Sorun, kelimeleri törensel bir havayla yazması değildi. Böyle olsaydı hoşuna giderdi Gregorius’un. Ama bu adam en az bilinen, en zor fiil çekimlerini ustalıkla yazarken, <span class="ideitalik">kelimeleri </span>değil, bunların üstesinden gelebilen biri olarak <span class="ideitalik">kendini </span>kutsuyordu. Böylece kelimeler adamın üzerinde kendine taktığı birer süs oluyorlardı sanki, boynundan hiç çıkarmadığı benekli papyon kravata benzer bir şeye dönüşüyorlardı. Yazarken, şövalye yüzüklü elinden akıp gidiyorlardı, sanki onlar da o şövalye yüzükle aynı türdendiler, yararsız incik boncuk yani; ve aynı derecede gereksiz. Ve böylece, Yunanca kelimeler <span class="ideitalik">Yunanca </span>kelimeler olmaktan çıkıyorlardı. Sanki şövalye yüzüğün altınının tozu o kelimelerdeki Yunanca özelliği çözüp ayırıyor, bu özellik kelimeleri salt kendileri için seven kişiye açıyordu kendini. Şiir, müdürün gözünde zarif bir mobilya, seçkin bir şarap ya da kibar bir gece kıyafeti gibiydi. Gregorius, müdürün bu kendini beğenmişliğiyle, Akhilleus’un ve Sophokles’in dizelerini kendisinden çaldığını hissetmişti. Yunanistan’daki tiyatrolar hakkında bir şey bilmiyor gibiydi müdür. Ya da hayır, onlar hakkında her şeyi biliyordu, sık sık giderdi oraya, güneş yanığı bir tenle döndüğü kültür gezilerine çıkardı. Ama hiçbir şey <span class="ideitalik">anlamazdı </span>bundan, Gregorius bununla ne demek istediğini ifade edemese de.</p>
				<p class="normal">Barakanın açık duran penceresine doğru bakmış ve annesinin sözlerini düşünmüştü, ikisinin arasında ne gibi bir bağ olduğunu açıklayamasa da, bu cümle, müdürün kendini beğenmişliğine duyduğu öfkeyi iyice köpürtmüştü. Kalbinin atışlarını boğazında duyuyordu. Tahtaya bir göz atınca, müdürün başladığı cümleyi bitirmesine ve sonra belki de açıklama yapmak üzere öğrencilere dönmesine daha zaman olduğuna emin oldu. Sınıftakiler kamburlarını çıkarmış yazmaya devam ederlerken Gregorius sandalyesini sessizce geriye itti. Açık duran defterini masada bıraktı. Sürpriz bir saldırıya hazırlanan biri gibi gerginlik yüklü bir yavaşlıkla açık pencereye doğru iki adım attı, pervaza oturdu, bacaklarını aşağı sallandırdı – dışarıdaydı.</p>
				<p class="normal">İçeride gördüğü son şey, kızıl saçlı, çilli ve gümüş bakışlı –kalın camlı, çirkin çerçeveli gözlük takan çocuğa takılan bakışlarının hep alaycı olması çocuğu umutsuzluğa düşürürdü– Eva’nın şaşkın ve eğlenen yüzüydü. Kız sıra arkadaşına dönüp saçlarının içine bir şey fısıldadı. “İnanılmaz!” demişti herhalde. Her fırsatta böyle derdi. Bu yüzden adı <span class="ideitalik">İnanılmaz’</span>a<span class="ideitalik"> </span>çıkmıştı. Kendisine takılan adı duyduğunda da, “İnanılmaz!” demişti.</p>
				<p class="normal">Gregorius hızlı adımlarla Bären Meydanı‘na gitmişti. Pazar kurulmuş, tezgâhlar yan yana dizilmişti, insanlar zorlukla geçebiliyorlardı. Kalabalık yüzünden tezgâhlardan birinin önünde durmak zorunda kalınca gözü açık duran kasaya takıldı, bozuk paralar için ayrı, kâğıt paralar için ayrı bölmesi olan basit bir metal kutuydu bu, kâğıt paralar iri bir tomar halindeydi. Pazarcı kadın eğilmiş tezgâhın altında bir şeyler yapıyordu, kaba, kareli bir kumaşın örttüğü iri kıçı havaya dikilmişti. Gregorius gözlerini insanların üzerinde dolaştırarak yavaşça kasaya sokulmuştu. İki adımda tezgâhın arka tarafına geçmiş, kâğıt para tomarını bir çırpıda kasadan almış ve kalabalığa karışmıştı. Soluk soluğa istasyona giden dik yolu tırmanırken ve adımlarının hızını kesmeye çalışırken arkasından birisinin seslenmesini bekledi ya da birinin gelip kendisini yakalamasını. Ama hiçbir şey olmamıştı.</p>
				<p class="normal">Gregorius‘un ailesi Länggasse‘de, sıvası kirlenmiş bir apartmanda oturuyordu, sabahtan akşama kadar lahana kokan apartmana girdiğinde Gregorius hasta annesinin odasına girmiş gibi oldu, çok yakında denizi göreceğini müjdeleyerek şaşırtmak istiyordu onu. Ancak son katın sahanlığına ve dairelerinin kapısına geldiğinde bütün bunların olanaksız, adeta budalaca olduğunun farkına vardı. Bunca parayı nereden bulduğunu önce annesine, sonra da babasına nasıl açıklayacaktı? O ki yalancılık konusunda hiçbir deneyimi yoktu.</p>
				<p class="normal">Bärenplatz‘a dönerken yolunun üstündeki bir yerden bir zarf aldı, kâğıt para tomarını içine koydu. Kareli eteklikli pazarcının tezgâhına vardığında kadının yüzü ağlamaklıydı. Ondan meyve satın aldı ve o tezgâhın öteki ucunda tartıyla meşgulken Gregorius zarfı meyvelerin altına soktu. Teneffüs sona ermeden az önce okula dönmüştü bile, açık pencereden barakaya girdi ve yerine oturdu.</p>
				<p class="normal">Eva onu görünce, “İnanılmaz!” dedi ve ona o güne kadar <br class="chapter"/>olduğundan daha saygılı davranmaya başladı. Ama bu, Gregorius’un sanmış olduğu kadar önemli değildi. Geçirdiği son bir saatte kendisiyle ilgili keşfinin, içinde bir dehşet duygusu değil de büyük bir şaşkınlık doğurmuş olması daha önemliydi ve bu şaşkınlık haftalarca sürecekti.</p>
				<p class="normal">Tren Bordeaux garından ayrılıp Biarritz yönüne hareket etti. Neredeyse gece olmuştu, Gregorius camda kendini gördü. Hayatını, eski, suskun kelimeleri, onları her şeyin üstünde tutacak kadar sevmeye başlayan kişi yerine, o gün kasadan parayı alan kişi belirlemiş olsaydı, nasıl biri olurdu? O günkü ve bugünkü kaçışın ortak noktası neydi? Ortak bir noktaları var mıydı?</p>
				<p class="normal">Gregorius, Prado’nun kitabını eline aldı, Hirschengraben’deki İspanyol kitabevinin sahibinin tercüme ettiği kısa notu bulana kadar sayfaları çevirdi:</p>
				<p class="normal"><span class="ideitalik">İçimizde olanın ancak küçük bir kısmını yaşayabiliyorsak, gerisine ne oluyor?</span></p>
				<p class="normal">Biarritz’de bir kadınla bir erkek girdiler kompartımana, Gregorius’un karşısındaki koltukların önünde durup ayırttıkları yerleri tartıştılar. <span class="ideitalik">Vinte e oito. </span>Gregorius’un, yinelenen hecelerin Portekizce kelimeler olduğunu algılaması ve tahmin ettiği şeyi doğrulaması zaman aldı: Yirmi sekiz. O iki kişinin söyledikleri üzerinde yoğunlaştırdı dikkatini; ve o anı izleyen yarım saat içinde zaman zaman sökebildiği kelimeler oldu, ama pek azdı bunların sayısı. Yarın sabah, insanların söylediklerinin çoğunun anlaşılmadan geçip gideceği bir şehirde inecekti trenden. Bubenbergplatz’ı, Bärenplatz’ı, Bundesterrasse’yi, Kirchenfeld Köprüsü’nü düşündü. O arada dışarıda hava kapkaranlık olmuştu. Gregorius parasını, kredi kartını ve yedek gözlüğünü eliyle yokladı. Korkuyordu.</p>
				<p class="normal">Fransa sınırındaki Hendaye istasyonuna girdi tren. Kompartıman boşaldı. Portekizliler bunun farkına vardıklarında dehşet içinde raftaki çantalarına uzandılar. <span class="ideitalik">“Isto ainda não é Irún,” </span>dedi Gregorius: Henüz Irún’a gelmedik. Dil kursunun plaklarından alınma bir cümleydi bu, yalnızca yer adı değişikti. Gregorius’un savruk telaffuzu ve kelimeleri peş peşe sıralamadaki yavaşlığı yüzünden tereddüt etti Portekizliler. Ama pencereden dışarı bakıp istasyondaki tabelayı gördüler. <span class="ideitalik">“Muito obrigada,” </span>dedi kadın. “<span class="ideitalik">De</span> <span class="ideitalik">nada,” </span>diye yanıtladı onu Gregorius. Portekizliler yerlerine oturdular, tren hareket etti.</p>
				<p class="normal">Gregorius bu sahneyi hiç unutmayacaktı. Gerçek dünyada kullandığı ilk Portekizce kelimelerdi bunlar ve etkili olmuşlardı. Kelimelerin bir etkisinin olması, bir insanı harekete geçirmesi, durdurması, güldürüp ağlatması: Daha çocukken bile bir muamma gibi gelirdi bu ona ve bundan etkilenmekten hiç geri kalmamıştı. Nasıl başarıyordu bunu kelimeler? Büyüye benzemiyor muydu? Ama bu dakikada muamma her zamankinden de büyüktü, çünkü daha dün sabah hiç bilmediği kelimelerdi bunlar. Birkaç dakika sonra <span class="ideitalik">Irún </span>istasyonuna adım attığında bütün korkusu silinmişti, sert adımlarla yataklı vagona doğru ilerledi.</p>
				<p class="normal">6</p>
				<p class="normal">Ertesi sabaha kadar İber Yarımadası’nı boydan boya geçecek olan tren hareket edip de, istasyonun solgun ışıklarını bir bir geride bırakarak karanlığa daldığında saat ondu. Gregorius’un iki yanındaki kompartımanlar boş kalmıştı. Yemekli vagon tarafında, iki kompartıman ötede, ince, uzun boylu, saçları kırlaşmış bir adam kompartımanının kapısına yaslanmıştı. <span class="ideitalik">“Boa noite,” </span>dedi, gözleri buluştuğunda. <span class="ideitalik">“Boa noite,” </span>dedi Gregorius da.</p>
				<p class="normal">Beceriksiz telaffuzu duyduğunda yabancının yüzünden bir gülümseme geçti. Zarif hatlı, duru, keskin ifadeliydi yüzü, soylu ve yaklaşılmaz bir havası vardı. Adamın koyu renkli kıyafetinin zarafeti göz alıyordu, Gregorius’a bir operanın fuayesini çağrıştırdı. Sadece gevşetilmiş kravatı uyumsuz kaçıyordu. Adam kollarını yeleğinin üzerinde kavuşturdu, başını da kapıya yasladı ve gözlerini kapadı. Gözleri kapalıyken bembeyaz duran yüzünden yorgunluk okunuyordu, bu yorgunluğun nedeni yalnızca saatin geç oluşu <br class="chapter"/>değildi, başka şeyler de vardı mutlaka. Tren birkaç dakika sonra tam hızına kavuşunca adam gözlerini açtı, başıyla Gregorius’u selamladı, kompartımanına girip gözden kayboldu.</p>
				<p class="normal">Gregorius uyuyabilmek için neler vermezdi, oysa yattığı yerden duyulan tekerleklerin tekdüze takırtısının bile bir yararı olmadı. Doğruldu, alnını cama dayadı. Issız, küçük istasyonlar kayıp geçti yanından, bulanık, müphem ışık topları, ok gibi geçen, okunamayan yer adları, bir kenara çekilmiş bagaj arabaları, istasyon bekçisinin kulübesinde kasketli bir kafa, sahipsiz bir köpek, direğe dayalı bir sırt çantası, üstünden görünen bir tutam sarı saç. İlk Portekizce kelimelerde gösterdiği başarıyla birlikte gelen güven duygusu dağılmaya başladı. <span class="ideitalik">Telefon etmeniz yeterli. Gece ya da gündüz. </span>Doxiades’in sesini duydu ve yirmi yıl önceki ilk karşılaşmalarını düşündü, o zamanlar aksanı daha belirgindi doktorun.</p>
				<p class="normal">“Kör mü? Hayır. Yalnızca göz bakımından şanssızsınız. Ağtaba-kasını düzenli olarak kontrol edeceğiz. Hem artık lazer var. Paniğe gerek yok.” Kapıya giderken durmuş, gözlerini dikip Gregorius’a bakmıştı. “Başka bir sıkıntınız var mı?”</p>
				<p class="normal">Gregorius bir şey demeden başını iki yana sallamıştı. Florence’le boşanacaklarını anladığını ancak birkaç ay sonra söylemişti ona. Yunanlı başını sallamıştı, şaşırmış görünmüyordu. <span class="ideitalik">Bazen bir şeyden korkar insan, çünkü başka bir şeyden korkmaktadır, </span>demişti.</p>
				<p class="normal">Gregorius gece yarısından az önce yemekli vagona gitti. Kır saçlı adam dışında kimse yoktu orada, o da garsonla satranç oynuyordu. Garson Gregorius’a aslında vagonun kapalı olduğunu ima etti, ama sonra yine de bir şişe madensuyu getirdi ona, eliyle masalarına davet etti. Gregorius, gözünde altın çerçeveli bir gözlük olan az önceki adamın garsonun kurnazca bir tuzağına düşmek üzere olduğunu hemen gördü. Elini taşın üzerine koyan adam onu ileri sürmeden önce Gregorius’a baktı. Gregorius başını hayır anlamında sallayınca adam elini geri çekti. Nasırlı elleri, satranca uygun bir beyni olduğunu akla getirmeyen kaba yüz hatları olan garson şaşırarak başını kaldırdı. Altın çerçeveli gözlük takan adam satranç tahtasını Gregorius’a doğru çevirdi, eliyle işaret ederek oyuna devam etmesini istedi. Uzun ve zorlu bir mücadele oldu, garson pes ettiğinde saat ikiye geliyordu. Daha sonra adamın kompartımanının kapısında durduklarında adam Gregorius’a nereden geldiğini sordu, sonra da Fransızca konuştular. İki haftada bir bu trenle yolculuk ettiğini söyledi adam, bu garsonu bir tek kez yenebilmişti, oysa genellikle rakibini yenerdi. Kendini tanıttı: José António da Silveira. Dediğine göre işadamıydı ve Biarritz’e porselen satıyordu, uçaktan korktuğu için de trenle yolculuk ediyordu.</p>
				<p class="normal">“Korkularımızın asıl nedenlerini bilen var mı?” diye sordu bir sessizlikten sonra adam, yüzünde yine Gregorius’un daha önce fark ettiği yorgunluk belirtisi vardı.</p>
				<p class="normal">Babasının küçük işletmesini kendisinin nasıl devraldığını ve büyük bir şirket haline getirdiğini anlatırken anlaşılır ama genelde yanlış kararlar vermiş bir başkasından söz eder gibiydi. Boşanmasından ve hemen hemen hiç görmediği iki çocuğundan bahsederken de aynı tutumunu sürdürdü. Sesinden hayal kırıklığı ve keder okunuyordu, ama bu iki duyguya kendine acımanın dahil olmaması etkiledi Gregorius’u.</p>
				<p class="normal">“Sorun,” dedi Silveira, tren Valladolid istasyonunda dururken, “hayatımızı kuşbakışı göremememiz. Ne ileriye ne de geriye doğru. Eğer her şey yolunda gidiyorsa şanslıyız demektir.” Görünmeyen bir çekiç yoklarcasına frenlere dokundu. “Siz bu trene neden bindiniz peki?”</p>
				<p class="normal">Gregorius hikâyesini anlatırken Silveira’nın yatağında oturuyorlardı. Kirchenfeld Köprüsü’ndeki Portekizli kadına hiç değinmedi. Böyle bir şeyi ancak Doxiades’e anlatabilirdi, bir yabancıya değil. Silveira, Prado’nun kitabını getir demediği için memnundu Gregorius. Bir başkasının kitabı okuyup fikrini söylemesini istemiyordu.</p>
				<p class="normal">Hikâyesini bitirdiğinde ikisi de konuşmadılar. Silveira’nın içi kıpır kıpırdı. Gregorius onun şövalye yüzüğünü parmağında çevirmesinden, kendisine kısa, ürkek bakışlar atmasından anlıyordu bunu.</p>
				<p class="normal">“Ve ayağa kalkıp okuldan çıktınız? Öylece?”</p>
				<p class="normal">Gregorius başını salladı. Bu konuyu açtığı için birden pişmanlık duydu; sanki değerli bir şey tehlikeye atılmış oluyordu. Uyumaya çalışacağını söyledi adama. O zaman Silveira bir not defteri çıkardı. Acaba Gregorius, Marcus Aurelius’un insanın kendi ruhundaki heyecanlar hakkında söylediklerini tekrar edebilir miydi? Gregorius kompartımanından çıkarken Silveira not defterinin üzerine eğilmiş, elindeki kalemle kelimelerin üzerinden geçiyordu.</p>
				<p class="normal">Gregorius rüyasında kırmızı sedir ağaçları gördü, <span class="ideitalik">Cedros vermelhos </span>kelimeleri aldatıcı bir bataklık ışığı gibi huzursuz uykusunun içinden durmadan geçiyorlardı. Prado’nun notlarının yayımlandığı yayınevinin adıydı bu. O ana kadar bu ada özellikle dikkat etmemişti. Ancak Silveira yazarı nasıl bulacağını sorduğunda öncelikle bu yayınevini araması gerektiği gelmişti aklına. Belki de kitabı yazarın kendisi bastırıp yayımlamıştı diye düşündü Gregorius uykuya dalarken, o zaman kırmızı sedir ağaçlarının ancak Amadeu de Prado’nun bildiği bir anlamı olabilirdi. Rüyasında, dudaklarında o gizemli ad, koltuğunun altında telefon defteri, Lizbon’un insanı yoran, yokuşlu sokaklarına girip çıkıyordu; yüzü olmayan, tepeler üzerine kurulu olduğundan başka hakkında bir şey bilmediği bir şehirde kaybolmuştu.</p>
				<p class="normal">Saat altıya doğru uyanıp kompartımanının camından SALAMANCA adını gördüğünde, bu konuda önceden en ufak bir uyarı bulunmamasına rağmen, belleğinde kırk yıldır kapalı kalmış bir baraj kapağı açıldı. İlk çıkan, bir başka şehrin adıydı: <span class="ideitalik">Isfahan. </span>Okulu bitirdikten sonra gitmek istediği İran’daki o şehrin adı birden çıkıvermişti ortaya. İçinde onca gizemli yabancılık barındıran o ad, o dakikada Gregorius’u, yaşamayı göze alamadığı bir başka olası hayatın şifresiymiş gibi etkiledi. Tren Salamanca istasyonundan ayrılırken, içinde o öteki hayatın hem açıldığı hem kapandığı duyguları, uzun zaman sonra bir kez yaşadı Gregorius.</p>
				<p class="normal">Her şey, İbranice öğretmeninin, bir yıl dolduğunda Hz. Eyüb’ün kitabını okutturmasıyla başlamıştı. Cümleleri anladıkça, kitap kendisini Doğu’nun tam içine götüren bir yol açtıkça Gregorius sanki mest olmuştu. Karl May’ın kitaplarında Doğu çok Almansıydı, hem yalnızca dili yüzünden değil. Sondan başa doğru okunan bu kitapta Doğu’nun sesi Doğu gibi çıkıyordu. Temanlı Elifaz, Şuahlı Bildat, Naamalı Sofar. Hz. Eyüb’ün üç dostu. Salt adlar bile, baştan çıkarıcı yabancılıkları içinde okyanusların ötesinden gelir gibiydiler. Nasıl da muhteşem, düş gibi bir dünyaydı!</p>
				<p class="normal">Ondan sonra bir süre oryantalist olmak istemişti. <span class="ideitalik">Şark’</span>ı<span class="ideitalik"> </span>bilen biri, bu kelimeyi seviyordu, insanı Länggasse’den alıp parlak bir ışığa çıkarıyordu. Mezuniyet sınavına girmeden az önce Isfahan‘da bir özel öğretmenlik kadrosu için başvuruda bulunmuştu, İsviçreli bir sanayici çocukları için öğretmen arıyordu. Gregorius‘un babası, istemeyerek –oğlu için kaygılanıyor ama aynı zamanda oğlu giderse geride bırakacağı boşluktan da korkuyordu– ona Farsça dilbilgisi kitabı için gerekli olan on üç frank otuz kuruşu vermişti, Gregorius da Doğu‘nun yeni şifrelerini odasının duvarındaki küçük tahtaya yazmıştı.</p>
				<p class="normal">Ama sonra bir rüya Gregorius‘u rahat bırakmamıştı, sanki sabaha kadar görüyordu bu rüyayı. Kolay anlaşılır ve basit bir rüyaydı, çektiği eziyetin bir kısmı da onun böyle olmasındandı, rüyayı görmeye devam ettikçe daha da basitleşiyordu. Çünkü aslında rüya bir tek tablodan oluşuyordu: İran‘ın yakıcı soluğu, Doğu‘nun sıcak kumlarını, beyaz ve yakıcı çöl kumunu, Gregorius‘un gözlüğüne savuruyordu, bu kum orada ateşten bir kabuk olarak yapışıp kalıyor, görmesini engelliyor, gözlüğünün camlarını eritiyor, sonra da gözlerinin içine doluyordu.</p>
				<p class="normal">Rüyanın bir türlü peşini bırakmadığı, gündüzleri bile rahatsız ettiği iki-üç haftadan sonra Farsça dilbilgisini geri verip babasına parasını iade etmişti. Babasının almadığı üç frank otuz kuruşu küçük bir kutuya koymuş ve sanki elinde İran parası varmış gibi hissetmişti.</p>
				<p class="normal">Doğu‘nun yakıcı kumlarından duyduğu korkuyu alt edip oralara gitmiş olsaydı ne olurdu? Gregorius, Bären Meydanı‘nda pazarcı kadının kasasına nasıl da soğukkanlılıkla elini soktuğunu düşündü. Isfahan‘da karşılaşacaklarıyla baş etmesine bu soğukkanlılık yetecek miydi? <span class="ideitalik">Papirüs. </span>Onlarca yıl şaka saydığı, kendisine hiçbir zarar veremeyecek o kelime, birden neden canını yakar olmuştu?</p>
				<p class="normal">Gregorius yemekli vagona girdiğinde Silveira’nın tabağı boşalmıştı, bir gece önce ilk Portekizce kelimelerini söylediği Portekizliler de ikinci fincan kahvelerini içiyorlardı. Son bir saattir uyanık olarak yatağında yatmış ve saat dokuza doğru liseye girip mektupları bina amirine verecek olan postacıyı düşünmüştü. Bugün kendi mektubu da onların arasında olacaktı. Kägi gözlerine inanamayacaktı. Mundus onun hayatından çıkıp gitmişti. Herkes gidebilirdi ama o değil. Haber etrafa yayılacak, üst katlarda, alt katlarda, girişin önündeki basamaklarda oturan öğrenciler arasında başka şey konuşulmayacaktı.</p>
				<p class="normal">Gregorius aklından meslektaşlarını geçirmiş, neler düşüneceklerini, hissedeceklerini ve söyleyeceklerini hayal etmişti. Bu arada, yıldırım düşmüşçesine içini yakıp geçen bir keşifte bulunmuştu: Meslektaşlarından hiçbirinin ne yapacağından emin değildi. İlkin başka türlüydü görünüm: Örneğin Burri, binbaşı ve sadık bir kilise müdavimi, anlaşılmaz, neredeyse anormal ve ayıp bulurdu, şimdi ders ne olacaktı; geçenlerde boşanmış olan Anita Mühletaler düşünceli bir tavırla başını eğerdi, kendisi yapmasa da böyle bir şeyi anlayabilirdi; Saas Fe’li kadın düşkünü ve gizli anarşist Kalbermatten, öğretmenler odasında belki şöyle derdi: “Neden olmasın?”; asık suratı ışıltılı adıyla tam bir tezat oluşturan Fransızca öğretmeni Virginie Ledoyen ise, bu haberi sert bir yargıç gibi bakarak karşılardı. Bütün bunlar ilk başta çok net göründü. Ama sonra Gregorius’un aklına tutucu aile babası Burri’yi birkaç ay önce bir sarışının yanında gördüğü geldi, mini etekli kadın bir tanıdıktan daha öteymiş gibiydi; öğrenciler gemi azıya aldıklarında Anita Mühletaler’in ne kadar dar kafalı davranabildiğini; Kägi’ye karşı koymak gerektiğinde Kalbermatten’in ne kadar korkak olabildiğini; ve Virginie Ledoyen’i de, ona yağ çekmeyi bilen öğrencilerinin parmaklarında oynatabildiklerini, sert kararlarından ne kadar kolay vazgeçirtebildiklerini düşündü.</p>
				<p class="normal">Bütün bunlardan bir şey çıkartılabilir miydi? Kendisine ve şaşırtıcı hareketine alacakları tavrı anlayabilir miydi? Açığa vurmasalar da anlayış gösterirler miydi, hatta gizli gizli gıpta ederler miydi? Gregorius yerinden doğrulup zeytin ağaçlarının gümüşsü parıldayan yeşiline bulanmış manzaraya bakmıştı. Bunca yıldır meslektaşlarıyla arasındaki yakınlığın, aldatıcı bir alışkanlığa dönüşmüş katı bir bilgisizlik olduğu çıkmıştı ortaya. Hem onların ne düşündüklerini bilmek Gregorius için önemli miydi – gerçekten <span class="ideitalik">önemli </span>miydi? Bunu bilmemesinin nedeni yalnızca uykusuz kalmış kafası mıydı, yoksa hep var olmuş, ama toplumsal ritüellerin arkasına gizlenmiş bir yabancılığın mı farkına varmaktaydı?</p>
				<p class="normal">Geceyi yaşayan kompartımanın loş ışığında geçirgenleşen –dışarı çıkmaya çabalayan duygular için geçirgen, dışarıdan bakıp bu duyguları çözmeye çalışan kişi için geçirgen– yüzle karşılaştırıldığında bu sabah Silveira’nın yüz hatları anlaşılmazdı. İlk bakışta, battaniye ve dezenfektan kokulu kompartımanın sağladığı yakınlık içinde hiç tanımadığı bir adama içini dökmüş olmaktan pişmanlık duyar gibi görünüyordu, Gregorius da onun masasına çekinerek oturdu. Ama çok geçmeden anladı: O gergin, serinkanlı yüz hatlarında okunan şey, kendini geri çekme ve karşısındakini itme değildi, temkinli bir itidaldi, Gregorius ile olan karşılaşmanın Silveira’nın içinde karmaşa yarattığını, şaşırtıcı duygular doğurduğunu ve onun bunlarla bir bağ kurmaya çalıştığını gösteriyordu.</p>
				<p class="normal">Silveira fincanının yanındaki telefonu gösterdi. “İş ortaklarımı konaklattığım otelde sizin için bir oda ayırttım. İşte adresi.”</p>
				<p class="normal">Arkasında bilgiler yazılı bir kartvizit uzattı Gregorius’a. Yolculuk bitmeden işle ilgili bazı belgeleri incelemesi gerektiğini söyledi ve ayağa kalkmaya davrandı. Ama sonra yeniden arkasına yaslandı, şimdi Gregorius’a bakış tarzından içinde bir şeylerin harekete geçmiş olduğu belli oluyordu. Hayatını eski dillere adamış olmaktan hiç pişmanlık duyup duymadığını sordu Gregorius’a. Mutlaka çok sakin, her şeyden elinizi eteğinizi çekerek yaşıyor olmalısınız dedi.</p>
				<p class="normal"><span class="ideitalik">Can sıkıcı biri miyim? </span>Bir zamanlar Florence’e sormuş olduğu bu sorunun dünkü yolculukta kafasını nasıl meşgul ettiği geldi Gregorius’un aklına, düşündükleri bir miktar yüzüne yansımış olmalı ki Silveira ürktü, sözlerini yanlış anlamamasını istedi, sadece kendisininkinden çok farklı olması gereken böyle bir hayat sürmenin nasıl bir şey olduğunu gözünün önüne getirmeye çalışıyordu.</p>
				<p class="normal">İstediğim hayat buydu, dedi Gregorius, daha bu kelimeler kafasında biçimlenirken, bunları söylerkenki kararlılığının inat da <br class="chapter"/>barındırdığını dehşetle sezdi. Daha iki gün önce, Kirchenfeld Köprüsü’ne adım atıp Portekizli kadını gördüğünde böyle bir inada gerek duymamıştı. Aynı şeyi söylerdi, ama kelimelerinde en ufak bir inat olmazdı, sıradan, sakin bir soluk gibi çıkarlardı ağzından.</p>
				<p class="normal"><span class="ideitalik">Öyleyse burada işiniz ne? </span>Gregorius korkuyordu bu sorudan, bir an o zarif Portekizli gözüne bir işkenceci gibi göründü.</p>
				<p class="normal">Silveira, Yunanca ne kadar zamanda öğrenilir diye soruyordu. Gregorius derin bir soluk aldı, soruyu uzun uzadıya yanıtlamaya girişti. Acaba Gregorius ona, şu peçetenin üzerine birkaç İbranice kelime yazabilir miydi diye sordu Silveira.</p>
				<p class="normal"><span class="ideitalik">Tanrı ışık olsun diye buyurdu ve ışık oldu, </span>diye yazdı Gregorius ve sonra adamın anlaması için çevirdi.</p>
				<p class="normal">Silveira’nın telefonu çaldı. Konuşması bittiğinde, gitmesi gerektiğini söyledi. Peçeteyi ceketinin cebine soktu. “Işık nasıl deniyordu?” diye sordu ayağa kalkarken ve kapıya doğru giderken o kelimeyi kendi kendine tekrarladı.</p>
				<p class="normal">Dışarıda görünen Tejo ırmağı olmalıydı. Gregorius irkildi: Demek Lizbon’a az kalmıştı. Kondüktörün rahat koltuklu normal bir kompartımana dönüştürdüğü kompartımanına girdi, pencerenin yanına oturdu. Yolculuğun sona ermesini istemiyordu. Lizbon’da ne yapacaktı? Kalacağı otel belliydi. Otel görevlisine bahşiş verir, kapıyı kapatır, dinlenirdi. Ya sonra?</p>
				<p class="normal">Kararsızca Prado’nun kitabını eline aldı, sayfaları çevirdi.</p>
				<p class="normal">SAUDADE PARADOXAL. ÇELİŞKİLİ ÖZLEM. <span class="ideitalik">Tam 1922 gün, babamın beni gönderdiği ve ülkedeki en disiplinli okul olduğu söylenen liseden içeri girdim. “Âlim olmana gerek yok,” dedi babam ve gülümsemeye çalıştı ama her zamanki gibi beceremedi. Daha üçüncü gün, altlarında ezilmemek için günleri saymam gerektiğini anladım.</span></p>
				<p class="normal">Gregorius sözlükte <span class="ideitalik">ezmek </span>fiilini ararken tren Lizbon’un Santa Apolónia garına girdi.</p>
				<p class="normal">O birkaç cümle Gregorius’u kendine tutsak etmişti. Portekizlinin dış hayatı hakkında bir şeyler anlatan ilk cümlelerdi onlar. Disiplinli bir lisede öğrenci, günleri sayıyor, çoğunlukla gülümsemeyi beceremeyen bir babanın oğlu. Öteki cümlelerden fışkıran bastırılmış hiddetin kaynağı orada mıydı? Gregorius nedenini açıklayamasa da bu hiddetle ilgili daha fazla şey bilmek istiyordu. Bu şehirde yaşamış olan birinin portresindeki ilk fırça vuruşlarını görüyordu şimdi. Kendisiyle daha fazla ilgilenmek istediği birinin. Sanki şehir bu cümlelerin içinden büyüyordu ona doğru. Sanki az önce yabancı bir şehir olmaktan çıkmıştı.</p>
				<p class="normal">Çantasını alıp perona indi. Silveira kendisini beklemişti. Onu taksiye kadar götürdü ve şoföre otelin adresini verdi. “Sizde kartım var,” dedi Gregorius’a ve eliyle kısaca selam verip ayrıldı.</p>
				<p class="normal">7</p>
				<p class="normal">Gregorius uyandığında ikindi olmuştu, bulutlu bir göğün altındaki şehre karanlık çöküyordu. Otele varır varmaz soyunmadan yatak örtüsünün altına girmiş, aslında bu uykuyu hak etmediği duygusundan kurtulmaksızın deliksiz bir uykuya dalmıştı, hak etmiyordu çünkü yapılacak binlerce şey vardı, adı belli olmayan, ama olmasa da aciliyetinden bir şey kaybetmeyen binlerce şey; tam tersine, o tekinsiz adsızlıkları, adı konulamayan, kötü bir şey olmaması için hemen ele alınması gereken bir şey haline getiriyordu onları. Banyoda yüzünü yıkarken, uyku mahmurluğuyla birlikte bir şeyleri kaçırmaktan ve bu yüzden bir suç üstlenmekten duyduğu korkunun da akıp gittiğini hissedip rahatladı.</p>
				<p class="normal">Ondan sonra bir saat boyunca camın önünde oturdu ve boşuna bir çabayla düşüncelerini düzene sokmaya çalıştı. Ara sıra gözü, boşaltılmadan bir köşede duran bavuluna gidiyordu. Gece olunca aşağıya, resepsiyona indi ve Zürih’e ya da Cenevre’ye o gece uçak olup olmadığını öğrenmek için havaalanına telefon ettirdi. Yoktu, asansörle yukarı çıkarken içinin ne kadar rahatladığını hissedince şaşırdı. Sonra karanlıkta yatağında oturdu, bu şaşırtıcı rahatlamayı anlamlandırmaya çalıştı. Doxiades’in numarasını çevirdi, on kez çaldırıp kapattı. Amadeu de Prado’nun kitabını açtı, gardayken kaldığı yerden okumaya devam etti.</p>
				<p class="normal"><span class="ideitalik">Dersin başladığını duyuran ve rahipleri ibadete çağırırcasına çıngırdayan çanın sesini günde altı kez duyardım. Tam 11532 kez, beni avlunun kapısından çıkartıp limana, daha sonra dudaklarımdaki tuzu yalayacağım bir geminin küpeştesine gönderen hayal gücümün peşine takılacağıma, dişlerimi sıkarak avludan döndüm, o kasvetli binaya girdim.</span></p>
				<p class="normal"><span class="ideitalik">Şimdi, otuz yıl sonra, durmadan aynı yere geri dönüyorum. Dönmem için en küçük geçerli bir neden yok. Öyleyse niye? Girişin önündeki yosun tutmuş, ufalanan basamaklarda otururken, kalbimin neden yerinden çıkacakmış gibi çarptığını bilmiyorum. Güneş yanığı bacaklarıyla, pırıl pırıl saçlarıyla evlerindeymiş gibi rahatça binaya girip çıkan öğrencileri görünce neden imreniyorum onlara? Nelerine imreniyorum? Geçenlerde, sıcak bir günde, pencereler açıkken bazı öğretmenlere kulak verdim ve ürkmüş öğrencilerin beni de daha önce titretmiş olan sorulara kekeleyerek verdikleri yanıtları duydum. Bir kere daha orada oturmak – hayır arzuladığım şey kesinlikle bu değildi. Uzun koridorların serin loşluğunda bina amirine rastladım, kuşa benzeyen kafasını öne uzatarak yürüyen bir adamdı, kuşkulu bakışlarla üzerime geldi. “Ne işiniz var burada?” diye sordu, ben yanından geçmişken. Astımlı gibi, dik bir sesi vardı, sanki öbür dünyadaki bir mahkemedeydik. Durdum ama dönüp bakmadım. “Ben bu okulun öğrencisiydim,” dedim, sesimin ne kadar boğuk çıktığını duyunca kendime kızdım. Birkaç saniye mutlak, tekinsiz bir sessizlik oldu koridorda. Sonra arkamdaki adam ayaklarını sürüyerek yürüdü. Kendimi suçüstü yakalanmış gibi hissetmiştim. Ama ne yaparken?</span></p>
				<p class="normal"><span class="ideitalik">Bitirme sınavlarının son gününde hepimiz, okul kasketleri başımızda, sıralarımızın arkasında ayakta durmuştuk, gören bizi hazır ola geçtik sanırdı. Senyor Cortês uygun adımlarla yürüyüp sırayla önümüzde durmuş, her zamanki ciddi yüz ifadesiyle not toplamımızı bildirmiş, gözlerini yüzümüze dikip karnemizi vermişti. Çalışkan sıra arkadaşım karnesini sevinçsiz ve bembeyaz bir suratla almış, kavuşturduğu ellerinin arasında İncil tutar gibi tutmuştu onu. Sınıfın sonuncusu, kızların gözdesi olan, güneş yanığı tenli çocuk, çöpmüş gibi yere atmıştı karnesini. Sonra temmuz gününün öğle sıcağına çıkmıştık. Önümüzde açık ve biçimlendirilmemiş olarak uzanan, özgürlüğü açısından tüy gibi hafif, belirsizliği açısındansa kurşun gibi ağır onca zamanı nasıl kullanabilirdik, nasıl kullanmalıydık?</span></p>
				<p class="normal"><span class="ideitalik">İnsanların birbirinden ne kadar farklı olduğunu şimdi anlatacağım sahne kadar çarpıcı ve sert biçimde gözüme sokabilecek bir şeyi ne daha önce yaşadım ne de sonra. Kasketini ilk çıkaran sınıfın sonuncusu oldu; topuklarının üzerinde hızla döndü, avlunun çitinin üstünden aşırtıp yakındaki göle fırlattı; kasket orada suyu emdi, sonunda nilüferlerin altında gözden kayboldu. Üç-dört kasket daha onu izledi, içlerinden biri çite takılıp kaldı. Bunun üzerine sıra arkadaşım kasketini düzeltti, ürkek ve huzursuz görünüyordu, içinde kabaran duyguyu anlamak mümkün değildi. Yarın sabah, artık kasketi giymesi için bir neden olmayınca ne yapacaktı? Ama beni en çok etkileyen, avlunun gölgeli bir köşesinde gördüğüm şey oldu. Tozlu bir çalılığın arkasına gizlenen biri, kasketini okul çantasına sokmaya çalışıyordu. Öylece tıkıştırmak istemediği tereddütlü hareketlerinden açıkça anlaşılıyordu. Kaskete zarar vermeden çantaya sokabilmek için her yolu denedi; sonunda birkaç kitabı çıkararak çantada yer açtı, kitapları, ne yapacağını bilemeden, çaresizlik içinde koltuğunun altına sıkıştırdı. Dönüp çevresine baktığında, utanç verici hareketi sırasında kendisini kimsenin görmemiş olması umudu gözlerinde okunabiliyordu, bir de gözlerini başka yere çevirirse görünmez olacağı gibi çocuksu bir düşüncenin, deneyimlere dayanarak silinmiş son kırıntısı.</span></p>
				<p class="normal"><span class="ideitalik">Kendi terli kasketimi ellerimde bir o yana bir bu yana nasıl çevirdiğimi bugün bile hissedebiliyorum. Giriş merdiveninin ılık yosunlarının üzerine oturup babamın buyurgan arzusunu düşündüm, doktor olmalıydım – yani babam gibi insanları acılarından kurtarmayı beceren biri. Gösterdiği güven için babamı seviyor, dokunaklı arzusuyla üzerime yüklediği ağır yük yüzünden lanet ediyordum. O arada kız okulunun öğrencileri bizim tarafa gelmişlerdi. “Bittiğine seviniyor musun?” diye sordu Maria João ve yanıma oturdu. Beni inceledi. “Yoksa sonunda üzülüyor musun?”</span></p>
				<p class="normal"><span class="ideitalik">Beni durmadan okula gitmeye zorlayan şeyin ne olduğunu artık biliyor gibiyim: Okulun avlusundaki o dakikalara geri dönmek istiyorum, gelecek henüz başlamadan geçmişin üzerimizden akıp gittiği o dakikalara. Daha sonra hiç olmadığı gibi, zaman durmuş, soluğunu tutmuştu. Maria João’nun kahverengi dizlerine ve açık renkli giysisinin sabun kokusuna mı geri dönmek istiyorum? Yoksa hayatımın o noktasında bir kez daha durmak ve beni şimdi olduğum kişi yapan yöne değil de bambaşka bir yöne sapabilmek arzusu mu –düşsel, dramatik arzu mu– içimdeki?</span></p>
				<p class="normal"><span class="ideitalik">Bu arzuda bir gariplik var, hem çelişki tadı veriyor hem de mantıklı bir tuhaflık. Çünkü böyle bir şey arzulayan kişi, henüz geleceğine adım atmadan bir yol ayrımında duran kişi değil. Çünkü iptal edilemeyecek olanı iptal etmek üzere geri dönmek isteyen kişi, daha ziyade geride bırakılmış, artık geçmiş olmuş bir gelecek tarafından damgalanan kişidir. Acısını çekmemiş olsaydı iptal etmek ister miydi? Bir kez daha ılık yosunların üzerinde oturmak, elimde kasketimi tutmak – zamanın içinde kendimin gerisine yolculuk edebilmek ve kendimi, yani yaşananların damgasını taşıyan kişiyi de bu yolculuğa götürmek gibi mantığa aykırı bir arzu bu. O yaştaki oğlanın, babasının arzusuna karşı çıkarak tıp fakültesinin amfisine adım atmamış olması akla getirilebilir mi – bugün zaman zaman benim dilediğim gibi? Bunu yapıp </span>ben <span class="ideitalik">olabilir miydi? O günlerde, kendime dayanak noktası yapabileceğim acılı deneyimlerim yoktu ki onlardan yararlanarak yol ayrımında başka bir yöne sapmayı dileyebileyim. Öyleyse zamanı geri döndürmenin ve yaşadıklarımı birer birer silerek beni Maria João’nun elbisesinin kokusuna ve kahverengi dizlerinin görünüşüne hayran çocuğa dönüştürmenin bana ne yararı olacaktı? Benim bugün arzuladığım tarzda başka bir yöne sapabilmesi için kasketli çocuğun benden çok farklı olması gerekirdi. Ama böylece bir başkası olsaydı, sonradan o eski yol ayrımına dönmeyi isteyen kişi olamazdı zaten. O çocuk olmayı dileyebilir miyim? Öyle sanıyorum ki onun yerinde olmaktan hoşnut olurdum. Ama bu hoşnutluk, sadece o olmayan ben için geçerli olabilir, ona ait olmayan dileklerin yerine getirilmesi açısından. Eğer gerçekten o olsaydım, gerçekleşmeleri halinde o olmaktan mutlu olacağım dileklerim olamazdı, tıpkı, asla sahip olmadığımı unuttuğum sürece kendi dileklerimin, gerçekleştiklerinde, beni mutlu edeceği gibi.</span></p>
				<p class="normal"><span class="ideitalik">Ama çok yakında yine okula gitme ve böylece, hiç akla getirilemediği için nesnesi asla olmayacak bir özleme kapılma arzusuyla uyanacağıma eminim. Olası bir nesnesi bulunmayan bir arzuyla harekete geçirilmekten daha çılgınca bir şey olabilir mi?</span></p>
				<p class="normal">Gregorius bu çetin metni anladığına sonunda emin olduğunda neredeyse gece yarısıydı. Demek Prado doktordu, çoğunlukla gülümsemeyi beceremeyen babasının böyle buyurgan bir arzusu olduğundan doktor olmuştu; bu arzunun kaynağı baskıcı bir keyfilik ya da babalık kibri değildi, kronik acıların verdiği çaresizlikten doğmuştu. Gregorius telefon rehberini açtı. Prado adı on dört kez kayıtlıydı ama aralarında Amadeu yoktu, Inácio ve Almeida da. Prado’nun Lizbon’da yaşadığına nereden hükmetmişti Gregorius? Meslekler bölümünde <span class="ideitalik">cedros vermelhos </span>yayınevini aradı. Yoktu. Bütün ülkede mi arayacaktı? Bir anlamı var mıydı bunun? En küçük bir anlamı?</p>
				<p class="normal">Gregorius geceye gömülmüş şehre gitmeye hazırlandı. Gece yarısından sonra şehre gitmek: Kolayca uyuyabilme yeteneğini yitirdiği yirmili yaşlarının ortasından beri yapardı bunu. Bern’in ıssız sokaklarından sayısız kez geçmişti, ara sıra durmuş, yaklaşan ya da uzaklaşan üç-beş ayak sesine körler gibi kulak vermişti. Kitabevlerinin karanlık vitrinlerinin önünde durmayı ve herkes uyuduğu için bütün bu kitapların yalnızca kendisine ait olduğunu hissetmeyi severdi. Ağır adımlarla otelin yan sokağından çıkıp geniş Avenida da Liberdade’ye saptı ve sokakları birbirine dik açıyla düzenlenmiş şehir merkezine, Baixa’ya doğru yürüdü. Hava soğuktu, incecik bir sis, altın ışıklı eski moda sokak fenerlerini puslu bir halkayla çevreliyordu. Bulduğu bir büfede bir sandviç yiyip kahve içti.</p>
				<p class="normal">Prado sürekli okulunun merdivenine oturuyor ve bambaşka bir hayata sahip olsaydı nasıl olurdu diye hayal kuruyordu. Gregorius, Silveira’nın sorduğu soruyu düşündü, arzu ettiği hayatı yaşamış olduğu yanıtını vermişti inatla. Kuşkular içindeki doktorun yosunlu basamaklar üzerindeki resminin ve trendeki kuşkular içindeki işadamının sorusunun, içinde, Bern’in güvenli, bildik sokaklarında olsa asla yerinden oynamayacak bir şeyi yerinden oynattığını sezdi.</p>
				<p class="normal">Gregorius dışında büfede bulunan tek müşteri parasını ödeyip çıktı. Kendisinin de anlayamadığı ani bir telaşla Gregorius da hesabı ödedi ve adamın peşinden gitti. Bacağının birini sürüyen yaşlı bir adamdı, ara sıra durup dinleniyordu. Gregorius onunla arasında epeyce ara bırakarak Bairro Alto’ya, şehrin yukarısına doğru <br class="chapter"/>yürüdü, sonunda adam dar, harap bir evin kapısından girip kayboldu. Birinci katta ışık yandı, perde kenara çekildi, adam pencereye çıktı, dudaklarının arasında bir sigara vardı. Bir binanın girişindeki koruyucu karanlığa sığınan Gregorius’un bakışları adamı sıyırıp ışıklı evin içine yöneldi. Yıpranmış goblen kumaşla kaplı bir kanepe. Kanepeye uymayan iki koltuk. İçinde tabak çanak ve küçük, renkli porselen biblolar olan bir vitrin. Duvarda bir haç. Tek bir kitap yok. Böyle biri olmak nasıl bir şeydi?</p>
				<p class="normal">Adam pencereyi kapayıp perdeyi çektikten sonra Gregorius bulunduğu yerden çıktı. Yönünü kaybetmişti, güney tarafındaki ilk sokağa saptı. Daha önce, kendi hayatı yerine bu yabancı hayatı yaşamanın nasıl bir şey olacağı düşüncesiyle kimsenin peşine takıldığı olmamıştı. Az önce içinde yeşeren, yepyeni bir çeşit meraktı, tren yolculuğunda yaşadığı, ya da Paris’teki Gare de Lyon’da, dün ya da her ne zamansa, trenden inerken hissettiği o yeni tür uyanıklığa uyuyordu.</p>
				<p class="normal">Ara sıra durup önüne bakıyordu. Eski metinler, onun eski metinleri, bir hayatı sürdüren insanlarla doluydu, o metinleri okuyup anlamak, aynı zamanda bu hayatları da okuyup anlamak demekti. Öyleyse, soylu Portekizli ve az önceki ayağı aksayan adam işin içine girdiğinde her şey neden o kadar yeni geliyordu Gregorius’a? Yokuşun ıslak parkelerinde adımlarını güvensizce attı, Avenida da Liberdade’ye geldiğini anlayınca rahat bir soluk aldı.</p>
				<p class="normal">Darbe onu hazırlıksız yakaladı, patenle kayanı görmemişti. Gregorius’un yanından geçerken dirseğiyle şakağına çarpan ve gözlüğünün düşmesine neden olan kişi, çam yarması gibi biriydi. Başı dönen, birden hiçbir şey görmez olan Gregorius birkaç adım sendeledi, üstüne bastığı gözlüğün, ayağının altında çatırdayarak kırıldığını dehşetle fark etti. Bir panik dalgası yalayıp geçti içini. Telefonda, <span class="ideitalik">Yedek gözlüğünüzü unutmayın, </span>diyen Doxiades’in sesini duydu. Solukları düzene girene kadar aradan dakikalar geçti. Yere diz çöktü, cam kırıklarını ve çerçevenin kırık parçalarını aradı eliyle yoklayarak. Bulabildiklerini bir araya getirip mendilinin içine koydu. Binaların duvarlarına tutunarak otelin yolunu tuttu.</p>
				<p class="normal">Gece nöbetçisi telaşla yerinden fırladı, Gregorius lobideki aynaya yaklaşınca şakağından kan sızdığını gördü. Asansörde, görevlinin mendilini yarasına bastırdı, sonra koridordan koşarak geçip titreyen parmaklarıyla kapıyı açtı, bavuluna atıldı. Eli yedek gözlüğünün serin metal kutusuna değince rahatladı, gözlerinden yaşlar aktığını hissetti. Gözlüğü taktı, kanı temizledi, görevlinin verdiği yara bandını şakağındaki sıyrığın üzerine yapıştırdı. Saat iki buçuktu. Havaalanını aradığında telefonu açan olmadı. Saat dörde doğru uyudu.</p>
				<p class="normal">8<span class="ideitalik"> </span></p>
				<p class="normal">Ertesi sabah Lizbon bu baştan çıkarıcı ışığa bulanmış olmasaydı, diye düşündü Gregorius sonradan, her şey belki de bambaşka bir yön alırdı. Belki de o zaman havaalanına gider, ilk uçakla evine dönerdi. Ama ışık, geriye dönmeyi denemesine izin vermiyordu. Işığın pırıltısı, geçmişteki her şeyi çok uzak, neredeyse gerçekdışı bir şeye çeviriyordu; onun güçlü ışıltısı altında, olmuş bitmiş her şeyin iradenin üzerine düşürdüğü gölgeler kayboluyor, eldeki tek olasılık, nerede yer alıyorsa alsın, geleceğe doğru yola çıkmak oluyordu. Kar taneleri altındaki Bern çok uzaklardaydı, gizemli Portekizli kadına Kirchenfeld Köprüsü’nün üzerinde rastlamasından bu yana aradan sadece üç gün geçmiş olduğuna inanmak Gregorius’a zor geliyordu.</p>
				<p class="normal">Kahvaltıdan sonra José António da Silveira’nın numarasını çevirdi, telefona sekreteri çıktı. Almanca, Fransızca ya da İngilizce konuşan bir göz doktoru önerebilir misiniz bana diye sordu kıza. Kız yarım saat sonra aradı, Silveira’nın selamlarını iletip onun kız kardeşinin gittiği göz doktorunun adını verdi, bu hanım doktor uzun süre Coimbra ve Münih’teki üniversite kliniklerinde çalışmıştı.</p>
				<p class="normal">Muayenehane Alfama semtindeydi, kalenin arkasında, şehrin en eski bölgesinde. Gregorius parlak günün içinden yavaşça geçiyor, kendisine çarpma olasılığı bulunan herkesin önünden tam zamanında kaçıyordu. Bazen duruyor, kalın gözlük camlarının gerisinden gözlerini ovuşturuyordu: Demek Lizbon burasıydı, öğrencilerine bakarken ansızın hayatının sonunu görmüş olduğu için ve sözleri sanki kendisine hitap eden Portekizli bir doktorun kitabı eline geçtiği için geldiği şehir.</p>
				<p class="normal">Bir saat sonra girdiği yer, doktor muayenehanesine hiç benzemiyordu. Koyu renkli ahşap lambriler, özgün tablolar ve kalın halılar, soylu bir ailenin, her şeyin kesin biçiminin olduğu, her şeyin sessizce yürüdüğü evinde bulunduğu izlenimi bırakıyordu daha çok. Bekleme odasında kimsenin olmaması şaşırtmadı Gregorius’u. Böyle bir yerde yaşayan kişinin, hastalarından gelecek paraya ihtiyacı olmazdı. Kabul masasında oturan kadın, Senyora Eça’nın birkaç dakika sonra geleceğini söylemişti. Doktorun asistanı olduğunu gösteren hiçbir belirti yoktu kadında. Orasının bir işyeri olduğunu gösteren tek işaret, adlar ve sayılarla dolu açık renkli bir ekrandı. Gregorius, Doxiades’in basit, biraz da tozlu muayenehanesini, senlibenli davranan yardımcısını düşündü. Birden ihanet ediyormuş gibi hissetti kendini, yüksek kapılardan biri açılıp doktor göründüğünde bu mantıksız duyguyla baş başa kalmayacağı için rahatladı.</p>
				<p class="normal">Doutora Mariana Conceição Eça, her şeyden önce insanın güvenebileceği iri, kara gözlü bir kadındı. Sadece birkaç kez hata yaptığı akıcı bir Almancayla Gregorius’a, Silveira’nın arkadaşı olarak hoş geldin dedi, onun neden geldiğini de biliyordu. Kırılan gözlük yüzünden telaşlandığı için özür dilemesi gerektiği gibi tuhaf bir fikri nereden edindiğini sordu doktor. Gregorius gibi miyop biri yedek bir gözlüğüm olmalı duygusuna elbette ki kapılırdı.</p>
				<p class="normal">Bir anda sakinleşiverdi Gregorius. Doktorun masasının önündeki koltuğa gömüldüğünü hissetti, oturduğu yerden bir daha kalkmamayı diledi. Kadının sanki ona ayıracak sınırsız zamanı vardı, Gregorius o güne kadar hiçbir doktorun yanında bunu hissetmemişti, hatta Doxiades’in yanında bile, gerçekdışıydı her şey, neredeyse düş gibiydi. Doktorun, yedek gözlüğün ölçüsünü alacağını, alışıldık görme testlerini yapacağını, sonra eline bir reçete verip gözlükçüye göndereceğini sanmıştı. Bunun yerine önce miyopluğunun hikâyesini anlattırmıştı kadın, her bir aşamasını, her sorununu. Sonunda Gregorius gözlüğü uzattığında doktor ona dikkatle baktı.</p>
				<p class="normal">“İyi uyumayan bir adamsınız,” dedi.</p>
				<p class="normal">Sonra da onu odanın öbür tarafına, aletlerin bulunduğu yere çağırdı. Muayene bir saatten fazla sürdü. Aletler Doxiades’inkilerden farklıydı, Senyora Eça onun gözünün artodasını yepyeni bir manzarayı tanımaya çalışan biri gibi enine boyuna inceledi. Ama Gregorius’u en çok etkileyen, doktorun görme derecesiyle ilgili testleri üç kez yinelemesiydi. Arada bir duruyor, Gregorius’un bir aşağı bir yukarı yürümesini istiyor, sözü onun mesleğiyle ilgili konulara getiriyordu.</p>
				<p class="normal">“İnsanın ne kadar iyi gördüğü, pek çok şeye bağlıdır,” dedi gülümseyerek, onun şaşkınlığını fark edince.</p>
				<p class="normal">Sonunda bulunan diyoptri sayısı ortalama değerden epeyce sapıyordu, her iki gözün değerleri arasındaki fark da her zamankinden fazlaydı. Senyora Eça, Gregorius’un yüzündeki şaşkınlığı fark etti.</p>
				<p class="normal">“Bir deneyelim,” diyerek onun koluna dokundu.</p>
				<p class="normal">Gregorius karşı koymakla güvenmek arasında bocaladı. Güvenmek ağır bastı. Doktor ona bir gözlükçünün kartını verdi, sonra da oraya telefon etti. Onun Portekizce konuşmasıyla birlikte Gregorius’un Kirchenfeld Köprüsü’nün üzerindeki Portekizli kadının <span class="ideitalik">Português </span>dediği anda hissettiği büyü geri döndü. Birden, bu şehirde bulunmasının bir anlamı oldu, adlandırılamayan bir anlam elbette, tam tersine, zor kullanarak onu kelimelere sığdırmayı denememek, bu anlamın bir parçasıydı.</p>
				<p class="normal">“İki gün,” dedi doktor, telefonu kapatınca, “daha önce olması mümkün değil diyor Cesar.”</p>
				<p class="normal">O zaman Gregorius, Amadeu de Prado’nun notlarının bulunduğu kitabı çıkardı, doktora o tuhaf yayınevi adını gösterdi, telefon rehberinde nasıl boşuna bir çabayla aradığını anlattı. Evet, dedi doktor, dalgınca, şahıs yayınevine benziyor.</p>
				<p class="normal">“Ve kırmızı sedir ağaçları – mecaz olarak kullanıldılarsa hiç şaşırmam.”</p>
				<p class="normal">Gregorius şunu da düşünmüştü: Bir mecaz olabilirlerdi ya da bir hayat hikâyesinin renkli, solmuş yapraklarının altına saklanmış gizli bir şeyin –kötü ya da güzel bir şeyin– şifresi.</p>
				<p class="normal">Doktor başka bir odaya gidip bir adres defteriyle döndü. Defteri açıp parmağını bir sayfada kaydırdı.</p>
				<p class="normal">“İşte. Júlio Simões,” dedi, “merhum kocamın bir arkadaşı, bir sahaf, kitaplar konusunda bütün ölümlülerden daha çok şey bildiğini düşündük hep, neredeyse tekinsizdi.”</p>
				<p class="normal">Adresi yazıp Gregorius’a tarif etti.</p>
				<p class="normal">“Ona selamlarımı söyleyin. Yeni gözlüğünüzü alınca da uğrayın, doğru karar verip vermediğimi görmek istiyorum.”</p>
				<p class="normal">Gregorius sahanlıktan dönüp baktığında kadın hâlâ kapının eşiğinde duruyordu, bir eli kapının pervazındaydı. Silveira ona telefon etmişti. Öyleyse Gregorius’un kaçmış olduğunu doktor da biliyordu. Ona bundan söz etmeyi çok isterdi Gregorius, merdivenden inerken adımlarını bir yerden gönülsüzce ayrılan biri gibi dura dura attı.</p>
				<p class="normal">Gökyüzünü, güneşin parıltısını örten ince, beyaz bir tül kaplamıştı. Gözlükçü dükkânı, Tejo nehrinde işleyen feribotun yakınındaydı. Gregorius kimin tarafından gönderildiğini söyleyince César Santarém’in asık suratı aydınlandı. Reçeteye baktı, Gregorius’un uzattığı gözlüğü elinde tarttı, sonra da bozuk bir Fransızcayla bu gözlüklerin daha hafif bir malzemeden de yapılabildiğini, daha hafif bir çerçeve kullanılabileceğini söyledi.</p>
				<p class="normal">Konstantin Doxiades’in kararından kuşkulanılması kısa bir zaman aralığında ikinci kez oluyordu, Gregorius şimdiye kadarki hayatı elinden alınıyormuş gibi hissetti, hatırlayabildiği kadarıyla burnunun üstünde ağır bir gözlük taşıyarak geçirdiği bir hayattı bu. Kararsızca çerçeveleri bir bir denedi, sonunda Santarém’in Portekizceden başka dil bilmeyen ve soluk almadan konuşan asistanı, geniş ve köşeli yüzünde fazlasıyla modern ve şık kaçtığını düşündüğü dar ve kırmızıya çalan bir çerçeve seçmesi için kandırdı onu. Júlio Simões’in sahaf dükkânının bulunduğu Bairro Alto’ya giderken yeni gözlüğünü yedek olarak tutabileceğini, takması gerekmediğini söyleyip durdu kendine, sahafın önüne geldiğinde iç dengesi yeniden yerine gelmişti.</p>
				<p class="normal">Senyor Simões sivri burunlu, koyu renk gözleri zekâyla parlayan, yapılı bir adamdı. Mariana Eça telefon edip haber vermişti. Lizbon’un yarısı, diye düşündü Gregorius, geleceğimi birilerine bildirip oraya göndermekle meşgul; önceden duyurma çemberi oluşmuş bile denebilirdi, daha önce başına buna benzer bir şey geldiğini hatırlamıyordu.</p>
				<p class="normal">CEDROS VERMELHOS – ben otuz yıldır kitap işinin içindeyim, bunca zamandır böyle bir yayınevi duymadım dedi Simões. Bundan emindi. UM OURIVES DAS PALAVRAS – hayır, bu kitabın adını da hiç duymamıştı. Kitabın sayfalarını çevirdi, şurada burada bir cümleyi okudu; Gregorius adamın, belleğinde yine de bir şeyin su yüzüne çıkmasını beklediğini düşündü. Sonunda Simões kitabın yayımlanış tarihine baktı bir kez daha. 1975 – o sıralarda kendisi Porto’da eğitim görüyordu, yazarın kendi bastırdığı bir kitaptan söz edildiğini duyamazdı, hele Lizbon’da basılanı hiç mi hiç duyamazdı.</p>
				<p class="normal">“Bilen biri varsa,” dedi ve piposuna tütün doldurdu, “o da yaşlı Coutinho’dur, buranın benden önceki sahibi. Doksan yaşına basmak üzere, deli de, ama kitap belleği muhteşem, gerçek bir mucize. Ona telefon edemiyorum, çünkü neredeyse hiç duymuyor; ama birkaç satır yazıp vereyim size.”</p>
				<p class="normal">Simões köşeye, çalışma masasına gitti, bir not kâğıdına bir şeyler yazıp zarfa koydu.</p>
				<p class="normal">“Ona karşı sabırlı olmalısınız,” dedi Gregorius’a zarfı uzatırken, “hayatında çok sıkıntı çekti, yaşlı ve incinmiş bir adam o. Ama usulünü bilirseniz çok kibar da olabiliyor. Sorun şu ki, neyin doğru olduğunu önceden bilemiyorsunuz.”</p>
				<p class="normal">Gregorius sahaf dükkânında epeyce kaldı. Bir şehri –mevcut olan– kitaplar kanalıyla tanımak, hep öyle yapardı. Öğrenciyken ilk yurtdışı gezisi Londra’ya olmuştu. Calais’ye feribotla dönerken üç gün boyunca şehirde gençlik yurdundan, British Museum’dan ve çevresindeki pek çok kitabevinden başka pek bir şey görmediğini fark etti. <span class="ideitalik">Ama aynı kitapları başka bir yerde de bulabilirdin! </span>dediler ötekiler ve onun kaçırdığı her şey için başlarını salladılar. <span class="ideitalik">Evet, ama aslında bambaşka bir yerde </span>değiller diye yanıtlamıştı onları.</p>
				<p class="normal">Şimdi aslında hiç okuyamayacağı Portekizce kitaplarla dolu, tavana kadar yükselen rafların karşısında duruyordu ve şehirle <br class="chapter"/>arasında bir temas doğmaya başladığını hissediyordu. Sabah otelden çıktığında bu şehirde kalışına bir anlam katmak için olabildiğince çabuk Amadeu de Prado’yu bulması gerektiğini sanmıştı. Ama sonra Mariana Eça’nın kara gözleri, kızıl saçları ve siyah kadife ceketi çıkmıştı ortaya, şimdi de Anneli Weiss’ın Latince kitaplarındaki elyazısını anımsatan ve içlerinde ilk sahiplerinin adlarını taşıyan bütün bu kitaplar.</p>
				<p class="normal">O GRANDE TERRAMOTO. Onca insanın Tanrı’ya olan inancını sarsan deprem hakkında, 1755 yılında olduğu ve Lizbon’u yıktığı dışında bir şey bilmiyordu. Kitabı raftan aldı. Onu alınca yanındaki kitap yana devrildi: A MORTE NEGRA, 14 ve 15. yüzyıllardaki veba salgınını anlatıyordu. İki kitabı da kolunun altına kıstırıp salonun öteki tarafına, edebiyat bölümüne gitti Gregorius. Luís Vaz de Camões; Francisco de Sá de Miranda; Fernão Mendes Pinto; Camilo Castelo Branco. Hakkında hiçbir şey duymadığı, Florence’ten bile duymadığı koca bir evren. José Maria Eça de Queirós, O CRIME DO PADRE AMARO. Yasak bir şey yapar gibi çekinerek kitabı raftan aldı ve ötekilerin yanına kattı. Ve sonra bir anda karşısında Fernando Pessoa’yı buldu: O LIVRO DO DESASSOSSEGO. Aslında inanılmazdı ama Gregorius, Rua dos Douradores’te çalışan muhasebe yardımcısı Bernardo Soares’in şehrine gittiğini düşünmeksizin gitmişti Lizbon’a, Pessoa o adamın sesiyle, dünyanın ondan önce ve ondan sonra duyup duyacağı bütün düşüncelerden daha yalnız olan düşüncelerini yazmıştı.</p>
				<p class="normal">Bu kadar <span class="ideitalik">inanılmaz </span>mıydı? <span class="ideitalik">Tarlalar, olduklarından daha yeşiller tasvirlerde. </span>Pessoa’nın bu cümlesi Florence ile aralarında onca yıl boyunca yaşadıkları en berbat sahneye neden olmuştu.</p>
				<p class="normal">Florence arkadaşlarıyla salonda oturuyordu, kahkahalar duyuluyor, bardaklar şıngırdıyordu. Bir kitap alması gerekiyordu Gregorius’un, bu yüzden istemeyerek girmişti oraya. O içeri girerken biri o cümleyi okuyordu. <span class="ideitalik">Müthiş bir cümle değil mi? </span>diye bağırmıştı Florence’in arkadaşlarından biri. Bunu söylerken gür saçlarını arkaya savurmuş ve elini Florence’in çıplak koluna koymuştu. <span class="ideitalik">Bu cümleyi pek az kişi anlayabilir, </span>demişti Gregorius. Bir anda salonu şaşkın bir sessizlik doldurdu. <span class="ideitalik">Bu seçkin kişilerden biri sen misin? </span>diye sordu Florence, müstehzi bir sesle. Gregorius iyice yavaş hareketlerle kitabı raftan almış, tek söz etmeden salondan çıkmıştı. İçeriden yeniden ses gelmesi dakikalar sürmüştü.</p>
				<p class="normal">O günden sonra HUZURSUZLUĞUN KİTABl’nı nerede görse hemen uzaklaşmıştı oradan. Bu olay hakkında hiç konuşmamışlardı. Ayrılırlarken, ele alınmadan kalan şeyler arasında bu konu da vardı.</p>
				<p class="normal">Gregorius kitabı raftan aldı.</p>
				<p class="normal">Kitabın fiyatını yazarkasaya tuşlayan Senyor Simões, “Bu inanılmaz kitap bana nasıl geliyor, biliyor musunuz?” diye sordu. “Sanki Marcel Proust, Michel de Montaigne’nin <span class="ideitalik">Denemeler’</span>ini yazmış gibi.”</p>
				<p class="normal">Gregorius elindeki ağır torbayla Rua Garrett’teki Camões anıtının yanına vardığında yorgunluktan yere yıkılmak üzereydi. Ama canı otele dönmek istemiyordu. Bu şehre ısınmaya başlamıştı, geri dönüş için yer ayırtmak üzere bu gece yine havaalanına telefon etmeyeceğinden emin olabilmek amacıyla bu duyguyu biraz daha tatmak istiyordu. Bir kahve içtikten sonra kendisini Cemitério dos Prazeres’e götürecek olan tramvaya bindi, Amadeu de Prado hakkında belki de bir şeyler bilen o çılgın ihtiyar Vítor Coutinho oraya yakın oturuyordu.</p>
				<p class="normal">9<span class="idebold"> </span></p>
				<p class="normal">Lizbon’un yüz yıllık tramvayıyla Gregorius çocukluğunun Bern’ine geri döndü. Onu hoplatarak, sallayarak ve çıngırağını çıngırdatarak Bairro Alto’dan geçiren tramvayın, henüz bilet parası ödemek zorunda olmadığı yaşlarda saatlerce Bern’in sokaklarında ve dar yollarında gezdiği eski tramvaylardan hiçbir farkı yok gibiydi. Cilalı kalaslardan yapılma aynı banklar, tutamakların yanında, tavandan sarkan aynı çıngırak ipleri, vatmanın fren yapmak ve hızlanmak için kullandığı ve çalışma sistemini Gregorius’un eskiden de şimdi de pek az anladığı aynı metal kol. Bir ara, artık ortaokul öğrencisi olduğu günlerde, eskilerinin yerine yeni vagonlar konmuştu. Bu yeniler daha sessiz ve daha sarsıntısız gidiyorlardı, öteki öğrenciler yeni vagonlarda yolculuk edebilmek için kendilerini parçalıyorlardı, onları bekledikleri için derse geç kalanların sayısı da az olmuyordu. Gregorius o sıralarda söylemeyi göze alamamıştı ama, dünyanın değişmesi onu rahatsız ediyordu. Bütün cesaretini toplamış, tramvay deposuna gitmiş, iş önlüğü giymiş bir adama eski vagonların ne yapıldığını sormuştu. Yugoslavya’ya satılıyorlar demişti adam. Gregorius’un ne kadar mutsuz olduğunu yüzünden okumuş olmalı ki büroya gidip elinde eski vagonların bir modeliyle dönmüştü. O vagon bugün bile duruyordu Gregorius’ta, onu tarihöncesinden kalma paha biçilmez, benzeri olmayan bir buluntu gibi saklıyordu. Lizbon tramvayının takırdayarak ve gıcırdayarak rayların bittiği yerde durması hâlâ gözlerinin önündeydi.</p>
				<p class="normal">Gözü pek Portekizlinin ölmüş olabileceğini Gregorius o ana kadar düşünmemişti. Bu düşünce mezarlığın önünde dururken geldi aklına. Pek çok küçük mozoleyle çevrili ölüler şehrinin yollarında ağır ağır ve içi sıkılarak yürüdü.</p>
  <p class="normal">Yarım saat kadar sonra hava koşullarından dolayı zamanla lekelenmiş beyaz mermerden yüksek bir türbenin önünde durdu. Mermere, köşeleri ve kenarları süslü iki levha oyulmuştu. Üsttekinde AQUI JAZ ALEXANDRE HORÁCIO DE ALMEIDA PRADO QUE NASCEU EM 28 DE MAIO 1890 E FALECEU EM 9 DE JUNHO DE 1954 yazısı okunuyordu, bir de AQUI JAZ MARIA PIEDADE REIS DE PRADO QUE NASCEU EM 12 DE JANEIRO DE 1899 E FALECEU EM 24 DE OUTUBRO DE 1960. Rengi belirgin bir biçimde daha açık olan ve daha az yosun tutmuş alttakinde ise, AQUI JAZ FÁTIMA AMÉLIA CLEMÉNCIA GALHARDO DE PRADO QUE NASCEU EM 1 DE JANEIRO DE 1926 E FALECEU EM 3 DE FEVEREIRO DE 1961; bu yazının altında, harflerinin üzeri hafif yeşil pas tutmuş şu yazı yer alıyordu: AQUI JAZ AMADEU INÁCIO DE ALMEIDA PRADO QUE NASCEU EM 20 DE DEZEMBRO DE 1920 E FALECEU EM 20 DE JUNHO DE 1973.</p>
				<p class="normal">Gregorius son tarihe baktı. Cebindeki kitap 1975’te yayımlanmıştı. Eğer bu Amadeu de Prado, Senyor Cortês’in disiplinli <br class="chapter"/>lisesine gitmiş ve sonra –bir başkası olmanın nasıl bir şey olacağını merak ettiği için– dönüp dönüp o okulun basamaklarının dik yosunlarına oturmuş doktor olan de Prado ise, o zaman notlarını kendisi yayımlamış olamazdı. Bir başkası yapmış olmalıydı bunu, büyük olasılıkla kendi imkânlarıyla. Bir arkadaşı, erkek ya da kız kardeşi. Yirmi dokuz yıl sonra bu insan hâlâ hayattaysa, Gregorius’un bulması gereken kişi oydu.</p>
				<p class="normal">Ama mezar taşının üzerindeki ad bir rastlantı da olabilirdi. Gregorius adların aynı olmasının bir rastlantı olmasını diliyordu; bütün kalbiyle diliyordu bunu. Eski biçimi çok aşınmış olduğu için Portekizceyi yeniden kurmak isteyen melankolik adamla karşılaşmayacak olmanın ne büyük hayal kırıklığı yaratacağını, kendisini ne kadar üzeceğini hissediyordu çünkü.</p>
				<p class="normal">Yine de defterini çıkarıp bütün adları, doğum ve ölüm tarihleriyle birlikte not etti. Bu Amadeu de Prado elli üç yaşına kadar yaşamıştı. Babasını otuz dört yaşında kaybetmişti. Gülümsemeyi pek beceremeyen baba mıydı o? Annesini ise kırk yaşındayken kaybetmişti. Fátima Galhardo – Amadeu’nun karısı olabilirdi, ancak otuz beş yaşına kadar yaşayabilmiş ve Amadeu kırk bir yaşındayken ölmüş bir kadın.</p>
				<p class="normal">Gregorius bir kez daha gözlerini mezar taşında gezdirdi, ancak o zaman kaidenin üzerindeki, yabanotlarının yarı yarıya gizlediği yazıyı fark etti: QUANDO A DITADURA É UM FACTO A REVOLUÇÃO É UM DEVER. <span class="ideitalik">Diktatörlük bir gerçekse devrim görev olur. </span>Bu Prado’nun ölümü politik bir ölüm müydü? Portekiz’deki Karanfil Devrimi ve diktatörlüğün sonu 1974 ilkbaharında yaşanmıştı. Bu Prado o zaman hayatta değildi. Anıttaki yazı, Prado’nun direnişçi olarak öldüğünü düşündürüyordu. Gregorius kitabı çıkarıp fotoğrafa baktı: Olabilir, diye düşündü, bu surata uygun düşebilirdi ve bütün yazdıklarının arkasında gizlenen öfkeye. Eline silah alıp Salazar’a karşı savaşan bir şair ve dil mistiği.</p>
				<p class="normal">Dışarı çıkarken, üniformalı adama bir mezarın kime ait olduğunu nasıl öğrenebileceğini sormayı denedi. Ama bildiği birkaç Portekizce kelime yeterli olmadı. Júlio Simões’in, selefinin adresini yazmış olduğu kâğıdı cebinden çıkardı ve yola koyuldu.</p>
				<p class="normal">Vítor Coutinho’nun oturduğu ev, her an yıkılabilirmiş gibi duruyordu. İçerlekti, öteki evlerin arasına gizlenmişti, alt kısımlarını sarmaşık bürümüştü. Kapı zili yoktu, Gregorius bir süre ne yapacağını bilemeden avluda durdu. Tam oradan ayrılmak üzereydi ki üst katlardaki pencerelerden birinden biri havlar gibi seslendi:</p>
				<p class="normal">“O <span class="ideitalik">que é que quer?” </span>Ne istiyorsunuz?</p>
				<p class="normal">Penceredeki başı beyaz bukleler çevreliyor, saçları hiç boşluk bırakmadan beyaz sakalına karışıyordu, burnunun üzerine geniş, siyah çerçeveli bir gözlük oturtmuştu.</p>
				<p class="normal"><span class="ideitalik">“Pergunta sobre livro,” </span>diye bağırdı Gregorius avazı çıktığı kadar, Prado’nun notlarını yukarı kaldırarak.</p>
				<p class="normal">“O <span class="ideitalik">qué?” </span>diye sordu adam, Gregorius sözünü yineledi.</p>
				<p class="normal">Kafa kayboldu, kapı otomatı zırladı. Gregorius içinde tavana kadar yükselen tıka basa dolu kitap rafları bulunan, taş zeminde aşınmış bir şark halısı serili bir hole adım attı. İçerisi bayat yemek, toz ve pipo tütünü kokuyordu. Beyaz saçlı adam gıcırdayan merdivende belirdi, kararmış dişlerinin arasında bir pipo tutuyordu. Yıkanmaktan rengi atmış, solmuş, iri kareli gömleği, dizleri çıkmış kadife pantolonunun üzerine düşüyordu, ayaklarında, tokaları açık sandaletler vardı.</p>
				<p class="normal"><span class="ideitalik">“Quem é?“ </span>diye sordu, ağır işitenlere özgü aşırı yüksek bir sesle. Gür kaşlarının altındaki açık kahverengi, kehribarı andıran gözleri dinlenirken rahatsız edilmiş biri gibi öfkeli bakıyorlardı.</p>
				<p class="normal">Gregorius içinde Simões’in mesajı olan zarfı uzattı ona. İsviçreli olduğunu söyledi Portekizce olarak, sonra Fransızca konuşarak ekledi: Eski diller uzmanıydı ve bu kitabın yazarını arıyordu. Coutinho tepki vermeyince daha yüksek sesle sözlerini yinelemeye girişti.</p>
				<p class="normal">Sağır değilim, diyerek Gregorius’un sözünü kesti adam, Fransızca konuşmuştu, kırışık, yıpranmış yüzünde kurnaz bir sırıtış belirmişti. Dinlemek zorunda kalınan gevezeliklere karşı iyi bir roldü sağırlık.</p>
				<p class="normal">Adamın aksanı oldukça renkliydi, ama kelimeler ağzından ağır çıksalar da cümleler doğruydu. Simões’in satırlarına göz gezdirdi, sonra koridorun sonundaki mutfağı işaret edip öne düştü. Mutfak masasının üzerinde, açıldığı anlaşılan bir sardalye konservesinin ve yarıya kadar kırmızı şarap dolu bir kadehin yanında açık duran bir kitap vardı. Gregorius masanın öbür tarafındaki iskemleye gidip oturdu. O zaman yaşlı adam yanına geldi ve beklenmedik bir şey yaptı: Gregorius’un gözlüğünü çıkartıp kendi gözüne taktı. Gözlerini kırpıştırdı, sağa sola baktı, bir yandan da kendi gözlüğünü elinde sallayıp duruyordu.</p>
				<p class="normal">“Demek ortak bir yanımız var,” dedi sonunda ve gözlüğünü Gregorius’a geri verdi.</p>
				<p class="normal">Hayatlarını kalın camlı gözlükle geçirenlerin dayanışması. Coutinho’nun yüzündeki bütün öfke ve reddediş silinip gitmişti, elini Prado’nun kitabına uzattı.</p>
				<p class="normal">Tek kelime etmeden dakikalarca doktorun portresini inceledi. Bir ara uyurgezer gibi dalgınca ayağa kalktı ve Gregorius’a bir kadeh şarap doldurdu. İçeri süzülen bir kedi adamın bacaklarına sürtündü. Adam ona aldırmadı, gözlüğünü çıkartıp başparmağı ve işaretparmağıyla burnunun başladığı yeri tuttu, onun bu hareketi Gregorius’a Doxiades’i anımsattı. Yandaki odadan bir ayaklı saatin tik takları duyuluyordu. Adam piposunu boşalttı, raftan yenisini aldı, tütün doldurdu. Konuşmaya başlayana kadar aradan yeniden dakikalar geçti, alçak sesle ve uzak geçmişi hatırlayan bir tonda konuştu.</p>
				<p class="normal">“Onu tanırdım dersem yanlış olur. Hatta karşılaştığımız bile söylenemez. Ama gördüm onu, iki kez, muayenehanesinin kapısında, beyaz önlüğüyle, kaşlarını kaldırmış bir sonraki hastasını beklerken. Kız kardeşimle gitmiştim oraya, onu tedavi ediyordu. Sarılık. Yüksek tansiyon. Kız kardeşim ona tapardı. Sanırım biraz da âşıktı. Şaşılacak bir şey yok, tablo gibi adamdı; ve öyle bir cazibesi vardı ki insanlar büyülenirlerdi adeta. Kamburlaşan sırtının verdiği acılara dayanamadığı için canına kıydığı söylenen ünlü yargıç Prado’nun oğluydu; diktatörlük döneminde görevinde kaldığı için yargıcın kendi kendini bağışlayamadığını tahmin edenler de vardı.</p>
				<p class="normal">Amadeu de Prado sevilen, hatta çok sayılan bir doktordu. Rui Luís Mendes’in, gizli polis örgütündeki, Kasap diye anılan şu adamın hayatını kurtarana kadar. Bu dediğim altmışlı yılların ortalarında oldu, elli yaşına yeni basmıştım. O olaydan sonra insanlar ondan uzak durdular. Bu da onun kalbini kırdı. O günden sonra direnişçiler adına çalıştı, ama insanlar bunu bilmiyorlardı: Sanki o adamın hayatını kurtarmasını telafi etmek istiyordu. Ancak ölümünden sonra ortaya çıktı. Anımsayabildiğim kadarıyla ani bir beyin kanaması sonucu öldü, devrimden bir yıl önceydi. Son yıllarında, ona tapan kız kardeşi Adriana ile birlikte oturuyordu.</p>
				<p class="normal">Bu kitabı bastıran Adriana olmalı, hatta bunu nerede yaptırdığını tahmin edebiliyorum, ama o basımevi çoktan kapandı. Birkaç yıl sonra bu kitap benim sahaf dükkânıma geldi. Bir köşeye koydum, okumadım, nedenini bilemesem de kitap bana itici geliyordu. Belki de Adriana’dan hoşlanmadığım için, oysa pek tanımazdım onu, ama Prado’ya yardım ediyordu, oraya gittiğim günlerde hastalara emir verircesine davranışı sinirime dokunmuştu. Sanırım haksızlık ettim, ama ben hep böyleydim.”</p>
				<p class="normal">Coutinho kitabın sayfalarını çevirdi. “İyi cümlelere benziyor. Başlığı da iyi. Yazdığını bilmiyordum. Nereden buldunuz bunu? Ve neden onun peşindesiniz?”</p>
				<p class="normal">Gregorius’un şimdi anlattığı hikâye, gece treninde José António da Silveira’ya anlattığından farklı geliyordu kulağa. Bunun bir nedeni, şimdiki hikâyesinde Kirchenfeld Köprüsü’nün üzerindeki gizemli Portekizli kadının ve alnındaki telefon numarasının yer almasıydı.</p>
				<p class="normal">“Numara duruyor mu?” diye sordu yaşlı adam, hikâyeden öyle hoşlanmıştı ki bir şişe şarap daha açtı.</p>
				<p class="normal">Gregorius’un içinden bir an not defterini çıkarmak geldi. Ama sonra bunun doğru olmayacağına karar verdi, gözlük olayına bakılırsa bu yaşlı adamın oraya telefon etmesi beklenebilirdi. Simões onun deli olduğunu söylemişti. Ama bu, Coutinho’nun aklının karışık olduğu anlamına gelmiyordu; söz konusu bile değildi böyle bir şey. Kedisiyle baş başa geçirdiği yalnız yaşamında kaybettiği tek şey, uzaklık ve yakınlık duygusu gibiydi.</p>
				<p class="normal">Hayır, dedi Gregorius, numara artık yok. Yazık dedi yaşlı adam. Gregorius’a inanmamıştı, ansızın yine iki yabancı gibi oturdular orada.</p>
				<p class="normal">Gregorius sıkıntılı bir sessizlikten sonra telefon rehberinde Adriana de Almeido Prado diye birinin kayıtlı olmadığını söyledi.</p>
				<p class="normal">Bunun bir anlamı olması gerekmez, dedi Coutinho ters ters, Adriana eğer yaşıyorsa seksenine yakındır, yaşlılar bazen telefon numaralarını rehberden sildirirler, kendisi de kısa bir zaman önce böyle yapmıştı. Hem ölmüş olsaydı onun da adı mezar taşında yazılı olurdu. Doktorun evinin ve işyerinin adresini ise kırk yıl sonra artık bilmiyordu. Bairro Alto’nun bir yerindeydi. Gregorius’un evi bulması pek de güç olmamalıydı, çünkü ön yüzünde pek çok mavi çini vardı ve oralardaki tek mavili ev oydu. En azından o yıllarda. <span class="ideitalik">O consultório azul, </span>mavi muayenehane derlerdi oraya.</p>
				<p class="normal">Gregorius bir saat sonra yaşlı adamın yanından ayrılırken yeniden yakınlaşmışlardı. Coutinho ya aralarına kaba bir mesafe koyuyor ya da hayret verici bir işbirliği gösteriyordu, düzensiz aralıklarla gelip giden bu ani değişimlerin nedeni anlaşılamıyordu. Gregorius en ücra köşesi dahil tek bir kitaplık halindeki evin içinde şaşkınlıkla dolaştı. Yaşlı adam son derece bilgili biriydi, sayısız ilk baskı vardı elinde.</p>
				<p class="normal">Portekizce adları iyi biliyordu. Gregorius, Prado’ların çok eski bir aile olduğunu, soylarının Portekiz Kralı III. Alfonso’nun torunlarından João Nunes do Prado’ya kadar gittiğini öğrendi. Ya Eça? I. Pedro ile Ines de Castro’ya dayanıyordu, Portekiz’in en soylu adlarından biriydi.</p>
				<p class="normal">“Elbette benim adım daha eski, kral ailesiyle de bağlantılı,” dedi Coutinho, sesindeki ironik kırılmanın arasından, duyduğu gurur belli oluyordu.</p>
				<p class="normal">Eski diller konusundaki bilgisi nedeniyle Gregorius’a imrendiğini söyledi, kapıya giderken birden raftan İncil’in Yunanca-Portekizce bir baskısını çekip aldı.</p>
				<p class="normal">“Bunu sana niye verdiğimi bilmiyorum,” dedi, “ama olsun.”</p>
				<p class="normal">Gregorius avludan geçerken bu cümleyi asla unutmayacağını biliyordu. Yaşlı adamın, onu yavaşça dışarı iterken sırtına dayadığı elini de.</p>
				<p class="normal">Tramvay erken inen akşamın içinden tıkırtılarla geçti. Geceleyin mavi evi hiç bulamam diye düşündü Gregorius. Gün bitmek <br class="chapter"/>bilmemişti, yorgun argın başını arabanın buğulanmış camına dayadı. Bu şehirde yalnızca iki gündür bulunuyor olması mümkün müydü? Ve Latince kitaplarını sınıftaki kürsüde bırakmasının üzerinden yüz saat bile değil, yalnızca dört gün geçmiş olması? Lizbon’un en ünlü meydanı Rossio’da arabadan indi, Simões’in sahaf dükkânından aldığı ağır torbayla birlikte otele sürüklendi.</p>
				<p class="normal">10<span class="ideitalik"> </span></p>
				<p class="normal">Kägi onunla neden Portekizceye benzeyen ama Portekizce olmayan bir dilde konuşmuştu? Ve neden hakkında tek bir kelime bile etmeden Marcus Aurelius’a hakaret etmişti?</p>
				<p class="normal">Gregorius yatağın kenarına oturdu, uykulu gözlerini ovuşturdu. Bir de bina amiri vardı, lisenin holünde, Portekizli kadının saçını kurularken Gregorius’la birlikte durduğu yere elindeki hortumla su tutuyordu. Gregorius kadını alıp tanıştırmak üzere Kägi’nin bürosuna götürmüştü, önce miydi bu, sonra mıydı, karar veremiyordu. Bunun için bir kapıyı açması gerekmemişti, kendilerini birden adamın devasa yazı masasının önünde bulmuşlardı, bir ricada bulunmaya gelen ama ne istediğini unutanlar gibiydiler; sonra müdür birden yok olmuştu, yazı masası da, arkasındaki duvar da kaybolmuştu, Alp Dağları’nı rahatça görebiliyorlardı.</p>
				<p class="normal">Gregorius, minibarın kapısının aralık durduğunu fark etti. Bir ara acıkıp uyanmış, fındıklarla çikolatayı yemişti. Uyanmadan önce Bern’deki evinin dolup taşan mektup kutusu canını sıkmıştı, bütün o faturalar, reklam broşürleri; birden kitaplığı tutuşuvermişti, sonra da Coutinho’nun kitaplığına dönüşmüştü, orada bir sürü, yanıp kömürleşmiş İncil vardı, upuzun bir sıra halinde dizilmişlerdi.</p>
				<p class="normal">Kahvaltıda Gregorius her şeyden ikişer kez aldı, sonra da yemek salonunu öğle yemeği için düzenleyen garson kızın hoşnutsuz bakışları altında orada oturup kaldı. Nasıl devam edeceğine dair hiçbir fikri yoktu. Daha önce, o günkü turistik gezi planlarını yapmakta olan bir Alman çiftin konuşmasına kulak misafiri olmuştu. O da denemişti plan yapmayı, ama başarılı olamamıştı. Lizbon görülesi bir yer, turistik bir dekor olarak ilgisini çekmiyordu. Lizbon, onun kendi hayatından çıkıp sığındığı bir yerdi. Gözünün önüne getirebildiği tek şey, Tejo nehrinde feribota binmek ve şehri bir kez de o açıdan görmekti. Ama aslında bunu da istemiyordu. O zaman istediği neydi?</p>
				<p class="normal">Odasında birikmiş olan kitapları üst üste yığdı: Depremle ve vebayla ilgili iki kitap, Eça de Queirós’un kitabı, Huzursuzluğun Kitabı, İncil, dil kitapları. Sonra denemek için bavulunu toplayıp kapının yanına koydu.</p>
				<p class="normal">Hayır, bu da değildi. Yarın gidip alması gereken gözlük yüzünden de değildi. Şimdi uçağa binip Zürih’e gitmek ve Bern’de trenden inmek: Mümkün değildi; artık mümkün değildi.</p>
				<p class="normal">Peki ne? Akan zamanı ve ölümü düşünmenin yol açtığı fikir, insanın ne istediğini aniden bilmez oluşu muydu? İnsanın, kendi arzularını tanımaz oluşu muydu? İnsanın, kendi iradesiyle olan doğal yakınlığını kaybetmesi miydi? Ve bu yolla kendine yabancılaşması, sorun haline gelmesi miydi?</p>
				<p class="normal">Adriana de Prado’nun kardeşinin ölümünden otuz bir yıl sonra belki hâlâ oturduğu mavi evi neden aramaya koyulmuyordu? Neden tereddüt ediyordu? Neden ansızın bir engel oluşmuştu?</p>
				<p class="normal">Gregorius ne zaman tereddütte kalsa yaptığı şeyi yaptı: Bir kitap alıp açtı. Bern’in orta bölgesinden bir çiftçi çocuğu olan annesinin eline kitap aldığı olmamıştı pek, olsa olsa Ludwig Ganghofer’in köy romanlarından birini alırdı, alınca da haftalarca okurdu o kitabı. Babası, müzenin boş salonlarında can sıkıntısını giderecek bir çare olarak keşfetmişti okumayı, tadına varınca da eline ne geçerse okumuştu. <span class="ideitalik">Sen de kitaplara sığınıyorsun artık, </span>demişti annesi, oğlu da okumayı keşfettiğinde. Annesinin bunu böyle görmesi, Gregorius iyi cümlelerin sahip olduğu büyüden ve aydınlatma gücünden söz ettiğinde bir şey anlamaması, ona acı vermişti.</p>
				<p class="normal">Okuyan insanlar vardı, bir de ötekiler. Birinin okuyan mı okumayan mı olduğu hemen anlaşılıyordu. İnsanlar arasında bundan daha büyük bir fark yoktu. Gregorius bunu iddia ettiğinde insanlar şaşırıyorlardı, kimileri de böyle çarpık bir fikir karşısında başlarını iki yana sallıyorlardı. Ama böyleydi. Gregorius biliyordu bunu. <span class="ideitalik">Biliyordu.</span></p>
				<p class="normal">Kat görevlisi kızı başından savdı, sonraki birkaç saat boyunca Amadeu de Prado’nun, sayfaları karıştırırken başlığı dikkatini çekmiş olan bir notunu anlamaya çabaladı.</p>
				<p class="normal">O INTERIOR DO EXTERIOR DO INTERIOR. İÇİN DIŞININ İÇİ. <span class="ideitalik">Bir süre önce –haziranda pırıl pırıl bir öğle öncesiydi, sabahın aydınlığı dar sokaklarda durgunca akıyordu– Rua Garrett’te bir vitrinin önünde duruyordum, gözümü alan ışık yüzünden vitrindeki malları değil kendi yansımamı görüyordum. Kendi kendime engel olmam canımı sıkmıştı –hele de bu durum, kendime karşı her zamanki hal ve tavrımın bir simgesi gibiyken–, tam birleştirdiğim ellerimin sağladığı gölge sayesinde bakışlarımı içeriye yönlendirebilecekken vitrindeki yansımın arkasında –dünyayı değiştiren tehditkâr bir fırtınanın gölgesi gibi geldi bana– uzun boylu bir adamın silueti göründü. Adam durdu, gömleğinin cebinden bir sigara paketi çıkardı, bir sigara alıp dudaklarının arasına sıkıştırdı. Çektiği ilk nefesi dışarı verirken, gözleri çevrede dolaştı, sonunda benim üzerimde karar kıldı. </span>Biz insanlar: Birbirimiz hakkında ne biliriz? <span class="ideitalik">diye düşündüm ve –adamın cama yansıyan bakışlarıyla karşılaşmamak için– vitrinde sergilenenleri zahmetsizce görebiliyormuşum gibi yaptım. Yabancı adam, saçları kırlaşmış, sert hatlı, ince bir suratı, altın çerçeveli yuvarlak gözlük camlarının arkasında siyah gözleri olan sıska birini görüyordu orada. Aynadaki aksime eleştirel gözlerle baktım. Her zamanki gibi, köşeli omuzlarımla dimdikten de dik duruyordum, başım boyumun izin verdiğinden de yukarıdaydı, biraz da geriye kaykılmıştı, benden hoşlananların bile söyledikleri kuşkusuz doğruydu: İnsanları ve onlara dair her şeyi hor gören kibirli adamın biriydim, her şeye ve herkese söyleyecek alaycı bir sözüm vardı. Sigara içen adam böyle bir izlenim edinmiş olmalıydı.</span></p>
				<p class="normal"><span class="ideitalik">Ne kadar da yanılıyordu! Çünkü bazen, böyle dimdik durmamın ve dimdik yürümemin nedeninin, babamın bir daha düzelmeyecek biçimde kamburlaşmış bedenini, behterev hastalığıyla acılar çekmesini, efendisine başını kaldırıp gözlerini dikerek bakmaya cesaret edemeyen ürkek bir uşak gibi bakışlarını yere indirmek zorunda kalışını protesto etmek olduğunu düşünüyorum. O zaman sanki bedenimi gergin tutarak gururlu babamın sırtını, mezarında olsa da doğrultabilirmişim ya da geçmişi etkileyen sihirli bir kanunla hayatını gerçekte olduğundan daha az eğilerek ve daha az acı çekerek geçirmesini sağlayabilirmişim gibi geliyor bana, sanki şimdi çabalayarak, acılı geçmişi hakikiliğinden sıyırabilir ve yerine daha iyi, daha özgür bir geçmiş koyabilirmişim gibi.</span></p>
				<p class="normal"><span class="ideitalik">Arkamdaki yabancının bana bakarken düşebileceği tek yanılgı bu değildi. Uykusuz ve avuntusuz geçirdiğim, bitmek bilmeyen bir gecenin ardından başkalarına tepeden bakacak son kişi olurdum ben. Dün bir hastama karısının yanında, geriye pek fazla ömrü kalmadığını açıklamıştım. Yapmalısın bunu diye kendime telkinde bulunmuştum, o ikisini odama çağırmadan önce; kendileri ve beş çocukları için plan yapmalıydılar, hem insan onurunun bir kısmı, alın yazısının, ağır olanının bile, gözünün içine bakma gücünden oluşur. Akşamın ilk saatleriydi, açık duran balkon kapısından gelen hafif, sıcak bir esinti, bitmekte olan bir yaz gününün seslerini ve kokularını içeri taşımıştı, hayatiyetin bu yumuşak dalgasına insan kendini kayıtsız şartsız ve kendini unutarak bırakabilseydi bir mutluluk anı yaşayabilirdi. Keşke sert, şiddetli bir rüzgâr yağmuru camlara çarpsaydı! diye düşünmüştüm, karşımdaki kadınla adam tereddütlü, korkulu bir sabırsızlıkla dolup taşarak, kendilerini yakın bir ölümün dehşetinden kurtaracak hükmü dinlemeye hevesli olarak sandalyelerinin ucuna ilişirlerken, böylece, önlerinde bir zaman deniziyle, aşağı inip sokakta gezinen insanların arasına karışabileceklerdi. Gözlüğümü çıkardım, konuşmaya başlamadan önce baş ve işaretparmaklarımla burnumun üst tarafını tuttum. O ikisi bu hareketimi ürkütücü bir gerçeğin habercisi olarak yorumlamış olmalılar, çünkü başımı kaldırdığımda el ele tutuşmuşlardı, oysa elleri –ben öyle sandım ve bu düşünce boğazımın düğümlenmesine neden oldu, o ürkek bekleyiş bir kez daha uzadı– onyıllardır artık birbirini aramaz olmuştu. O ellere bakıp konuştum, adını koyamadığım bir dehşetin okunduğu gözlerine bakmak çok güçtü. Elleri birbirine kenetlendi, kanı çekildi; işte uykularımı kaçıran, beni görüntüleri yansıtan vitrinin önüne götüren yürüyüşe çıkmadan önce kovalamak istediğim, o kanı çekilmiş, birbirine kenetlenmiş beyaz parmakların resmiydi. (O ışıklı sokaklarda bir şeyi daha kovalamaya çalışmıştım: Bana bir anneden daha iyi bakan Adriana en <br class="chapter"/>sevdiğim ekmeği getirmeyi bir kerecik unuttu diye, ona o acı haberi verirken kullandığım beceriksizce sözlerime duyduğum öfkenin anısı. Öğle öncesinin beyaz-altın ışığı, keşke yaptığım ve benim için pek de alışılmadık olmayan bu haksızlığı silebilse!)</span></p>
				<p class="normal"><span class="ideitalik">Sokak lambasının direğine yaslanmış duran sigaralı adamın bakışları benimle sokakta olanlar arasında gidip geliyordu. Dış görünümüm, bedenimin gururlu, hatta azametli duruşuna pek uymayan özgüvensiz kırılganlığımı kesinlikle ele veremezdi. Kendimi onun bakışlarının içine yerleştirdim, o bakışı kendi içimde kurdum; ve o bakışın içinden kendi aksimi çıkarttım. Şimdiye kadar hiç böyle görünmemiş, böyle bir izlenim bırakmamıştım, hayatımın hiçbir anında. Ne okulda, ne üniversitede, ne de işimde. Başkaları da aynı şeyi mi hisseder: Kendi dış görüntülerini tanıyamadıkları olur mu? Görüntülerinin onlara yamultulmuş, kaba saba bir sahne dekoru gibi geldiği olur mu? Başkalarının onları algılayışıyla kendi kendilerini algılamaları arasındaki uçurumu dehşetle fark ettikleri olur mu? İçeriden yaşanan yakınlıkla dışarıdan yaşananın, </span>aynı şeye <span class="ideitalik">olan yakınlık diye nitelenemeyecek kadar birbirinden farklı olduğunu?</span></p>
				<p class="normal"><span class="ideitalik">Bu bilinçliliğin başkalarıyla aramıza soktuğu mesafe, dışımızın başkalarına kendi gözlerimize göründüğü gibi görünmediğini anladığımızda bir kez daha büyür. Evler, ağaçlar, yıldızlar gibi görmeyiz insanları. Onları, belli bir biçimde </span>karşılaşma <span class="ideitalik">ve böylece kendi içimizin bir parçası yapma beklentisiyle görürüz. Hayal gücümüz onları kendi arzularımıza ve umutlarımıza uyacak biçimde kesip biçer, ama aynı zamanda kendi korkularımız ve önyargılarımız da o insanlarda doğrulanabilmelidir. Bir başkasının dış görünümündeki hatlara bile kendimizden emin olarak ve tarafsızca ulaşamayız. O yolda bakışlarımız, bizi özel ve biricik kılan bütün arzulara ve hayallere kayar, gözümüzü alır bunlar. Bir iç dünyanın dış dünyası bile hâlâ iç dünyamızın bir parçasıdır, hele de bir yabancının iç dünyası hakkındaki düşüncelerimiz kesin ve dayanaklı olmaktan öylesine uzaktırlar ki, karşımızdakinden çok kendimizi ortaya koyarlar. Sigaralı adam, dimdik duran, zayıf suratlı, kalın dudaklı, sivri ve bana bile çok uzun ve çok mütehakkim görünen düz burnuna altın çerçeveli bir gözlük oturtmuş bir adamı nasıl görür? Bu adam, ilkinin hoşlandıklarının ve hoşlanmadıklarının çatısına ve ruhunun bütün yapısına nasıl katar kendini? Görüntümün neresi onun bakışını abartır ve büyütür, neresini hiç yokmuş gibi görmezden gelir? Sigara içen yabancının görüntümden çıkaracağı sonuç, kaçınılmaz olarak bir karikatür olacaktır, kafasında benim düşünce dünyamla ilgili olarak oluşan resimde de birbiri üstüne karikatürler yığılacaktır. Böylece birbirimize iki kat yabancı olacağız, çünkü aramızda yalnızca aldatıcı dış dünya değil, o dünyanın her iç dünyada oluşan hayali de bulunacaktır.</span></p>
				<p class="normal"><span class="ideitalik">Kötü bir şey mi bu, bu yabancılık ve uzaklık? Bir ressam bizi kollarımız iki yana açık durumda mı resmetmeliydi, ötekilere ulaşmak için gösterdiğimiz nafile çaba içinde çaresiz halde? Yoksa yaptığı resim, aynı zamanda bir koruyucu duvar da olan bu çifte engelin var olmasından duyduğumuz ferahlığın ifade bulduğu bir konumda mı göstermeliydi bizi? Birbirimizin karşısında duyduğumuz yabancılığın sağladığı korumaya minnettar mı olmalıyız? Ve onun mümkün kıldığı özgürlüğe? İşaret edilen bedenin temsil ettiği çifte engel tarafından korunmadan karşı karşıya dursaydık ne olurdu? Aramızda bizi ayıran ve çarpıtan bir şey bulunmadan adeta birbirimizin içine dalsaydık?</span></p>
				<p class="normal">Prado’nun kendini betimlemesini okurken Gregorius ikide bir kitabın ön tarafındaki portreye bakıyordu. Zihninde, doktorun miğfer gibi taranmış saçlarını kırlaştırıyor ve gözlerine yuvarlak camlı, altın çerçeveli bir gözlük oturtuyordu. Başkaları onu kibirli, hatta insanları aşağılayan biri olarak görmüşlerdi. Aslında o, sevilen bir doktordu, demişti Coutinho, hatta saygı görürdü. Gizli polisten olan adamın hayatını kurtarana kadar. Daha önce kendisini sevenler, o günden sonra, aforoz etmişlerdi onu. Kalbi kırılmıştı, o da direnişçiler için çalışarak yaptığını telafi etmeye çabalamıştı.</p>
				<p class="normal">Nasıl olur da bir doktor, her doktorun yaptığı –yapmak zorunda olduğu– ve suç işlemenin tam tersi olan bir şey için kefaret ödeme ihtiyacı duyardı? Coutinho’nun anlattığında doğru olmayan bir şey vardır diye düşündü Gregorius. Olaylar daha karmaşıktı mutlaka, daha dolaşıktı. Gregorius sayfaları çevirdi. <span class="ideitalik">Nós homens, que sabemos uns dos outros? Biz insanlar: Birbirimiz hakkında ne biliyoruz? </span>Gregorius bir süre daha karıştırdı kitabı. O adamın hayatındaki bu dramatik ve dokunaklı dönemeçle ilgili bir not bulabilirdi orada belki de.</p>
				<p class="normal">Bir şey bulamayınca hava kararırken otelden çıktı, Prado’nun vitrinde kendi yansımasına baktığı, Júlio Simões’in de sahaf dükkânının bulunduğu Rua Garrett’e doğru yola koyuldu.</p>
				<p class="normal">Vitrinleri aynaya döndüren güneş ışığı yoktu artık. Ama bir süre sonra Gregorius, vitrininde devasa bir ayna olan ışıklı bir elbise mağazası buldu, camın arkasında kendini görebiliyordu. Prado’nun yaptığını yapmaya çalıştı: Kendini yabancı birinin gözlerinin içine sokmaya, onun bakışını kendi içinde kurmaya ve bu bakışın içinden bakarak kendi aksini kendi içine almaya. Kendisiyle bir yabancıyla, yeni tanıdığı biriyle karşılaşır gibi karşılaşmaya.</p>
				<p class="normal">Demek öğrencileriyle meslektaşları kendisini böyle görmüşlerdi. Onların Mundus’u böyle görünüyordu. Florence’in karşısına da böyle çıkmıştı, önce ön sırada oturan âşık öğrenciyken, sonra karısıyken; Florence’in gözünde, gitgide artan ölçüde, onun parıltılı Latin dilleri dünyasının büyüsünü, coşkusunu ve şıklığını bozmak için kendi bilgisini sık sık ortaya koyan mızmız ve can sıkıcı bir adam haline gelmişti.</p>
				<p class="normal">Hepsinin karşısında bu aynı tablo vardı; yine de, Prado’nun dediği gibi, hepsi biraz farklı görmüşlerdi, çünkü insanın dış dünyasının görünen her bir parçası biraz da iç dünyasıydı. Portekizli, hayatının bir tek dakikasında bile başkalarının gözüne göründüğü gibi olmadığına emindi; kendi dış görünüşünde –ne kadar tanıdık olsa da– kendisini tanıyamamıştı ve bu yabancılık karşısında büyük bir dehşete kapılmıştı.</p>
				<p class="normal">Yanından hızla geçen bir delikanlı Gregorius’a çarptı. Gregorius irkildi. Bu çarpmanın yarattığı şaşkınlık, aklına kendisinin bu konuda doktor kadar emin olmadığı düşüncesini getirince rahatsızlık duydu. Prado, başkalarının kendini gördüğünden çok farklı olduğuna nasıl emin olmuştu? Nasıl varmıştı bu kanıya? İçinde hep yanmış olan parlak bir ışıkmışçasına söz ediyordu bu durumdan, bu ışık kendi kendisine karşı son derece büyük bir yakınlık, başkalarına karşıysa son derece büyük bir yabancılık anlamına geliyordu. Gregorius gözlerini kapadı ve kendini yeniden Paris’e giderken yemekli vagonda gördü. Bu yolculuğu gerçekten yaptığını anladığında orada yeni bir çeşit uyanıklık yaşamıştı – Portekizlinin kendisine karşı duyduğu ve bedeli yalnızlık olan özel uyanıklıkla bir ilgisi var mıydı? Yoksa bu ikisi birbirinden tamamen farklı iki ayrı şey miydi?</p>
				<p class="normal">Sanki hep bir kitaba eğiliyormuş, durmadan okuyormuş gibi yaşıyorsun bu dünyada derlerdi insanlar Gregorius’a. Gregorius doğruldu, sırtı dimdik, başı yukarıda, öz babasının ağrıdan bükülmüş sırtını doğrultmanın nasıl bir duygu olacağını hissetmeye çalıştı. Ortaokuldayken, behterev hastalığı çeken bir öğretmeni vardı. Bu hastalar, sürekli yere bakmak zorunda kalmamak için başlarını geriye çekerler. Bunu yapınca da, Prado’nun okula gittiğinde karşılaştığı bina amirini tarif ederken dediği gibi kuşa benzerler. O beli bükük öğretmenle ilgili acımasız şakalar yapılıyordu, adam da kurnazca, haşince, cezalandırırcasına öç alıyordu. Ömrünün her saatini, her gününü, hem yargıç masasında, hem çocuklarla yemek masasında bu onur kırıcı konumda geçirmek zorunda olan bir babaya sahip olmak nasıl bir şeydi?</p>
				<p class="normal">Alexandre Horácio de Almeida Prado, yargıçtı, Coutinho’nun dediği gibi ünlü bir yargıç. Salazar rejiminde hüküm veren bir yargıç, yani hukuka tamamen aykırı davranmış olan bir adamın yönetiminde. Bu durum için belki de kendini bağışlayamayan ve bu yüzden ölmeyi isteyen bir yargıç. Prado’nun mezar taşının kaidesinde, <span class="ideitalik">Diktatörlük bir gerçekse devrim görev olur, </span>yazıyordu. Direnişçilere katılan oğlunun yüzünden mi böyle yazılmıştı? Ya da bu cümlenin gerçekliğini çok geç anlamış olan babanın yüzünden mi?</p>
				<p class="normal">Gregorius aşağıya, büyük meydana doğru giderken bunları öğrenmek istediğini hissetti, hem de hayatı boyunca eski metinlerle çalışırken karşılaştığı pek çok tarihi şeyden daha farklı, daha acil bir biçimde. Neden? Yargıç öleli yarım yüzyıl olmuştu, devrimin üzerinden otuz yıl geçmişti, oğlunun ölümü bile geçmişin derinliklerinde kalmıştı. Öyleyse neden? Bütün bunlar onu neden ilgilendiriyordu? Bir tek Portekizce sözcüğün ve alnında yazılı bir telefon numarasının onu düzenli yaşamından kopartıp Bern’in uzağında, artık hayatta olmayan Portekizlilerin hayatına karıştırması nasıl olabilmişti?</p>
				<p class="normal">Rossio’daki kitabevinde, Prado’ların hayatında kritik, belki de ölümcül bir rol oynamış bulunan António de Oliveira Salazar’ın resimli biyografi kitabı çarptı gözüne. Kapakta kapkara giyimli, hükmedici olsa da duygusuz sayılmayacak bir yüze sahip, sert, hatta fanatik bakışlı, ama bakışlarından zekâ okunan bir adam vardı. Gregorius sayfaları karıştırdı. Salazar, iktidar istemiş biriydi, diye düşündü, ama gözü kara bir gaddarlıkla ve hayvani bir güç kullanarak çekip almamıştı bu iktidarı; eğlenceli bir ziyafet sofrasında, masayı dolduran, fazlasıyla doyurucu yemeklerin tadını çıkarırcasına iktidarın tadını çıkaran biri de değildi. Onu elde edebilmek ve uzun zaman elinde tutabilmek için hayatındaki her şeyden vazgeçmişti, bitmek bilmez uyanıklığa, koşulsuz disipline ve çileci ritüele uymayan her şeyden. Bunun bedelinin ağır olduğu, sert yüz hatlarından, ara sıra görülen zoraki gülümsemesinden okunuyordu. Hükümet debdebesinin içindeki bu yoksun yaşamın bastırılmış ihtiyaçları ve dürtüleri, çıkış yolunu –devlet dilinin dolambaçlı cümleleri sayesinde tanınmayacak hale sokularak– acımasız, ölümcül talimatlarda bulmuştu.</p>
				<p class="normal">Gregorius karanlıkta uyumadan yattı, kendisiyle dünyada olup bitenler arasında hep var olan büyük mesafeyi düşündü. Sınırın öte yanındaki siyasi olaylarla ilgilenmemiş değildi. Nisan 1974’te, Portekiz’de diktatörlük sona erdiğinde kendi kuşağından kimileri oraya gitmişti, siyasi turizmin kendisine göre bir şey olmadığını söylediğinde onu kınamışlardı. Yani odasından çıkmayan kör biri gibi her şeyden habersiz değildi. Ama biraz, sanki Tukidides’i okuyor gibi olmuştu hep. Gazetede yer alan ve sonra akşam haberlerinde görülen bir Tukidides. Mesele İsviçre ve onun dokunulmazlığı mıydı? Yoksa yalnızca kendisi miydi? Ne kadar gaddar, kanlı ve haksız da olsalar, nesnelerin arkasına çekildiği kelimelerin büyüsüne kapılması mıydı? Belki miyopluğuyla ilgisi vardı?</p>
				<p class="normal">Ancak çavuşluğa kadar terfi edebilen babası, bölüğünün Ren nehri kıyısında konuşlandığı günleri anlatırken, dediğine göre, oğlu, yani Gregorius, bütün bunların gerçekdışı olduğunu hissetmişti hep, biraz komik olduğunu hissetmişti, esas anlamı da heyecan verici olmasında, kendi dışında kalan hayatını sıradanlığından sıyrılan bir şey olarak hatırlanmasında yatıyordu. Babası bunu sezmiş ve bir seferinde dayanamayıp patlamıştı: <span class="ideitalik">Korkuyorduk biz, dehşetli korkuyorduk, </span>demişti, <span class="ideitalik">çünkü kolaylıkla başka türlü olabilirdi, o zaman da sen hiç dünyaya gelmezdin bile. </span>Sesini yükseltmemişti, hiç bağırmazdı; yine de öfkeliydi sözleri, oğlu bunları utanç içinde dinlemiş ve asla unutmamıştı.</p>
				<p class="normal">Amadeu de Prado olmanın nasıl bir şey olduğunu şimdi bilmek istemesi bu yüzden miydi? Bunu anlayarak dünyaya daha yakınlaşmak için miydi?</p>
				<p class="normal">Işığı yakıp az önce okuduğu cümleleri yeniden okudu.</p>
				<p class="normal">NADA. HİÇBİR ŞEY. <span class="ideitalik">Anevrizma. Her an son anım olabilir. En ufak bir uyarı gelmeden, tamamen habersizce, arkasında hiçbir şey, karanlık bile bulunmayan, görünmez bir duvarın öte tarafına geçeceğim. Son adımım, bu duvarı geçerken atacağım adım olabilir. Bu ani sonu kendim algılamayacağıma ve böyle olacağını bildiğime göre bundan korkmak mantıksız değil mi?</span></p>
				<p class="normal">Gregorius, Doxiades’e telefon edip anevrizmanın ne olduğunu sordu. “Bu kelimenin bir genişleme anlamına geldiğini biliyorum, ama neyin genişlemesi?” Bir atardamarın, duvarında ya doğuştan ya da sonradan oluşan değişiklikle hastalıklı biçimde genişlemesi dedi Yunanlı. Evet, beyinde de olabilirdi, hatta oldukça sıkça. Çoğunlukla insanlar hiç fark etmezlerdi ve uzun zaman –onlarca yıl– bir sorun çıkmazdı. Sonra damar birden patlar ve insanın sonu gelirdi. Bunu neden böyle gece yarısı bilmek istemişti Gregorius? Bir şikâyeti mi vardı? Hem neredeydi şu anda?</p>
				<p class="normal">Gregorius, Yunanlıya telefon etmesinin bir hata olduğunu hissetti. Uzun yıllara dayanan samimiyetlerine uygun düşen kelimeleri bulamadı. Tutuk tutuk, kesik kesik eski tramvaydan söz etti, garip bir sahaftan ve Portekizlinin yattığı mezarlıktan. Anlamsızdı konuşması, kendisi de farkındaydı. Bir sessizlik oldu.</p>
  <p class="normal">“Gregorius?” diye sordu Doxiades sonunda. </p>
  <p class="normal">“Efendim?”</p>
				<p class="normal">“Satrancın Portekizcesi nedir?”</p>
				<p class="normal">Bunu sorduğu için Gregorius’un içinden ona sarılmak geldi.</p>
  <p class="normal"><span class="ideitalik">“Xadrez,” </span>dedi, ağzındaki kuruluk kaybolmuştu. </p>
  <p class="normal">“Gözlerinde bir sorun var mı?”</p>
				<p class="normal">Dili yine damağına yapışmıştı. “Yok.” Yine bir sessizlik oldu, sonra Gregorius, “İnsanların sizi olduğunuz gibi gördükleri kanısında mısınız?” diye sordu.</p>
  <p class="normal">Yunanlı kahkahalarla güldü. “Elbette <span class="ideitalik">hayır!” </span></p>
  <p class="normal">Birinin, üstelik de Doxiades’in, Amadeu de Prado’yu derinden sarsmış olan bir şeye gülmesi Gregorius’u çaresiz kılmıştı. Prado’nun kitabını eline aldı, sanki ona tutunmak istiyordu.</p>
				<p class="normal">“Gerçekten her şey yolunda mı?” diye sordu Yunanlı, yeniden oluşan sessizliğin içine.</p>
  <p class="normal">Evet, dedi Gregorius, her şey yolunda.</p>
  <p class="normal">Konuşmayı her zamanki havada bitirdiler.</p>
				<p class="normal">Gregorius karanlıkta şaşkınca yattı ve kendisiyle Yunanlı arasına neyin girmiş olduğunu anlamaya çalıştı. Ne de olsa, Bern’de başlayan kara rağmen bu yolculuğu yapması için sözleriyle kendisini yüreklendirmiş kişiydi o. Doxiades, Selanik’te taksi şoförlüğü yaparak üniversitede okumuştu. <span class="ideitalik">Taksiciler oldukça kaba bir gruptur, </span>demişti bir seferinde. Ara sıra onun da kaba hareketleri oluyordu. Örneğin küfür ediyordu ya da sigarasını emer gibi içiyordu. Bu gibi anlarda, sakalının siyah dipleri ve kollarındaki siyah tüyler karmakarışık ve isyankâr görünüyorlardı.</p>
				<p class="normal">Demek ki başkalarının algılamasının kendisini etkilememesini doğal karşılıyordu Doxiades. Bir insanın buna hiç aldırmaması mümkün müydü? Ve bu, duyarlılık eksikliği miydi? Ya da elde etmek için uğraşmaya değen içsel bağımsızlık mı? Gregorius sonunda uykuya daldığında tan ağarmaya başlamıştı.</p>
				<p class="normal">11</p>
				<p class="normal"><span class="ideitalik">Bu olamaz, imkânsız bu. </span>Gregorius yeni, tüy gibi hafif gözlüğü çıkardı, gözlerini ovuşturdu, gözlüğü yeniden taktı. <span class="ideitalik">Mümkündü: </span>Hiç bu kadar iyi görmemişti. Bu, özellikle gözlüğün, dünyaya baktığı üst yarısı için geçerliydi. Nesneler adeta üzerine atlıyorlardı, sanki onun bakışlarını kendi üzerlerine çekmek için yarışıyorlardı. Ve burnunun üzerinde, şimdiye kadar gözlüğünü bir koruma duvarına çevirmiş olan ağırlığı hissetmediğinden nesneler bu yeni parıltıları içinde ısrarcı, hatta tehlikeli görünüyorlardı. Bu yeni izlenimler biraz da başını döndürüyordu, gözlüğünü yine gözünden aldı. César Santarém’in asık suratında bir gülümseme gezindi.</p>
				<p class="normal">“Yenisinin mi, yoksa eskisinin mi daha iyi olduğunu bilmiyorsunuz artık,” dedi.</p>
				<p class="normal">Gregorius başıyla doğruladı ve aynanın karşısına geçti. Kırmızımsı dar çerçeve ve artık gözlerinin önünde korkunç birer barikat gibi durmayan yeni camlar onu bambaşka biri yapmıştı. Görünüşünü önemseyen biri. Zarif, şık görünmek isteyen biri. Tamam, bu kadarı abartıydı; ama olsun. Bu çerçeveyi almasını kafasına sokan Santarém’in asistanı, arka taraftan beğendiğini belli eden bir işaret yaptı. Santarém onu gördü. <span class="ideitalik">“Tem razão” </span>dedi, haklıydı kız. Gregorius içinde öfke kabardığını hissetti. Eski gözlüğünü taktı, yenisini paket ettirdi, aceleyle parasını ödedi.</p>
				<p class="normal">Mariana Eça’nın Alfama semtindeki muayenehanesi yürüyerek yarım saatlik uzaklıktaydı. Gregorius’un dört saatini aldı. Ne zaman bir bank bulsa oturup gözlüğünü değiştiriyordu. Yeni gözlük camlarıyla dünya daha büyüktü, uzam ilk kez gerçekten üçboyutluydu, nesneler bu boyutların içine bir engelle karşılaşmadan rahatça yayılabiliyorlardı. Tejo artık kahverengimsi, belirsiz bir yüzey değil, bir nehirdi, Castelo de São Jorge de gerçek bir kale gibi üç yönde gökyüzüne yükseliyordu. Ama dünya bu haldeyken çok yorucuydu. Gerçi burnunun üstündeki hafif çerçeveyle her şey daha da hafiflemişti, her zamanki ağır adımları yüzündeki bu yeni hafifliğe hiç uymuyordu. Ama dünya yakınlaşmış, rahatsız edici olmuştu, isteklerinin ne olduğu açıkça belli olmasa da insandan daha çok şey istiyordu. Bu ne olduğu belirsiz talepler fazla geldiğinde, Gregorius her şeyi kendisinden uzak tutan ve kelimelerle metinlerin ötesinde dış dünya diye bir şey olup olmadığı konusunda kuşku duymasına, sevdiği ve değer verdiği, onsuz bir hayatı hayal bile etmediği bir kuşkuyu duymasına fırsat veren eski gözlük camlarının arkasına çekiliyordu. Ama yeni görüşünü de unutamıyordu, küçük bir parkta Prado’nun kitabını çıkartıp nasıl okuyacağını denedi.</p>
				<p class="normal"><span class="ideitalik">O verdadeiro encenador da nossa vida é o acaso – um encenadorcheio de crueldade, misericórdia e encanto cativante. </span>Gregorius gözlerine inanamıyordu: Prado’nun cümlelerini hiç bu kadar kolayca anlamamıştı: <span class="ideitalik">Hayatımızın gerçek yönetmeni rastlantıdır –gaddar, acımasız ve büyüleyici bir cazibesi olan bir yönetmen. </span>Gözlerini kapatıp kendini o tatlı yanılsamaya bıraktı, yeni gözlük camları, kelimelerin yazılımlarının yanında anlamlarını da görünür kılan masalsı, büyülü bir alet gibiymişler gibi Portekizlinin bütün cümlelerini bu biçimde anlaşılır kılacaklardı. Gözlüğünü tutup yerine oturttu. Ondan hoşlanmaya başlamıştı.</p>
				<p class="normal"><span class="ideitalik">“Doğru karar verip vermediğimi görmek istiyorum.” </span>İri gözlü, siyah kadife ceketli kadın böyle demişti; kendine pek güvenmeyen gayretli bir kız öğrencinin ağzına yakışan bu söz şaşırtmıştı Gregorius’u, kadından fışkıran özgüvene hiç uymuyordu. Gregorius paten kayan bir kızın arkasından baktı. İlk akşamki paten kayan genç dirseğini bir parça, bir parçacık değişik tutsaydı –şakağının hemen yanından geçseydi– Gregorius, dünyaya bu gerçekdışı görüntüyü sağlayan iki görüş alanı –hafifçe puslu olanla pırıl pırıl olanı– arasında bocalayarak bu kadına doğru gidiyor olmazdı.</p>
				<p class="normal">Bir barda kahve içti. Öğlen saatiydi, yakındaki bir işyerinden çıkan iyi giyimli erkekler barı doldurdu. Gregorius aynada yeni yüzünü inceledi, sonra da doktor hanımın daha sonra göreceği gibi baştan ayağa her yanını. Dizleri çıkmış kadife pantolonu, dik yakalı kaba kazağı ve eski anorağı, bedene oturan ceketlerin, renk uyumu içindeki gömleklerin ve kravatların yanında göze batıyordu. Yeni gözlüğüne de uymuyordu kıyafeti; hem de hiç. Bu zıtlıktan rahatsız olması kızdırdı Gregorius’u, kahvesinden aldığı her yudumda öfkesi daha da arttı. Kaçtığı günün sabahı Bellevue Oteli’ndeki garsonun kendisini nasıl incelediğini ve buna hiç aldırmamış olduğunu düşündü, tam tersine kılıksız haliyle çevresindeki kof zarafete kafa tuttuğunu hissetmişti. O kendine güvene ne olmuştu? Eski gözlüğünü taktı, hesabı ödeyip çıktı.</p>
				<p class="normal">Mariana Eça’nın muayenehanesinin yanındaki ve karşısındaki seçkin binalar ilk gelişinde de orada mıydılar? Gregorius yeni gözlüğünü taktı ve çevresine bakındı. Doktorlar, avukatlar, bir şarap şirketi, bir Afrika ülkesinin elçiliği. Kalın kazağının içinde terliyor, aynı zamanda gökyüzündeki bulutları süpürüp götürmüş olan serin rüzgârı yüzünde hissediyordu. Muayene odası acaba hangi pencerenin arkasındaydı?</p>
				<p class="normal"><span class="ideitalik">İnsanın ne derecede gördüğü, pek çok şeye bağlıdır, </span>demişti Mariana Eça. Saat ikiye çeyrek vardı. Bu saatte öylece yukarı çıkabilir miydi? Birkaç sokak ilerledi ve erkek giysileri satan bir mağazanın önünde durdu. <span class="ideitalik">Üstüne başına yeni bir şeyler alabilirsin pekâlâ. </span>En ön sırada oturan kız öğrenci, Florence, Gregorius’un dış görünüşüne önem vermemesini çekici bulmuştu. Karısı olunca da çok geçmeden bu tutumu sinirine dokunmuştu. <span class="ideitalik">Ne de olsa tek başına yaşamıyorsun. Yunanca da yeterli değil. </span>Florence’ten sonra yalnız yaşadığı on dokuz yılda sadece iki-üç kez girmişti bir giysi mağazasına. Kimsenin kendisine sitem etmemesinin tadını çıkarmıştı. On dokuz yıllık inat yeterli miydi? Tereddüt ederek mağazaya girdi.</p>
				<p class="normal">İki satıcı kız akla gelebilecek her türlü çabayı gösterdiler tek müşterilerine karşı, sonunda mağaza yöneticisini de çağırdılar. Gregorius durup durup bakıyordu aynaya: Önce kendisini bir bankacıya, opera meraklısına, hovardaya, profesöre, muhasebeciye çeviren elbiseler içinde; sonra kruvaze blazerden saray parkında atla gezintiyi akla getiren spor cekete kadar değişen kılıklarda; en sonunda da deri giysilerle. Üstüne yağan, hayranlık dolu bütün o Portekizce cümlelerden bir tekini bile anlamıyor, durmadan başını iki yana sallıyordu. Sonunda mağazadan ayrılırken üzerinde gri fitilli kadifeden bir takım elbise vardı. Birkaç bina ötede kendini bir vitrin camında ürkerek inceledi. Zorla kabul ettirdikleri ince, bordo dik yakalı kazak yeni gözlük çerçevesinin kırmızısına uyuyor muydu?</p>
				<p class="normal">Ansızın siniri bozuldu Gregorius’un. Hızlı, öfkeli adımlarla karşı kaldırımdaki portatif tuvalete gitti ve yeniden eski kıyafetini giydi. Arkasında dağ gibi çöp yığılmış bir kapı girişinin önünden <br class="chapter"/>geçerken içinde yeni giysileri olan torbayı oraya bırakıverdi. Sonra kadın doktorun oturduğu yöne doğru uzaklaştı.</p>
				<p class="normal">Binaya henüz girmişti ki yukarıdaki kapının açıldığını ve sonra doktorun mantosunun eteklerini savurarak merdivenden indiğini gördü. Keşke yeni elbisemi çıkarmasaydım diye düşündü o anda.</p>
				<p class="normal">“Ah, siz misiniz,” dedi kadın ve yeni gözlüğüne alışıp alışmadığını sordu.</p>
				<p class="normal">Gregorius anlatırken kadın yanına yaklaştı, gözlüğü tutup iyi oturup oturmadığını kontrol etti. Gregorius kadının parfümünü kokladı, onun saçının bir tutamı Gregorius’un yüzünü okşadı, kısacık bir an boyu kadının hareketi ilk kez gözlüğünü çekip çıkartan Florence’in hareketiyle birbirine karıştı. Gregorius nesnelerin birden büründüğü gerçekdışı gerçeklikten söz ederken kadın gülümsedi ve saatine baktı.</p>
				<p class="normal">“Feribota yetişmeliyim, birini ziyaret edeceğim.” Gregorius’un yüzünde gördüğü bir şey kadını şaşırtmış olmalı ki tam yürüyüp gidecekken durdu. “Hiç Tejo’dan geçtiniz mi? Benimle gelmek ister misiniz?”</p>
				<p class="normal">Gregorius sonradan, aşağıdaki feribota arabayla gidişlerini hiç hatırlamadı. Hatırladığı tek şey, otoparkta daracık görünen bir yere tek bir manevrayla kayarcasına girmiş olduklarıydı. Sonra feribotun üst katında oturdular, Mariana Eça ziyaret edeceği amcasını anlattı ona.</p>
				<p class="normal">João Eça, Cacilhas’ta bir bakımevinde yaşıyordu, hemen hemen hiç konuşmuyor ve bütün gün ünlü satranç maçlarını tekrarlıyordu kendi kendine. Büyük bir işletmede muhasebecilik yapmıştı, iddiasız, gösterişsiz, neredeyse görünmez bir adamdı. Onun direniş adına çalıştığı kimsenin aklına gelmezdi. Mükemmel gizlemişti kendini. Salazar’ın ajanları onu alıp götürdüğünde kırk yedi yaşındaydı. Komünist olduğu için ihanet suçuyla ömür boyu hapse mahkûm edilmişti. İki yıl sonra en sevdiği yeğeni Mariana onu hapisten çıkarmıştı.</p>
				<p class="normal">“Bu dediğim 1974 yazındaydı, devrimden birkaç hafta sonra, ben yirmi bir yaşındaydım, Coimbra’da üniversiteye gidiyordum,” dedi başını öte yana çevirerek.</p>
				<p class="normal">Gregorius onun yutkunduğunu duydu, kısılmamak için boğuklaştı sesi.</p>
				<p class="normal">“Onun görüntüsü hiç aklımdan çıkmıyor. Yalnızca kırk dokuz yaşındaydı ama işkence yüzünden yaşlı ve hasta bir adama dönmüştü. Eskiden dolu dolu, tınılı bir sesi vardı; şimdiyse boğuk ve kısık bir sesle konuşuyordu, bir zamanlar Schubert, hem de Schubert çalmış olan elleri biçimlerini kaybetmişlerdi, hep titriyorlardı.” Soluk aldı, sırtını dikleştirdi. “Yalnızca gri gözlerindeki o inanılmaz dik, korkusuz bakış – o yerinde duruyordu. Olanları bana ancak yıllar sonra anlattı: Onu konuşturmak için gözlerinin önüne kor demirler tutmuşlar. Sürekli yaklaştırmışlar, her an kor halindeki bir karanlığa yuvarlanmayı beklemiş. Ama gözlerini demirden ayırmamış, onun sertliğini ve sıcaklığını bakışlarıyla delip geçmiş ve arkasındaki işkencecilerin suratlarını parçalamış. Bu inanılmaz boyun eğmezlik onları durdurmuş. ‘O zamandan beri hiçbir şeyden korkum yok,’ demişti amcam, ‘kelimenin tam anlamıyla hiçbir şeyden.’ En küçük bir geri adım atmadığına eminim.”</p>
				<p class="normal">Karaya çıktılar.</p>
				<p class="normal">“Şurası,” dedi kadın, sesi her zamanki sağlamlığına kavuşmuştu, “bakımevi şurası.”</p>
				<p class="normal">Gregorius’a, daha geniş bir yay çizen bir başka feribot gösterdi, şehri başka bir bakış açısından görebilirdi onunla. Sonra bir an kararsızca durdu, aralarında –şimdi devam edemeyecek olsa da şaşırtıcı biçimde hızla gelişmiş– bir yakınlık doğduğunun farkında olduğunu belli ediyordu bu tereddüdü; belki João’yu ve kendini bu kadar açığa vurmuş olmanın doğru olup olmadığına dair şaşkınlık ve kuşkusu da yatıyordu bu tereddüdünde. Mariana sonunda bakımevine doğru yürüdüğünde Gregorius onun arkasından uzun uzun baktı, yirmi bir yaşındayken hapishanenin önünde nasıl durduğunu gözünün önüne getirdi.</p>
				<p class="normal">Gregorius, Lizbon’a geri döndü, Tejo’dan bir kez daha geçti. João Eça direnişe katılmıştı, Amadeu de Prado direnişçiler için çalışmıştı. <span class="ideitalik">Resistência: </span>Doktor doğal olarak kelimenin Portekizcesini söylemişti; sanki bu şey için, bu kutsal şey için başka bir kelime var olamazdı. Onun ağzından hafif bir dokunaklılıkla dökülen bu kelimenin tınısı, baş döndürücü bir dolgunluktaydı, böylece de destansı görkeme ve mistik auraya sahip bir kelimeye dönüşmüştü. Bir muhasebeci ve bir doktor, beş yıl arayla. İkisi de her şeyi göze almışlardı, ikisi de kusursuzca kendilerini gizleyip çalışmışlardı, ikisi de ağız sıkılığı ve dudakları mühürlemek konusunda uzmandılar. Birbirlerini tanımışlar mıydı acaba?</p>
				<p class="normal">Gregorius karaya çıkınca Bairro Alto’yu ayrıntılı gösteren bir şehir haritası satın aldı. Yemek yerken, Adriana de Prado’nun hâlâ yaşlı ve telefonsuz oturuyor olabileceği mavi evi yürüyerek ararken izleyeceği rotayı belirledi. Lokantadan çıkarken hava kararmaya başlamıştı. Alfama semtine giden bir tramvaya bindi. İçinde yeni giysilerinin bulunduğu torba aynı yerde duruyordu. Onu aldı, bir taksi çevirdi, binip oteline gitti.</p>
				<p class="normal">12<span class="ideitalik"> </span></p>
				<p class="normal">Ertesi sabah erkenden kurşuni ve puslu bir güne gözünü açtı Gregorius. Alışkanlığının tam tersine, dün gece yatar yatmaz uyumuş, gemilerin, giysilerin ve hapishanelerin akıl almaz bir sırayla yer aldığı, su gibi akan hayallere dalmıştı rüyasında. Akıl almaz olsalar da gördüklerinden hoşlanmadığını söyleyemezdi, karabasanla hiç ilgisi yoktu, çünkü hayatı onu bulmasına bağlıymışçasına çılgınca adını aramış olduğu bir kadına ait, varlığını çok güçlü hissettiren, ama duyulamayan bir ses, düzensiz aralıklarla değişen, o karmakarışık küçük sahnelere eşlik ediyordu. Tam uyanırken, arayıp durduğu kelime aklına geldi: <span class="ideitalik">Conceição – </span>doktorun muayenehanesinin kapısında asılı pirinç levhada yazılı adın, Mariana Conceição Eça’nın içindeki o güzel, masalsı kısım. Gregorius o adı kendi kendine usulca söylerken, o unutuştan yeni bir rüya sahnesi doğmuştu, kimliği hızla değişen bir kadın onun gözlüğünü gözünden aldı, alırken gözlüğü burnuna öyle bir bastırdı ki o basıncı şimdi bile hissediyordu.</p>
				<p class="normal">Saat gecenin biriydi, yeniden uyuyamayacaktı. Bu yüzden Prado’nun kitabının sayfalarını karıştırmış, notlardan birine takılmıştı, başlık şöyleydi: </p>
				<p class="normal">CARAS FUGAZES NA NOITE. GECENİN İÇİNDE GEÇİCİ YÜZLER.</p>
				<p class="normal"><span class="ideitalik">Çoğu zaman bana öyle geliyor ki, insanların karşılaşmaları, gecenin karanlığında şuursuzca akıp giden trenlerin karşılaşması gibi. Donuk camların arkasında loş ışıkta oturan, tam olarak görmemize fırsat kalmadan görüş açımızdan çıkıverenlere hızla, telaşla göz atarız. Birden ortaya çıkıveren, insansız karanlığa anlamsızca, amaçsızca gömülmüşçesine duran ışıklı bir pencerenin çerçevesinden iki hayal misali hızla geçip gidenler gerçekten bir adamla bir kadın mıydı? O ikisi birbirlerini tanıyorlar mıydı? Konuşmuşlar mıydı? Gülmüşler miydi? Ağlamışlar mıydı? Şöyle denebilir: Gezintiye çıkmış yabancılar yağmurda ve rüzgârda birbirlerinin yanından böyle geçebilirler; o zaman kıyaslamanın bir anlamı olabilir. Ama pek çok kişiyle daha uzun süre otururuz karşı karşıya, birlikte yer, birlikte çalışırız, yan yana yatar, bir çatı altında yaşarız. Geçicilik bunun neresinde? Ama bize tutarlılık, yakınlık ve yakından tanıma sunacağını ileri sürerek kandırmaya çalışan her şey, her an karşı koymamız mümkün olamayacağından, parlayıp sönen, huzursuz eden geçiciliğin üstünü örtmeye, onu engellemeye çalışırken, içimizi rahat ettirmek için bulduğumuz bir aldatmaca değil mi? Bir başkasını her görüşümüz, her bakışmamız, dayanılmaz hızdan ve her şeyi titretip sarsarak yumruk gibi inen hava basıncından sersemlemiş durumda birbirinin karşısından akıp geçen yolcuların gözlerinin kısacık bir an boyu buluşmasına benzemez mi? Bakışlarımız başkalarının üzerinden, gecenin çılgın buluşmasında olduğu gibi kaymaz mı hep ve bizi bir sürü varsayımla, düşünce kırıntısıyla ve onlara atfedilmiş özelliklerle bırakmaz mı geride? Aslında karşılaşanların insanlar değil de kafalarındaki hayallerin düşürdüğü gölgeler olduğu doğru değil mi?</span></p>
				<p class="normal">İçinde bu kadar baş döndürücü derinlikte bir yalnızlık barındıran birinin kız kardeşi olmak nasıl bir şeydi acaba diye düşünmüştü Gregorius. Düşüncelerinde bu kadar acımasızca inatçı olsa da konuşurken kelimeleri kulağa öfkeli, hatta heyecanlı bile gelmeyen birinin kız kardeşi olmak. Onun yardımcısı olmak, iğneyi uzatmak, bandajlarken yardım etmek nasıl bir şeydi? İnsanların arasındaki uzaklık ve yabancılık hakkında düşünüp yazdığı şeylerin mavi evdeki atmosfer için ne anlamı olmuştu? Bunları tümüyle kendine mi saklamıştı, yoksa o ev, bu düşüncelerin dışarıya da çıkmasına izin verdiği yer mi olmuştu, tek yer? Örneğin odadan odaya gidip, eline bir kitap alıp hangi müziği dinleyeceğine karar vermiş miydi? Saydamlıkları ve sertlikleriyle camdan yapıları andıran yalnız düşüncelerine uygun bulduğu müzik hangisiydi acaba? Düşüncelerini onaylar tarzdaki müzikler mi aramıştı, yoksa merhem gibi gelen, onu uyuşturan, sarıp sarmalamasa da sakinleştiren melodilere ve ritimlere mi ihtiyaç duymuştu?</p>
				<p class="normal">Aklında bu sorular olduğu halde Gregorius sabaha karşı yeniden hafif bir uykuya dalmış, daracık, mavi bir kapının önünde bulmuştu kendini, içinden zili çalmak geliyordu ama kapıyı açacak kadına ne söyleyebileceği hakkında hiçbir fikri olmadığına da emindi. Uyanıp kalkınca yeni elbisesi ve yeni gözlüğüyle kahvaltı etmeye gitmişti. Onun dış görünümündeki değişikliği gören garson kız kalakalmış, sonra yüzünden bir gülümseme geçmişti. Gregorius şimdi de bu kurşuni, puslu pazar sabahı, yaşlı Coutinho’nun sözünü ettiği mavi evi bulmak için yola düşmüştü.</p>
				<p class="normal">Şehrin kuzeyinde birkaç sokağa girip çıkmıştı ki, ilk gece peşine takıldığı adamı gördü, ağzında sigarayla pencereye çıkmıştı. Şimdi, gündüz gözüyle, ev o gecekinden daha küçük ve daha harap görünüyordu. Odanın iç tarafı karanlıkta kalsa da Gregorius kanepenin goblen döşemesini, renkli porselen bibloların durduğu vitrini ve haçı görebildi. Durdu, adamla göz göze gelmeye çalıştı.</p>
  <p class="normal"><span class="ideitalik">“Uma casa azul?” </span>diye sordu.</p>
				<p class="normal">Adam elini kulağının arkasına dayayınca Gregorius sorusunu yineledi. Gelen yanıt, hiçbir şey anlayamadığı bir söz tufanıydı, bir yandan da sigaralı eliyle hareketler yapıyordu adam. O konuşurken kamburu çıkmış yaşlı bir kadın geldi yanına.</p>
				<p class="normal">“<span class="ideitalik">O</span> <span class="ideitalik">consultório azul?” </span>diye sordu Gregorius bu kez.</p>
				<p class="normal"><span class="ideitalik">“Sim!” </span>diye bağırdı kadın cızırtılı bir sesle, sonra bir kez daha: <span class="ideitalik">“Sim!”</span></p>
				<p class="normal">Cılız kollarını ve kırışık ellerini heyecanla sağa sola savuruyordu kadın, onun kendisini içeri çağırdığını Gregorius biraz sonra anlayabildi. Duraksayarak girdi binaya, içerisi küf ve yanık yağ kokuyordu. Arkasında, dudaklarının arasına yeni bir sigara sıkıştırmış olan adamın beklediği daire kapısına ulaşmak için iğrenç kokulardan oluşan kalın bir duvarı delmesi gerekiyormuş gibi geldi Gregorius’a. Adam topallayarak oturma odasına götürdü onu, anlaşılmaz lakırdılar ve belirsiz bir el işaretiyle goblen döşemeli kanepeye oturmasını söyledi.</p>
				<p class="normal">Bunu izleyen yarım saat boyunca Gregorius, kırk yıl öncesini, Amadeu de Prado’nun mahalledeki insanları tedavi ettiği günleri kendisine anlatmaya çalışan o iki kişinin çoğu anlaşılmayan kelimelerini ve geniş anlamlı el hareketlerini çözmeye çabaladı. İkisinin de sesleri saygı doluydu, kişinin kendisinden çok üstün olan birine göstereceği türden bir saygıydı bu. Ama bunun yanında bir başka duygu da dolmuştu odaya, Gregorius bunun mahcubiyet olduğunu yavaş yavaş anladı, çok geride kalmış ve insanın, belleğinden tamamen silemeden yadsımayı yeğlediği bir suçlamadan doğan mahcubiyet. <span class="ideitalik">İnsanlar ondan uzak duruyorlardı. Bu da onun kalbini kırdı, </span>dediğini duydu Coutinho’nun, Prado’nun Rui Luís Mendes’i, Lizbon Kasabı’nı nasıl kurtardığını anlattıktan sonra.</p>
				<p class="normal">Adam pantolonunun bir paçasını sıvayıp Gregorius’a bir yara izi gösterdi. <span class="ideitalik">“Ele fez isto” </span>bunu o yaptı, dedi, nikotinden sararmış parmağını yara izinin üzerinde gezdirerek. Kadın kırışık elleriyle şakaklarını ovdu, sonra da uçup gitti anlamında bir işaret yaptı: Prado baş ağrılarını yok etmişti. Sonra o da parmağındaki yara izini gösterdi, orada herhalde bir siğil vardı eskiden.</p>
				<p class="normal">Gregorius sonradan, mavi evin kapısını çalmasında neyin etkili olduğunu kendine ara sıra sorduğunda, önce saygı duyulan, sonradan aforoz edilen, en sonunda da yeniden saygı gösterilen doktorun, bedenlerinde izler bıraktığı o iki kişinin el kol hareketleri geliyordu aklına hep. O sırada sanki doktorun elleri yeniden canlanmıştı.</p>
				<p class="normal">Prado’nun eski muayenehanesinin tarifini aldı, sonra da onların yanından ayrıldı. Pencerede kafa kafaya verip Gregorius’un arkasından baktılar, bakışlarında gıpta varmış gibi geldi Gregorius’a, onların artık yapamayacağı bir şeyi kendisinin yapabilecek olmasına duydukları çelişkili bir gıpta: Amadeu de Prado’nun geçmişine yol açarak onu yeni tanıyacak olmak.</p>
				<p class="normal">İnsanın kendisini tam anlamıyla kavrayabilmesinin en iyi yolunun bir başkasını tanımayı ve anlamayı öğrenmek olması mümkün müydü? Hayatı bambaşka bir çizgi izlemiş, bambaşka bir mantığa sahip olmuş birini? Bir başka hayata duyulan merak, insanın kendi zamanının tükenmekte olduğunun bilincinde olmasına nasıl uyardı?</p>
				<p class="normal">Gregorius küçük bir büfenin tezgâhına dayanıp kahve içti. İkinci kez geliyordu buraya. Bir saat önce Rua Luz Soriano’ya girmiş, birkaç adım sonra Prado’nun mavi muayenehanesinin önünde durmuştu; üç katlı bir binaydı, baştan aşağı mavi görünmesinin nedeni mavi çinilerinden ziyade bütün pencerelerin üst tarafında parlak deniz mavisine boyalı yüksek, kavisli kemerler olmasıydı. Boya eskimiş, tabaka tabaka kalkmıştı, kapkara yosun tutmuş nemli yerleri vardı. Pencerelerin alt tarafındaki dökme demir parmaklıkların mavi boyası da dökülüyordu. Yalnızca mavi sokak kapısının boyası kusursuzdu, sanki biri, ‘önemli olan burası’ demek istemişti.</p>
				<p class="normal">Zilin üzerinde isimlik yoktu. Gregorius, pirinç tokmaklı kapıyı kalbi çarparak incelemişti. <span class="ideitalik">Sanki bütün geleceğim bu kapının arkasında, </span>diye düşünmüştü. Sonra biraz ilerideki büfeye girmiş, kendini kaybetmek üzere olduğuna dair tehditkâr duyguyla mücadele etmişti. Saatine bakmıştı: Aynı saatte sınıfta ıslak paltosunu askıdan alıp onca güvenli, şeffaf hayatından arkasına bakmadan uzaklaşalı tam altı gün olmuştu. Elini paltosunun cebine sokmuş, Bern’deki evinin anahtarı duruyor mu diye yoklamıştı. Birden, Yunanca ya da İbranice bir metin okumak için, şiddetli bir açlık krizi kadar somut, çok güçlü bir ihtiyaç duymuştu; kırk yıl sonra bile gözünde şarklı, masalsı zarafetlerinden hiçbir şey kaybetmemiş olan o yabancı, güzel harfleri karşısında görmek; o şaşırtıcı altı gün boyunca onların ifade etmeleri gereken her şeyi anlama yeteneğinden hiçbir şey kaybetmemiş olduğuna emin olmak.</p>
				<p class="normal">Coutinho’nun hediye ettiği Yunanca-Portekizce İncil oteldeydi, ama otel çok uzaktaydı; önemli olan Gregorius’un burada ve şimdi okuyabilmesiydi, daha kapısı açılmadan kendisini yutacak gibi duran mavi evin yakınında. Telaşla hesabı ödeyip bu tür metinleri bulabileceği bir kitabevi aramaya başlamıştı. Ama pazar günüydü, bulduğu tek yer, vitrinindeki kitapların üzerinde Yunanca ve İbranice isimler olan, bir dini yayınlar kitabeviydi, ama kapalıydı. Alnını sisin nemlendirdiği cama dayamış, havaalanına gidip ilk uçakla Zürih’e dönmek dürtüsünün yeniden içinde kabardığını hissetmişti. Kendisini sıkıştıran bu arzuyu önce yükselip sonra düşen beden ateşi gibi tatmayı ve geçmesini sabırla beklemeyi becerdiğini anlayınca rahatlamış, sonunda ağır adımlarla mavi evin yakınındaki büfeye dönmüştü.</p>
				<p class="normal">Yeni ceketinin cebinden Prado’nun kitabını çıkarıp Portekizlinin cesur, sakin yüzünü inceledi. Mesleğini sarsılmaz bir sebatla uygulamış olan bir doktor. Suç olmayan bir suçun bedelini, hayatını tehlikeye atarak ödemeye çalışmış bir direnişçi. En büyük tutkusu, insan hayatının suskun deneyimlerini o suskunluklarından çekip almak olan bir söz kuyumcusu.</p>
				<p class="normal">Ansızın, korkuya kapıldı Gregorius, evde bir başkası oturuyor olabilirdi artık. Kahvesinin karşılığı olan bozuk paraları telaşla masanın üzerine bırakıp hızlı adımlarla eve yürüdü.</p>
  <p class="normal">Mavi evin önünde iki kez derin soluk aldı, ciğerlerindeki havayı ağır ağır dışarı bıraktı. Sonra zili çaldı.</p>
				<p class="normal">Ortaçağ kadar uzak bir yerden gelircesine bir çıngırtı, evin içinde abartılı bir sesle yankılandı. Hiçbir şey olmadı. Ne ışık yandı, ne ayak sesi duyuldu. Gregorius yine sakin olmaya zorladı kendini, sonra bir daha çaldı zili. Hiçbir şey. Döndü, bitkince kapıya yaslandı. Bern’deki evini düşündü. Bittiğine memnundu. Prado’nun kitabını ağır ağır paltosunun cebine sokarken evinin anahtarının serin metaline değdi eli. Kapıdan uzaklaşıp oradan gitmeye hazırlandı.</p>
				<p class="normal">O sırada evin içinden ayak sesleri geldi kulağına. Biri merdivenden iniyordu. Bir pencerenin gerisinde de ışık görülebiliyordu. Ayak sesi kapıya yaklaştı.</p>
  <p class="normal"><span class="ideitalik">“Quem é?“ </span>diye sordu kalın, boğuk bir kadın sesi.</p>
				<p class="normal">Gregorius ne diyeceğini bilemedi. Konuşmaksızın bekledi. Aradan saniyeler geçti. Sonra bir anahtar kilitte çevrildi ve kapı açıldı.				</p>
				</div>
</body>
</html>