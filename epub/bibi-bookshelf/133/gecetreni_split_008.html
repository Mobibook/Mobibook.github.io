<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>gecetreni</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<div class="chapter">
				<p class="normal">13<span class="ideitalik"> </span></p>
				<p class="normal">Karşısında duran, tepeden tırnağa siyahlar içindeki uzun boylu kadın, rahibeleri andıran sert güzelliğiyle bir Yunan tragedyasından fırlamış gibiydi. Solgun, zayıf yüzünü çenesinin altında tek eliyle tuttuğu tığla örülmüş bir başörtüsü çevreliyordu, koyu renk damarları kabarmış o ince uzun, kemikli el, onun ilerlemiş yaşını yüzünün çizgilerinden daha fazla belli ediyordu. Derin çukurlarının içinde birer kara elmas gibi parıldayan acı bakışlı gözleriyle Gregorius’u inceliyordu, yoksunlukları, serinkanlılığı ve feragati anlatan bu acı bakış, hayatlarında kendilerini direnmeden akıntıya bırakmaktan başka bir şey yapmayan herkese Musevi bir uyarı gibiydi. Dimdik duran ve başını boyunun elverdiğinden biraz daha dik tutan bu kadının sessiz, katı arzularına karşı koyan biri çıksa, diye düşündü Gregorius, bu gözler alev alev yanabilir. Kadından buz gibi bir hararet yayılıyordu. Gregorius bu hararetin karşısında nasıl dayanacağını bilemiyordu. Portekizce ‘günaydın’ demeyi bile unutmuştu.</p>
				<p class="normal"><span class="ideitalik">“Bonjour,” </span>dedi boğuk bir sesle, kadın hâlâ ona konuşmadan bakmayı sürdürürken, sonra Gregorius paltosunun cebinden Prado’nun kitabını çıkardı, portrenin bulunduğu sayfayı açtı ve kadına gösterdi.</p>
				<p class="normal">“Bu adamın, bu doktorun burada oturmuş ve çalışmış olduğunu biliyorum,” diye devam etti Fransızca olarak. “Ben... nerede oturduğunu görmek istedim, onu tanıyan biriyle görüşmek istedim. Bu yazdığı cümleler öyle etkileyici ki. Zekice cümleler. Harika cümleler. Böyle cümleler yazabilen bir adamın nasıl biri olduğunu bilmek istiyorum. Onunla birlikte olmanın nasıl bir şey olduğunu bilmek.”</p>
				<p class="normal">Kadının siyah başörtüsünün donuk bir parıltı verdiği sert hatlı, beyaz yüzündeki değişim belli belirsiz algılanabiliyordu. Yalnızca o anda Gregorius’un olduğu gibi özellikle uyanık biri, kadının gergin yüz hatlarının bir parça, birazcık gevşediğini ve bakışlarındaki itici sertliğin birazcık kaybolduğunu sezebilirdi. Ama konuşmadı kadın, zaman uzamaya başladı.</p>
				<p class="normal"><span class="ideitalik">“Pardonnez-moi, je ne voulais pas...” </span>diye başladı Gregorius, kapıdan iki adım uzaklaştı, kitabı yeniden çıkarmak için birden küçülmüş gibi olan paltosunun cebini karıştırdı. Gitmeye hazırlandı.</p>
				<p class="normal"><span class="ideitalik">“Attendez!” </span>dedi kadın. Sesi şimdi, daha önce kapının arkasından duyulduğundan daha az sinirli, daha sıcak çıkmıştı. Bu Fransızca kelimenin aksanı, Kirchenfeld Köprüsü’ndeki meçhul Portekizli kadının sesindeki aksandı. Yine de karşı koymaya cesaret edilemeyecek bir emir gibi geliyordu kulağa. Gregorius, Coutinho’nun, Adriana’nın hastalara hükmedici tavır takındığını söylediğini hatırladı. Kalın kitabı elinden bırakmadan kadına döndü.</p>
				<p class="normal"><span class="ideitalik">“Entrez,” </span>dedi kadın, kapıdan çekildi ve eliyle yukarıya çıkan merdiveni gösterdi. Kapıyı bir başka yüzyıldan kalmışa benzeyen kocaman bir anahtarla kilitledi, Gregorius’un peşinden gitti. Yukarıda, beyaz eklemli elini parmaklıktan çekip Gregorius’un yanından geçerek salona girerken Gregorius onun öksürdüğünü duydu, ilaçtan da parfümden de gelmesi olası keskin bir koku yaladı burnunu.</p>
				<p class="normal">Böyle bir salonu Gregorius daha önce hiç görmemişti, filmlerde bile. Salon evin arka tarafına kadar uzuyor, bitmek bilmiyordu. Pırıl pırıl parlayan parke döşeme pek çok değişik ahşap türü ve renginin bulunduğu karelerden oluşuyordu, insanın bakışları sonuncu kareye ulaşır gibi olduğunda arkadan bir yenisi geliyordu. Salonun sonunda manzara yaşlı ağaçlara açılıyordu; şimdi, şubat sonunda, ağaçların siyah dalları birbirinin içine girmiş, kurşuni gökyüzüne doğru uzanıyorlardı. Bir köşede yuvarlak bir masa ve Fransız stil möbleler duruyordu –bir kanepe ve üç koltuk, oturma yerleri zeytin yeşili, gümüşsü parlayan kadifeden, kavisli sırtları ve bacakları kızıla çalan ahşap–, bir başka köşede, yaldızlı sarkacı hareket etmeyen, akreple yelkovanı da saat altı yirmi üçte durmuş, parlak siyah bir ayaklı saat. Pencerenin yanındaki köşede bir kuyruklu piyano duruyordu, üzerine, parlak dore ve lame iplikle dokunmuş ağır, siyah brokar bir örtü, tuşların kapağını da içine alacak şekilde örtülmüştü.</p>
				<p class="normal">Ama Gregorius’u asıl etkileyen, aşıboyası rengi duvarlara gömülü kitap raflarıydı. Üst tarafı arnuvo tarzı küçük lambalarla biten kitaplığın tepesinde duvardan duvara, duvarların renginde devam eden ve koyu kırmızı geometrik desenlerle birleşen kavisli bir kutulu tavan yükseliyordu. <span class="ideitalik">Bir manastır kitaplığı gibi, </span>diye düşündü Gregorius, <span class="ideitalik">eski zamanlarda, varlıklı bir aileden gelen, klasik eğitim almış bir yatılı öğrencinin kitaplığı gibi. </span>Duvarlar boyunca ilerlemeyi göze alamadı, ama Oxford basımı, lacivert, adları altın yaldızla yazılı Yunan klasiklerini çabucak buldu gözleri, daha ileride Cicero, Horaz, kilise babalarının yazıları, San Ignacio’nun OBRAS COMPLETAS’ı duruyordu. Bu eve gireli on dakika olmamıştı bile, ama Gregorius keşke hep burada kalsam demeye başlamıştı. Burası Amadeu de Prado’nun kitaplığı <span class="ideitalik">olmalıydı. Öyle </span>miydi?</p>
				<p class="normal">“Amadeu burayı, kitapları severdi. ‘Öyle az zamanım var ki Adriana,’ derdi sık sık, ‘okumak için öyle az zamanım var ki; belki de rahip olsam daha iyi olurdu.’ Ama muayenehanenin hep açık olmasını isterdi, sabahtan akşama kadar. ‘Acısı olan, korkusu olan bekleyemez,’ derdi hep, ben onun yorulduğunu görüp biraz yavaşlatmaya çalıştığımda. Geceleri uyuyamayınca okurdu ve yazardı. Ya da belki okuması, yazması, düşünmesi gerektiğini hissettiği için uyuyamazdı, bilmiyorum. Onun bu uykusuzluğu bir lanetti ve eminim ki çektiği bu acılar olmasaydı, huzursuzluğu olmasaydı, durup dinlenmeden kelimeleri arayıp durmasaydı, beyni çok daha uzun bir süre çalışırdı. Belki de hâlâ hayatta olurdu. Yaşasaydı bu yıl, 20 Aralık’ta seksen dört yaşında olacaktı.”</p>
				<p class="normal">Gregorius’un kim olduğunu bir tek kelimeyle bile sormadan, kendisini ona tanıtmadan ağabeyini anlatmıştı, onun acılarını, kendini adayışını, tutkusunu ve ölümünü. Kendi hayatının en önemli –sözleri ve yüz ifadesi böyle olduğuna kuşku bırakmıyordu– şeylerini. Öyle damdan düşercesine anlatmıştı ki bunları, sanki tüm zamanların dışında yıldırım hızıyla gelişen, doğaüstü bir dönüşümle Gregorius’un kendi hayal dünyasının bir sakinine ve anılarının her şeyi bilen bir tanığına dönüşmesi, kadının doğal hakkıydı. <span class="ideitalik">Cedros vermelhos</span>’un,<span class="ideitalik"> </span>kırmızı sedir ağaçlarının gizemli işareti bulunan kitabı yanında taşıyordu Gregorius, bu da kadının onu düşüncelerinin kutsal alanına sokması için yeterli olmuştu. Onun gibi birinin, ölmüş kardeşinden söz edebileceği birinin gelmesini kaç yıl beklemişti? Mezar taşının üzerindeki ölüm yılı 1973’tü. Demek ki Adriana bu evde otuz bir yıldır yalnız yaşamıştı, otuz bir yıl anılarıyla ve kardeşinin bıraktığı boşlukla baş başa kalmıştı.</p>
				<p class="normal">O ana kadar başörtüsünü çenesinin altında sıkı sıkı tutmuştu Adriana, sanki gizleyeceği bir şey vardı. Elini çekti, dantel örtü iki yana ayrıldı, boynunun çevresindeki siyah kadife bant ortaya çıktı. İkiye ayrılan örtünün ve kadının boynunun beyaz kıvrımları üzerindeki enli bandın görüntüsü Gregorius’un aklından bir daha hiç çıkmayacaktı, bu görüntü sabit, ayrıntılı bir tabloya dönüştü ve daha sonra, bandın arkasında neyin gizlendiğini öğrendikten sonra, bir ikon olarak belleğine iyice yerleşti, bandın yerinde durup durmadığını yoklayan Adriana’nın elinin hareketi de buna dahildi, bu hareket tamamlanmış olsaydı belki de –öyle görünüyordu ki– Adriana’ya bu kadar çok şey yüklemezdi, ama aynı zamanda kadını tamamıyla açığa çıkaran bir hareketti, onun hakkında, planlı ve bilinçli hareketlerinin söylediğinden çok daha fazlasını söyler gibiydi.</p>
				<p class="normal">Örtü biraz arkaya kaymıştı, Gregorius kadının kır düşmüş saçlarını gördü, eskiden siyah olduğunu hatırlatan birkaç tutam vardı. Adriana kayan örtüyü yakaladı, kaldırdı ve mahcup bir tavırla öne çekti, bir an durdu, sonra meydan okurcasına çekip aldı başından. Bir an bakışları karşılaştı, kadınınkiler, <span class="ideitalik">Evet, yaşlandım, </span>der gibiydiler. Başını öne eğdi, saçından bir bukle gözlerinin üstüne düştü, belden yukarısı büzüldü, sonra mor damarlı elleri kucağındaki örtünün üzerinden yavaşça, çaresizce kaydılar.</p>
				<p class="normal">Gregorius masanın üzerine bırakmış olduğu Prado’nun kitabını işaret etti. “Amadeu’nun yazdığı her şey bu mu?”</p>
				<p class="normal">Bu birkaç kelime mucize yerine geçti. Adriana’nın üzerindeki bütün yorgunluk ve bitkinlik akıp gitti, doğruldu, başını geriye attı, iki elini saçlarının arasından geçirdi, sonra da Gregorius’a baktı. İlk kez yüzünde bir gülümseme beliriyordu, bu haylaz ve kurnaz gülümseme onu yirmi yaş gençleştirmişti.</p>
				<p class="normal"><span class="ideitalik">“Venha, Senhor.” </span>Gelin. Sesindeki bütün buyurganlık kaybolmuştu, kelimeleri birer emir, hatta birer talimat gibi değil, bir duyuru gibi geliyorlardı kulağa, Gregorius’a bir şey göstermek, ona saklı, gizli bir şeyi tanıtmak istermiş gibi çıkıyorlardı, görünüşe bakılırsa Gregorius’un Portekizce konuşmadığını unutmuş olması da vaat edilmiş mahremiyete ve suç ortaklığına çok uygundu.</p>
				<p class="normal">Gregorius’u koridordan geçirerek çatı katına çıkan ikinci merdivene götürdü, basamakları soluk soluğa tırmandı. İki kapıdan birinin önünde durdu. Bu duruşu salt dinlenmek istediği şeklinde yorumlanabilirdi ama, Gregorius daha sonra belleğinde kalan resimleri düzene soktuğunda, bu duruşun aynı zamanda bir tereddüt olduğuna emin oldu, yabancı adama bu en kutsal şeyi gösterip göstermeme konusunda kuşku duymuştu Adriana. Sonunda, hasta odasına girercesine usulca bastırdı kapının tokmağına, kapıyı önce azıcık aralayıp sonra yavaşça ardına kadar açmasındaki ihtiyat, merdiveni çıkarken zaman içinde otuz yıldan da geriye gittiğini, odaya orada Amadeu’yu yazarken ve düşünürken, belki de uyurken bulma beklentisiyle adım attığını düşündürdü Gregorius’a.</p>
				<p class="normal">Gregorius’un bilincinin en gerisinden, en kıyısından, biraz da karanlık bir düşünce geçti, karşısındaki kadın, bugünkü görülebilen yaşamını bir başka yaşamdan ayıran, daracık bir patikada yürüyor olabilirdi; görünmez olan, uzak bir zamanda yer alan bu başka yaşam, Adriana için çok daha gerçekti, Adriana’yı aşağı düşürmek ve hayatının geçmişinde kardeşiyle birlikte bir daha geri gelmemek üzere <span class="ideitalik">yok </span>etmek için hafifçe itmek, hatta üflemek yeterli olacaktı.</p>
				<p class="normal">Gerçekten de girdikleri büyük odada zaman durmuştu. Oda çilecilere yakışan bir mütevazılıkta döşenmişti. Bir ucunda, ön yüzü duvara dönük bir yazı masası duruyordu, koltuğuyla birlikte, öteki ucunda bir yatak, önünde de seccadeye benzeyen küçük bir halı, ortada bir okuma koltuğuyla ayaklı lamba, yanında, halısız zeminde de düzensizce üst üste yığılmış kitaplar. O kadar. Bütünü bir türbeydi, Amadeu Inácio de Almeida Prado’nun, doktor, direnişçi ve söz kuyumcusunun anısına bir mihrap odasıydı. Orada bir katedralin serin, belagatli sükûneti, donmuş zamanla dolu bir odanın sessiz hışırtısı hüküm sürüyordu.</p>
				<p class="normal">Gregorius kapının yanında kaldı; burası bir yabancının gelişigüzel dolaşabileceği bir yer değildi. Adriana’nın odadaki seyrek eşya arasında dolaşması da sıradan bir hareket değildi. Parmak uçlarında yürümüyordu, ya da yürüyüşünde bir yapmacıklık yoktu. Ama ağır adımlarında bir semavilik vardı, diye düşündü Gregorius, soyutlanmış, neredeyse mekân ve zaman dışı bir yan. Bu, el ve kol hareketleri için de geçerliydi, mobilyaların yanına gidip onları yavaşça, neredeyse dokunmadan okşarken.</p>
				<p class="normal">Yuvarlak oturma yeri ve kavisli sırtıyla salondaki iskemlelere uyan çalışma koltuğunu okşadı önce. Sanki biri aceleyle kalkmış, kalkarken de geriye itmiş gibi masanın önünde çarpık duruyordu koltuk. Gregorius gayriihtiyari Adriana’nın onu düzeltmesini bekledi, ancak kadın hiçbir şeyi değiştirmeden elini usulca koltuğun kenarlarından geçirince anladı: Koltuğun o eğri duruşu, Amadeu’nun onu otuz yıl ve iki ay önce bıraktığı şekildi, yani ne pahasına olursa olsun değiştirilmeyecekti, değiştirilmesi demek, birinin kalkıp insanüstü bir küstahlıkla geçmişi değişmezliğinden çekip çıkarması ya da doğa kanunlarını yıkması demek olurdu.</p>
				<p class="normal">Koltuk için geçerli olan, daha iyi okuyabilmek ya da yazabilmek için üzerine hafif eğimli bir tabla konmuş çalışma masasındaki nesneler için de geçerliydi. Masanın üzerinde düşecek gibi duran, devasa, ortadan açılmış bir kitap vardı, kitabın önünde de bir yığın kâğıt, Gregorius’un zorlanarak görebildiği kadarıyla en üsttekinde üç-beş kelime yazılıydı. Adriana elinin tersini yavaşça geçirdi ahşabın üzerinden, bakır kızılı bir tepside, nöbetşekeriyle dolu bir şekerliğin ve ağzına kadar dolu bir kül tablasının yanında duran mavimsi fincana dokundu. Bu cisimler de o kadar eski miydiler? Otuz yıllık kahve telvesi, çeyrek yüzyıldan daha fazladır duran sigara külü? Açık duran dolmakalemdeki mürekkep incecik toz haline gelmiş olmalıydı ya da kuruyup kapkara bir topak olmuştu. Bol desenli, zümrüt yeşili siperlikli masa lambasındaki ampul hâlâ yanar mıydı?</p>
				<p class="normal">Gregorius’u şaşırtan bir şey vardı, ama ne olduğunu kavraması biraz zaman aldı: Hiçbir şeyin üzerinde toz yoktu. Gözlerini kapadı, artık Adriana odanın içinde süzülen, silueti duyulabilen bir hayaletti. Bu hayalet düzenli olarak buranın tozunu mu almıştı, on bir bin gün boyunca? Ve bunu yaparken mi ağarmıştı saçları?</p>
				<p class="normal">Gözlerini tekrar açtığında Adriana her an devrilebileceğe benzeyen, kule gibi yüksek bir kitap yığınının önündeydi. En üstte duran ve kapağında beyin resmi bulunan kalın, büyük boyutlu bir kitaba bakıyordu.</p>
				<p class="normal">“<span class="ideitalik">O cérebro, sempre o cérebro,” </span>dedi yavaşça, sesi sitemkârdı. Beyin, hep beyin. <span class="ideitalik">“Porquê não disseste nada?” </span>Neden bir şey söylemedin?</p>
				<p class="normal">Sesinde öfke vardı, ölmüş kardeşinin onlarca yıldır verdiği yanıt olan sükûtun ve zamanın aşındırdığı, tevekkül eden bir öfke. Kardeşi ona anevrizmadan söz etmemişti, diye düşündü Gregorius, korkusundan ve sonunun her an gelebileceğinin farkında olduğundan da. Adriana bunları kardeşinin notlarından öğrenmişti. Ve bildiğini kendisiyle paylaşmadığı için, bir yandan yas tutarken bir yandan da öfke duymuştu.</p>
				<p class="normal">Başını kaldırıp baktı, Gregorius’u unutmuş gibi gözlerini ona çevirdi. Ruhu yavaş yavaş şimdiye döndü.</p>
				<p class="normal">“Ah, evet, gelin,” dedi Fransızca ve az öncekinden daha sağlam adımlarla yazı masasına gitti, iki çekmece açtı. İçlerinde kalın kâğıt tomarları vardı, karton kapaklar arasına sıkıştırılmışlar, kırmızı bir kurdeleyle birkaç kez bağlanmışlardı.</p>
				<p class="normal">“Fátima’nın ölümünden az sonra başladı buna. ‘Ruhun felç olmasını önlemek için bir mücadele bu,’ dedi, birkaç hafta sonra da: ‘Neden daha önce başlamadım ki buna! İnsan yazmadıkça tam olarak uyanık olmuyor. Ve kim olmadığını bilmemesi bir yana, kim olduğu hakkında da bir fikri olmuyor.’ Kimsenin okumasına izin vermedi, benim de. Anahtarı alıyor ve hep yanında taşıyordu. O... o çok kuşkucu olabiliyordu.”</p>
				<p class="normal">Çekmeceleri kapattı. “Artık yalnız kalmak istiyorum,” dedi ansızın, neredeyse düşmanca, merdivenden inerlerken hiç konuşmadı. Sokak kapısını açınca orada konuşmadan durdu, kaba ve kaskatıydı. Eli sıkılacak kadınlardan değildi.</p>
				<p class="normal"><span class="ideitalik">“Au revoir et merci,” </span>dedi Gregorius ve tereddüt ederek gitmeye davrandı.</p>
				<p class="normal">“Adınız ne?”</p>
				<p class="normal">Soru gereğinden yüksek sesle çıkmıştı kadının ağzından, boğuk sesli bir havlamaya benziyordu, bu da Gregorius’un aklına Coutinho’yu getirdi. Adriana söylenen adı yineledi: <span class="ideitalik">Gregorius.</span></p>
				<p class="normal">“Nerede oturuyorsunuz?”</p>
				<p class="normal">Gregorius otelin adını söyledi. Vedalaşmadan kapıyı kapadı kadın ve anahtarı çevirdi.</p>
				<p class="normal">14<span class="idebold"> </span></p>
				<p class="normal">Tejo’nun sularında bulutlar yansıyordu. Güneşte parlayan yüzeylerin peşinden koşarcasına gidiyorlar, üzerlerinden kayıyorlar, ışığı yutuyorlar ve onu başka bir yerde göz kamaştırıcı bir ışıltıyla gölgelerin karanlığından dışarı salıyorlardı. Gregorius gözlüğünü çıkarıp elleriyle yüzünü örttü. Parlayan aydınlıkla tehditkâr gölge arasındaki hummalı gidiş-geliş, alışılmadık bir sertlikle yeni gözlüğün camlarının arkasına sızıyor, korunmasız gözler için bir işkence oluyordu. Daha önce otelde, hafif ve huzursuz bir öğle uykusundan uyandıktan sonra bir kez daha eski gözlüğünü takmayı denemişti. Ama onun tok ağırlığı rahatsız ediyordu artık, Gregorius yüzünde ağır bir yükle dolaşır gibi oluyordu.</p>
				<p class="normal">Tereddütler içinde, kendini yadırgayarak, yatağın kenarında uzunca bir süre oturmuş, öğleden önce yaşadıklarını çözmeye ve düzene sokmaya çalışmıştı. Suskun bir Adriana’nın mermer gibi beyaz bir yüzle içinden hayalet gibi geçtiği rüyasında baskın renk siyahtı; bu siyahın tuhaf bir özelliği vardı, renkleri ne olursa olsun, o renkler ne kadar parlak olursa olsun, cisimlere –bütün cisimlere– yapışıyordu. Adriana’nın boynundaki, çenesine dayanan kadife bant onu boğuyor gibiydi, çünkü durmadan çekiştiriyordu onu. Sonra yine iki eliyle başını tutuyordu, elleriyle korumak istediği kafatası değil de beyniydi sanki. Kitap kuleleri peş peşe devrilmişti, gergin beklentinin, iç sıkıntısıyla ve dikizciymiş gibi çektiği vicdan azabıyla karıştığı bir an boyunca Gregorius, Prado’nun çalışma masasında oturmuştu, masanın üzerinde bir fosil denizi vardı, tam ortasında da yarısına kadar yazılı ve Gregorius gözlerini ona çevirince satırları birdenbire okunamayacak ölçüde solan bir kâğıt.</p>
				<p class="normal">Daha sonra düşündeki bu görüntüleri anımsayarak onlarla meşgul olduğunda, bazen aslında mavi muayenehaneyi ziyaret etmemiş olduğunu sanıyordu, sanki bütün bu olanlar çok canlı bir rüyaydı ve bu rüyada –Gregorius’u saran yanılgının küçük bir sahnesi olarak– uyanmakla rüya görmek arasında fark varmış gibi yapılıyordu. Sonra Gregorius da kafasını ellerinin arasına almıştı, ziyaretinin gerçek olduğunu yeniden hissettiğinde ve Adriana’nın bedenini, düşteki bütün eklentilerden sıyrılmış olarak, sakin ve net bir biçimde karşısında gördüğünde, onun yanında geçirdiği yarım saatçiği aklından geçirmişti, her hareketi, her kelimeyi. Adriana’nın sert, acı ve geçmişteki olaylarla uzlaşmayan bakışlarını hatırladığında, üşüdüğü olmuştu. Onu Amadeus’un odasında süzülerek yürürken gördüğünde tekinsiz bir duygu sarmıştı içini, çünkü Adriana yüzünü tamamen geçmişteki şimdiye dönmüştü, deliliğe yaklaşmıştı. Sonra yine, onun azap çeken ruhunun sakinleşmesini sağlayabilmek için dantel örtüyü başına usulca koyabilmeyi istemişti Gregorius.</p>
				<p class="normal">Amadeu de Prado’ya giden yol, bu hem sert hem kırılgan kadından geçiyordu, daha doğrusu, onun içinden, belleğinin karanlık koridorlarından geçiyordu. Böyle bir şeye girişmek istiyor muydu Gregorius? Bununla baş edebilecek miydi? O, yani kindar meslektaşlarının, dünyadan çok eski metinlerde yaşadığı için <span class="ideitalik">Papirüs </span>adını taktıkları Gregorius?</p>
				<p class="normal">Prado’yu tanımış olan başka insanlar bulmalıydı; Coutinho gibi görmüş olanlar değil, bu sabahki topal adam ya da yaşlı kadın gibi doktorluğunu tanımış olanlar da değil, gerçekten tanımış insanlar, onu dost olarak, belki de direniş örgütünde omuz omuza mücadele ettikleri biri olarak tanıyanlar. Bu konuda Adriana’dan bilgi edinmek zor olur diye düşündü; Adriana, ölmüş kardeşini kendi malı olarak görüyordu, en azından, gözlerini tıp kitabına dikerek Gregorius’la konuşma tarzından belli olmuştu bu. Prado’nun tek doğru portresinden –ki bu Adriana’nın çizdiği portreydi, sadece onunkiydi– kuşku duyacak herkesi reddederdi o, ya da var gücüyle Amadeu’dan uzak tutmaya çalışırdı.</p>
				<p class="normal">Gregorius, Mariana Eça’nın telefon numarasını bulmuş, birkaç dakikalık bir tereddütten sonra onu aramıştı. Amcası João’yu bakımevinde ziyaret etmesine Mariana bir şey der miydi acaba? Prado’nun da direnişe katıldığını biliyordu artık, João onu tanımış olabilirdi. Bir süre sessizlik olmuş, Gregorius tam yakışık almayan davranışı için özür dilemek üzereyken Mariana düşünceli bir sesle:</p>
				<p class="normal">“Elbette benim açımdan sakıncası yok,” demişti, “tam tersine, yeni bir yüz ona iyi gelebilir. Ama bunu nasıl karşılayacağı düşündürüyor beni, çok kaba olabilir, dün de her zamankinden az konuştu. Ama asla damdan düşer gibi gitmemelisiniz yanına.”</p>
				<p class="normal">Mariana sustu.</p>
				<p class="normal">“Yardımcı olacak bir şey biliyorum sanırım. Dün ona bir plak götürmek istiyordum, Schubert’in sonatlarının yeni bir kaydını. Aslında piyanoda yalnızca Maria João Pires çalarsa dinliyor, sesten dolayı mı, kadından dolayı mı bilmiyorum, yoksa vatanseverliğin komik bir biçimi mi. Ama yine de hoşlanacak bu plaktan. Dün giderken yanıma almayı unuttum. Bana uğrayıp sonra da ona plağı götürebilirsiniz. Yani benim elçim olarak. Belki o zaman şansınız olabilir.”</p>
				<p class="normal">Gregorius Mariana’ya gittiğinde çay içtiler, nöbetşekeri koydukları, altın kırmızısı, dumanları tüten Assam çayı, bir yandan da Adriana’dan söz etti ona. Mariana’nın fikrini söylemesini çok arzu ederdi, ama o sessizce dinledi ve yalnızca bir kez, Gregorius otuz yıl aynen kalmış kirli kahve fincanından ve dolu kül tablasından söz ettiğinde, gözleri bir iz bulduğunu sanan birinin gözleri gibi kısıldı.</p>
				<p class="normal">“Dikkatli olun,” dedi Mariana ayrılırlarken. “Adriana’ya karşı demek istiyorum. João ile ne yaptığınızı da anlatırsınız bana.”</p>
				<p class="normal">Cebinde Schubert’in sonatlarıyla vapurda oturmuş, Cacilhas’a gidiyordu Gregorius, gözlerini kırpmadan işkence cehenneminden geçmiş bir adamın yanına. Gregorius yine ellerini yüzüne kapadı. Bir hafta önce, Bern’deki evinde oturmuş öğrencilerin Latince defterlerini düzeltirken biri çıkıp ona yedi gün sonra yeni bir elbise ve yeni bir gözlükle, Salazar rejiminin işkence görmüş bir kurbanından, öleli otuz yılı geçmiş Portekizli bir doktor ve şair hakkında bilgi almak üzere Lizbon’daki bir vapura bineceğini söylemiş olsaydı, ona deli derdi. Bu hâlâ o muydu, Mundus muydu, salt Bern’de biraz kar yağdı diye korkuya kapılan miyop kitap kurdu muydu?</p>
				<p class="normal">Vapur kıyıya yanaştı, Gregorius ağır adımlarla bakımevine yürüdü. Nasıl anlaşacaklardı? João Eça Portekizce dışında bir dil konuşuyor muydu? Pazar öğle sonrasıydı, insanlar bakımevine ziyarete geliyorlardı, ellerindeki çiçeklerle daha sokaktayken kim oldukları anlaşılıyordu; bakımevinin dar balkonlarında yaşlılar, durmadan bulutların ardında kaybolan güneşte, battaniyelerin altında oturuyorlardı. Gregorius ana kapıda oda numarasını öğrendi. Kapıyı çalmadan önce birkaç kez ağır ağır soluk alıp verdi, bugün ikinci kez kalbi çarparak ve kendisini neyin beklediğini bilmeyerek bir kapının önünde duruyordu.</p>
				<p class="normal">Kapıyı çalınca yanıt alamadı, ikinci kez de öyle oldu. Tam dönüp gitmek üzereydi ki kapı hafifçe gıcırdayarak açıldı. Karşısında üstü başı dökülen birini bulmayı beklemişti Gregorius, artık kıyafetine özen göstermeyen, üstünde bornozuyla satranç tahtasının başında oturan birini. Hayalet gibi sessizce kapının aralığında beliren adamsa bambaşkaydı. Kırmızı bir kravat takmış, bembeyaz bir gömleğin üzerine lacivert bir hırka giymişti, pantolonu bıçak gibi ütülü, siyah ayakkabıları pırıl pırıldı. Ellerini hırkasının cebinden çıkarmıyordu, yelken kulaklarının üzerinde seyrek, kısa kesilmiş biraz saç bulunan dazlak başını, karşısındaki şeyle ilgilenmek istemeyen biri gibi hafifçe yana çevirmişti. Kısılmış gri gözlerindeki bakış, karşısına çıkan her şeyi kesecek gibiydi. João Eça yaşlıydı, yeğeninin söylediği gibi hasta da olabilirdi; ama çökmüş bir adam değildi. Böyle bir adamı kendine düşman etmemek iyi olur diye düşündü Gregorius.</p>
				<p class="normal"><span class="ideitalik">“Senhor Eça?” </span>dedi. <span class="ideitalik">“Venho da parte de Mariana, a sua sobrinha. Trago este disco. Sonatas de Schubert.” </span>Bu kelimelere gemide gelirken sözlükten bakmış ve kendi kendine defalarca yinelemişti.</p>
				<p class="normal">Eça kapıda kıpırdamadan durup ona baktı. Gregorius böyle bakışların karşısında duramazdı, bir süre sonra gözlerini yere indirdi. Eça kapıyı ardına kadar açıp içeri girmesini işaret etti. Gregorius titizlikle temizlenmiş bir odaya girdi, içeride yalnızca en gerekli eşya vardı. Kısacık bir an, doktorun oturduğu lüks daireyi düşündü, Mariana’nın amcasını neden daha iyi koşullarda yaşatmadığını merak etti. Eça’nın söylediği ilk sözler bu düşünceyi silip attı:</p>
				<p class="normal"><span class="ideitalik">“Who are you?” </span>Alçak ve boğuk bir sesle söylenen bu söz yine de otoriterdi, görmüş geçirmiş ve kandırması mümkün olmayan bir adamın otoritesini taşıyordu.</p>
				<p class="normal">Gregorius, plağı elinde tutarak, İngilizce olarak nereden geldiği ve mesleği hakkında bilgi verdi, Mariana’yla nasıl tanıştığını anlattı.</p>
				<p class="normal">“Neden geldiniz? Plak yüzünden demeyin.”</p>
				<p class="normal">Gregorius plağı masanın üzerine bıraktı, soluk aldı. Sonra Prado’nun kitabını cebinden çıkardı ve adama portreyi gösterdi.</p>
				<p class="normal">“Yeğeniniz, onu tanımış olabileceğinizi söyledi.”</p>
				<p class="normal">Eça resme bir göz attıktan sonra gözlerini kapadı. Olduğu yerde hafifçe sallandı, sonra gözlerini açmaksızın gidip kanepeye oturdu.</p>
				<p class="normal">“Amadeu,” dedi, sessizliğin içine; ve sonra bir kez daha: “Amadeu. <span class="ideitalik">O</span> <span class="ideitalik">sacerdote ateu. </span>İmansız rahip.”</p>
				<p class="normal">Gregorius bekledi. Yanlış bir kelime, yanlış bir hareket; ve Eça’dan tek bir laf çıkmazdı. Gregorius satranç tahtasının başına gitti ve başlatılmış oyuna baktı. Göze almalıydı.</p>
				<p class="normal">“Hastings 1922. Aljechin Bogoljubov’u yenmişti,” dedi.</p>
				<p class="normal">Eça gözlerini açıp hayretle baktı Gregorius’a.</p>
				<p class="normal">“Bir seferinde Tartakower’e, en büyük satranç oyuncusu sence kim diye sormuşlardı. Şöyle yanıt verdi: Satranç bir savaşsa: Lasker; bir bilimse: Capablanca; bir sanatsa: Aljechin.”</p>
				<p class="normal">“Evet,” dedi Gregorius. “Her iki kaleyi feda etmek, bir sanatçının hayal gücünü ele verir.”</p>
				<p class="normal">“Kıskançlık kokuyor bu.”</p>
				<p class="normal">“Öyle zaten. Benim aklıma gelmezdi.”</p>
				<p class="normal">Eça’nın yıpranmış, kaba yüz hatlarında bir gülümseme belirir gibi oldu.</p>
				<p class="normal">“Sizi teselli edecekse: Benim de.”</p>
				<p class="normal">Bakışları karşılaştı, sonra ikisi de gözlerini yere eğdi. Ya Eça şimdi konuşmayı sürdürmek için bir şey yapar, diye düşündü Gregorius, ya da görüşme sona ermiş demektir.</p>
				<p class="normal">“Şu karşıdaki köşede çay var,” dedi Eça, “ben de bir fincan alırım.”</p>
				<p class="normal">Aslında ev sahibinin yapması gereken şeyin kendisinden istenmesi ilk anda tuhafına gitti Gregorius’un. Ama sonra Eça’nın ellerinin, hırkasının ceplerinde yumruk haline geldiğini görünce anladı: Biçimini kaybetmiş ve titreyen ellerini, dehşetin kalıcı izlerini Gregorius’un görmesini istemiyordu. Gregorius her ikisine de çay koydu. Fincanlardan duman tütüyordu. Bekledi. Yandaki odadan ziyaretçilerin kahkahaları duyuluyordu. Sonra yine sessizlik oldu.</p>
				<p class="normal">Eça’nın sonunda elini sessizce cebinden çıkartıp fincana uzatması, Gregorius’un aklına onun kapıda sessizce belirmesini getirdi. Gözleri kapalıydı, böyle yaparsa, biçimini kaybetmiş elinin karşısındaki için de görünmez olacağına inanıyordu sanki. Eça’nın elinin üzerinde sigara yanığı izleri vardı, iki parmağı eksikti, ihtilaç geçirir gibi titriyordu. Eça, Gregorius’u sınarcasına süzdü: Acaba kendisini görmeye dayanabiliyor muydu? Gregorius, baygınlık hissi gibi içinden akan dehşet duygusuna karşı koydu, fincanını sakince dudaklarına götürdü.</p>
				<p class="normal">“Benimkini yarısına kadar doldurun.”</p>
				<p class="normal">Eça bunu kısık sesle, hızla söyledi, Gregorius bu cümleyi hiç unutmayacaktı. Gözlerinde bir yanma hissetti, gözyaşları akmak üzereydi, daha sonra yaptığı, kendisiyle bu yıpratılmış adam arasındaki ilişkiyi sonsuza kadar biçimlendirecekti: Eça’nın fincanını aldı ve kaynar çayın yarısını kendi midesine indirdi.</p>
				<p class="normal">Dili ve gırtlağı yandı. Yarı yarıya dolu fincanı sakince yerine koydu ve kulpunu Eça’nın başparmağına doğru çevirdi. Adam uzun uzun baktı ona, bu bakış da Gregorius’un belleğine kazındı. İnanmazlıkla teşekkürün karıştığı bir bakıştı bu, teşekkür etmeyi deniyordu sadece, çünkü Eça uzun zaman önce başkalarından, karşılığında teşekkür edebileceği bir şey istemekten vazgeçmişti. Eli titreyerek fincanı dudaklarına götürdü, uygun zamanı kolladı ve sonra aceleci yudumlarla içti. Fincanı tabağına bıraktığında ritmik bir tıkırtı duyuldu.</p>
				<p class="normal">Ceketinin cebinden bir sigara paketi çıkardı, dudaklarının arasına bir tane sıkıştırdı ve titreyen alevi tütüne yaklaştırdı. Derin, sakin soluklar aldı sigarasından, titremesi azaldı. Eksik tırnakları görünmeyecek biçimde tutuyordu sigaralı elini. Öteki eli yine ceketinin cebinde gözden kaybolmuştu. Konuşmaya başlarken camdan dışarı baktı.</p>
				<p class="normal">“Onunla ilk kez 1952 yılının sonbaharında karşılaştım, İngiltere’de, Londra’dan Brighton’a giden trende. Şirketimin beni gönderdiği bir dil kursuna katılıyordum, yurtdışı yazışmayı da öğrenmem isteniyordu. İlk haftanın sonundaki pazar günüydü, denizi özlediğim için Brighton’a gidiyordum, deniz kıyısında büyüdüm ben, kuzeyde, Esposende’de. Kompartımanın kapısı açıldı, içeri bu adam girdi, parlak saçları miğfer gibi oturuyordu başında, bakışları inanılmazdı, pervasız, yumuşak ve hüzünlü. Karısı Fátima ile uzun bir yolculuğa çıkmıştı. Para hiçbir zaman önemli olmamıştı onun için, ne o zaman ne daha sonra. Doktor olduğunu öğrendim, özellikle beyin büyülüyordu onu. Sıkı bir materyalistti, aslında rahip olmak istemişti. Pek çok şeye karşı çelişkili tavır alan bir adamdı, mantıksız değil ama çelişkili.</p>
				<p class="normal">Yirmi yedi yaşındaydım, o benden beş yaş büyüktü. Her konuda kat kat üstündü benden, en azından o yolculukta öyle hissettim. O Lizbonlu soylu bir ailenin oğluydu, bense kuzeyli bir çiftçinin oğlu. Günü birlikte geçirdik, sahilde yürüyüş yaptık, birlikte yemek yedik. Bir ara söz diktatörlüğe geldi. <span class="ideitalik">Devemos resistir, </span>direnmeliyiz, dedim ben, bugün bile hatırlıyorum o sözü, yüz hatları şairler gibi ince olan, bazen daha önce hiç duymadığım bir kelime kullanan bir adamın karşısında nedense kaba kaçtığını düşündüğüm için hatırlıyorum.</p>
				<p class="normal">Gözlerini yere eğdi, pencereden dışarıya baktı, başını salladı. Kendini rahat hissetmediği bir konuya değinmiştim. Karısıyla birlikte dünyayı gezen bir adam için uygun konu değildi. Başka şeylerden söz ettim, ama artık kendini veremiyordu, konuşmayı Fátima ile bana bıraktı. Ayrılırken, ‘Haklısın’ dedi, ‘elbette haklısın.’ Direnişten söz ettiği belliydi.</p>
				<p class="normal">Londra’ya geri dönerken onu düşündüğümde sanki o, ya da bir parçası, yolculuğuna devam etmek yerine benimle birlikte Portekiz’e geri dönmeyi yeğlermiş gibi geldi bana. Bana adresimi sormuştu, yolculukta tanışılan birine gösterilen kibarlıktan öteydi bu. Gerçekten de yolculuklarına hemen son verdiler ve Lizbon’a geri döndüler. Ama bunun benimle hiç ilgisi yoktu. Ablası çocuk aldırmıştı, neredeyse ölüyordu. Doktorlara güvenmiyor, onu yoklamak istiyordu. Doktorlara güvenmeyen bir doktor. Böyleydi o, böyleydi Amadeu.”</p>
				<p class="normal">Gregorius, Adriana’nın acı, uzlaşmaz bakışlarını görür gibi oldu. Anlamaya başladı. Ya küçük kız kardeşi ne olmuştu? Ama daha ona sıra gelmemişti.</p>
				<p class="normal">“Onu ancak on üç yıl sonra yeniden gördüm,” diye devam etti Eça. “1965 yılının kışıydı, gizli polisin Delgado’yu öldürdüğü yıl. Şirketten yeni adresimi öğrenmiş, bir akşam kapıma dikilmişti, yüzü bembeyazdı, tıraş olmamıştı. Bir zamanlar kara altın gibi pırıl pırıl parlayan saçları matlaşmıştı, bakışları acı doluydu. Gizli poliste yüksek rütbeli bir memur olan ve Lizbon Kasabı denilen Rui Luís Mendes’in hayatını nasıl kurtardığını, eski hastalarının şimdi kendisinden nasıl kaçtıklarını anlattı, aforoz edildiğini hissediyordu.</p>
				<p class="normal">‘Direnişçiler için çalışmak istiyorum,’ dedi.</p>
				<p class="normal">‘Telafi etmek için mi?’</p>
				<p class="normal">Mahcup gözlerini yere dikti.</p>
				<p class="normal">‘Sen suç işlemedin,’ dedim, ‘sen doktorsun.’</p>
				<p class="normal">‘Bir şey yapmak istiyorum,’ dedi, ‘anlıyor musun: <span class="ideitalik">yapmak. </span>Söyle bana, ne yapabilirim. Sen bu işleri bilirsin.’</p>
				<p class="normal">‘Nereden biliyorsun bunu?’</p>
				<p class="normal">‘Biliyorum,’ dedi. ‘Brighton’dan beri biliyorum.’</p>
				<p class="normal">Tehlikeliydi. Onun için olduğundan daha büyüktü tehlike bizim için. Çünkü bir direnişçinin sahip olması gereken –nasıl söylesem– doğru duruş yoktu onda, doğru kişilik. Sabırlı olmak gerekir, <br class="chapter"/>beklemeyi bilmek, insanın kafası da benimki gibi olmalı, köylü gibi, hassas bir hayalperestin ruhu gibi olmamalı ruhu. Yoksa çok fazla şeyi risk altına sokarsın, hata yaparsın, her şeyi tehlikeye atarsın. Soğukkanlıydı o, hatta fazlasıyla, neredeyse pervasızdı. Onda eksik olan sebat ve inatçılıktı, uygun fırsat çıkmış görünse bile hiçbir şey yapmamayı becerebilmekti. Böyle düşündüğümü hissetti, başkalarının düşüncelerini daha onlar düşünmeye başlamadan sezerdi. Birinin ona, bunu beceremezsin, bunun için yeteneğin yok demesi zor gelmişti ona, sanırım hayatında ilk kez oluyordu. Ama haklı olduğumu biliyordu, kendisine karşı kesinlikle kör değildi, ilk başta küçük ve önemsiz görevler verilmesini kabul etti.</p>
				<p class="normal">Bir şeyden özellikle kaçınmasını ona durmadan telkin ediyordum: Hastalarına bizim için çalıştığını söylememeliydi. Mendes’in kurbanlarıyla arasındaki sadakat bağı neredeyse koptuğu için bunu yapmayı istiyordu. Aslında bu planı, onu suçlayanlar direnişe katıldığını öğrenselerdi anlamlı olacaktı. O insanların kendisi hakkındaki aşağılayıcı hükümlerini değiştirtebilseydi. Eskisi gibi ona saygı duyup sevselerdi. Bu arzuyla yanıp tutuşuyordu, bunu biliyordum, bu arzu onun da bizim de en büyük düşmanımızdı. Ben bu konuyu açınca öfkeden köpürüyor, onun zekâsını küçümsediğimi sanıyordu, ben ki bir muhasebeciden başka bir şey değildim, hem de ondan beş yaş küçüktüm. Oysa bu konuda da haklı olduğumu biliyordu. Bir keresinde, ‘Birinin, senin gibi, hakkımda çok şey bilmesinden nefret ediyorum,’ dedi. Ve sırıttı.</p>
				<p class="normal">Kesinlikle suç sayılmayan bir konuda bağışlanmak için duyduğu arzuyu, budalaca arzuyu bastırdı ve hiçbir hata yapmadı, ya da kötü sonuçlar doğurabilecek bir hata.</p>
				<p class="normal">Mendes elini gizlice onun, yani hayatını kurtaran adamın üzerinden eksik etmiyordu. Amadeu’nun muayenehanesine mesajlar geliyor, içi para dolu zarflar el değiştiriyordu. O günlerde uygulanan aramalar orada hiç yapılmıyordu. Amadeu öfkeden köpürüyordu, öyle biriydi o, o imansız rahip, ciddiye alınmak istiyordu, korunmak gururunu kırıyordu, bir kurbanınkini andıran gururunu.</p>
				<p class="normal">Bir süre, bu durum yeni bir tehlike doğurdu: Mendes’in kendisini artık koruyamamasını sağlamak üzere pervasızca bir şeye kalkışıp onu kışkırtabilirdi. Bu konuda ona telkinde bulundum. Arkadaşlığımız kopmak üzereydi. Bu kez haklı olduğumu söylemedi bana. Yine de kendini tuttu, daha temkinli davrandı.</p>
				<p class="normal">Kısa bir süre sonra ondan başka kimsenin altından kalkamayacağı iki güç iş başardı büyük bir ustalıkla, demiryolu ağını ezbere biliyordu; ve başardı Amadeu; trenlere, raylara ve makaslara deli oluyordu, bütün lokomotif modellerini tanıyordu, daha da önemlisi Portekiz’deki bütün istasyon binalarını, en küçüğünün bile bir makas tertibatı olup olmadığını biliyordu, çünkü saplantılarından biri buydu: İnsanın bir kolu kaldırarak trenin hangi yöne gideceğini belirleyebilmesi. Bu basit mekanik işlem, onu olağanüstü büyülüyordu; ve sonunda insanlarımızın hayatını kurtaran, bunları bilmesi oldu, demiryollarına duyduğu bu çılgın sevgi. Amadeu’yu bizi tehlikeye sokabilecek telaşlı bir hevesli saydıkları için onunla ilgilenmemden pek hoşlanmayan arkadaşlar, fikirlerini değiştirdiler.</p>
				<p class="normal">Mendes’in ona duyduğu minnet büyük olmalıydı. Hapishanede bana ziyaretçi gelemiyordu, Mariana da gelemiyordu, hele direnişe katıldıklarından kuşkulanılan arkadaşlarım hiç. Bir tek kişi ayrıcalıklıydı: Amadeu. Ayda iki kez gelebiliyordu, geleceği günleri, hatta saatleri kendisi belirleyebiliyordu, bütün kuralları yıkıyordu.</p>
				<p class="normal">Ve geldi. Hep geldi ve verilen süreden daha uzun kaldı, nöbetçiler saati hatırlatırken onun öfkeli bakışlarından korkuyorlardı. Gelirken ilaç getiriyordu bana, ağrı kesiciler ve uyku ilaçları. Bunları içeri sokmasına izin veriyorlar, sonra benim elimden alıyorlardı, bunu ona hiç söylemedim, yoksa ortalığı ayağa kaldırırdı. Bana yapılanları gördüğünde yanaklarından yaşlar süzülüyordu, bunlar aynı zamanda merhamet gözyaşlarıydı, ama daha çok çaresizlik karşısındaki hiddetin gözyaşlarıydı. Nöbetçilere saldırmasına az kalmıştı, ıslak yüzü öfkeden kıpkırmızı kesiliyordu.”</p>
				<p class="normal">Gregorius Eça’ya baktı, kurşuni, delici gözleriyle kor halindeki demirlere nasıl baktığını gözünün önüne getirdi, o demirler bütün gözleri tıslayan ateşin içinde yok etmeye hazırdı. Karşısındaki adamın olağanüstü gücünü hissetti Gregorius, ancak bedensel olarak yok edilirse alt edilebilecek biriydi; bir mekândan çıkıp gitse bile, orada artık bulunmasa bile, orada bıraktığı karşı koyma duygusu hasımlarının uykusunu kaçırmaya yeterdi.</p>
				<p class="normal">“Amadeu bana İncil’i getirdi, Yeni Ahit’i. Portekizcesini ve Yunancasını. O iki yıl boyunca bir tek ona ve yanına kattığı Yunanca dilbilgisi kitabına izin verdiler.</p>
				<p class="normal">‘Sen bunun tek bir kelimesine inanmıyorsun,’ dedim ona, beni hücreme geri götürmek için geldiklerinde.</p>
				<p class="normal">Gülümsedi. ‘Güzel bir metin,’ dedi. ‘Harika bir dil. Mecazlara dikkat et.’</p>
				<p class="normal">Şaşırdım. İncil’i doğru dürüst okumamıştım ben, herkes gibi meselleşmiş lafları biliyordum. Keramete benzeyen kelimelerle garip olanların alışılmadık karışımı beni şaşırtıyordu. Bazen bu konuda konuşurduk. <span class="ideitalik">Merkezinde bir idam sahnesi olan bir dini itici buluyorum, </span>dedi bir gün. <span class="ideitalik">Bir düşünsene, ya bir darağacı olsaydı, bir giyotin ya da bir garot. Bir düşün, o zaman dinsel sembolümüz nasıl olurdu. </span>Hiç bu açıdan düşünmemiştim, adeta ürktüm, biraz da bu duvarların arasında o cümlenin özel bir ağırlığı olması ürküttü beni.</p>
				<p class="normal">İşte böyleydi imansız rahip: Her şey üzerinde baştan sona düşünüyordu. <span class="ideitalik">Hep </span>sonuna kadar düşünüyordu, sonuçlar ne kadar karanlık olursa olsun. Bazen vahşileşiyordu bu tavrı, kendi kendini parçalar gibi oluyordu. Belki benimle Jorge dışında arkadaşı olmadığı içindi, bazı şeyleri sineye çekmesi gerekiyordu. Mélodie’nin kendisinden uzak durması üzüyordu onu, küçük kız kardeşini severdi. Ben kızı bir sefer gördüm, havai ve neşeli görünüyordu, ayakları yere değmiyor gibiydi, üstelik patlamak üzere olan bir volkana da benzeyebilen ağabeyinin içekapanıklığıyla baş edemediğini tahmin edebiliyorum.”</p>
				<p class="normal">João Eça gözlerini kapadı. Yorgunluğu yüzünden okunuyordu. Zamanda bir yolculuk yapmıştı, belki de yıllardır bu kadar çok konuşmamıştı. Gregorius’a kalsa durmadan sorardı: İlginç bir adı olan kız kardeşini, Jorge ve Fátima’yı; ve o zamanlar Yunanca öğrenmeye başlayıp başlamadığını. Soluk almadan dinlemişti adamı, o arada da yanan gırtlağını unutmuştu. Şimdiyse gırtlağı yine yanıyordu, dili de şişmişti. Eça, hikâyesinin ortalık yerinde Gregorius’a bir sigara ikram etmişti. Gregorius onu reddedemeyeceğini hissetmişti, etseydi, aralarında örülmüş olan görünmez ağı koparmış gibi olacaktı; fincanındaki çayı içemiyor, sunduğu tütünü geri çeviremiyordu, yapamazdı bunu, nedendir bilinmez, olmazdı işte, böylece hayatının ilk sigarasını dudaklarının arasına sıkıştırmış, Eça’nın elinde titreyen aleve ürkerek bakmış ve sonra, öksürmekten çekinerek, azar azar dumanı içine çekmişti. O sıcak dumanın, yanan ağzı için bir zehir olduğunu şimdi hissediyordu. Akılsızlığı için kendine lanet etti, aynı zamanda o dumanın içini aynen öyle yakmasını istediğini de hissedip şaşırdı.</p>
				<p class="normal">Tiz bir zil sesiyle yerinden sıçradı Gregorius.</p>
				<p class="normal">“Yemek,” dedi Eça.</p>
				<p class="normal">Gregorius saatine baktı: Beş buçuktu. Eça onun şaşırdığını görüp aşağılarcasına gülümsedi.</p>
				<p class="normal">“Çok erken. Hapishanede gibi. Önemli olan buranın sakinlerinin saati değil, personelin saati.”</p>
				<p class="normal">Onu yine ziyaret edip edemeyeceğini sordu Gregorius. Eça satranç tahtasına doğru baktı. Sonra konuşmadan başını salladı. Sanki bir suskunluk zırhına bürünmüştü. Gregorius’un tokalaşmak için elini uzattığını görünce iki elini de hırkasının ceplerine sıkıca gömdü ve yere baktı.</p>
				<p class="normal">Gregorius Lizbon’a dönerken pek bir şeyin farkında olmadı. Rua Augusta’dan ve Baixa’daki dev satranç oyununun ortasından geçerek Rossio’ya gitti. Hayatının en uzun günü sona ermekteymiş gibi geliyordu ona. Daha sonra, otel odasındaki yatağın üzerinde otururken, sabahleyin dini yayınlar kitabevinin sisten nemlenmiş vitrin camına alnını nasıl dayadığı ve havalimanına gitmek için içinde kabaran arzunun yatışmasını nasıl beklediği geldi aklına. Sonra Adriana ile tanışmış, Mariana Eça’nın altın sarısı çayını yudumlamış, onun amcasının yanında, ağzı yanarken ilk sigarasını içmişti. Bütün bunlar gerçekten bir tek gün içinde mi olmuştu? Amadeu de Prado’nun resminin bulunduğu sayfayı açtı. Bugün onun hakkında öğrendiği yeni şeyler yüzünün hatlarını değiştiriyordu. Yaşamaya başlıyordu o imansız rahip.</p>
				<p class="normal">15<span class="ideitalik"> </span></p>
				<p class="normal"><span class="ideitalik">“Voilá. Ça va aller? </span>Pek rahat değil ama...” dedi Agostinha, Portekiz’in büyük ve gelenekçi gazetesi DIARIO DE NOTÍCIAS’taki stajyer kız, çekinerek.</p>
				<p class="normal">Tamam, sorun değil dedi Gregorius, mikrofilm okuma aletinin bulunduğu karanlık köşeye otururken. Sabırsız bir editörün tarih ve Fransızca öğrencisi diye tanıştırdığı Agostinha, yanından ayrılmak istemiyordu, telefonların durmadan çaldığı, ekranların titreştiği üst katta ona ihtiyaç duymaktan çok tahammül ettikleri izlenimini edinmişti zaten Gregorius.</p>
				<p class="normal">“Aradığınız ne?” diye sordu kız. “Yani beni ilgilendirmez tabii, ama...”</p>
				<p class="normal">“Bir yargıcın ölümünü arıyorum,” dedi Gregorius. “Tanınmış bir yargıcın 1954 yılının 9 Haziran’ındaki intiharını. Kendini belki behterev hastalığına yakalandığı, sırt ağrılarına artık dayanamadığı için öldürdü; belki de diktatörlük döneminde hüküm vermeyi sürdürdüğü ve adaletsiz rejime karşı koymadığından suçlu durumuna düştüğü duygusu yüzünden. İntihar ettiğinde altmış dört yaşındaydı. Aslında emekliliğine az kalmıştı. Beklemesini olanaksız kılan bir şey oldu herhalde. Sırtıyla ve ağrılarıyla ilgili bir şey, ya da mahkemedeki bir şey. Bulmak istediğim de bu.”</p>
				<p class="normal">“Ve... ve neden bulmak istiyorsunuz bunu? <span class="ideitalik">Pardon...” </span>Gregorius, Prado’nun kitabını çıkardı, okuması için kıza verdi:</p>
				<p class="normal">PORQUÊ, PAI? NEDEN BABA? <span class="ideitalik">“Kendini bu kadar önemseme!” derdin sen, biri yakındığında. Kimsenin oturmasına izin vermediğin koltuğunda oturur, bastonunu sıska bacaklarının arasında tutar, guttan çarpılmış ellerini bastonun gümüş sapına koyar, başını –her zamanki gibi– aşağıdan öne doğru uzatırdın. (Tanrım, seni bir kez olsun karşımda dik dururken görebilseydim, gururuna uygun düşecek biçimde başın yukarıda olarak! </span>Bir kerecik olsun! <span class="ideitalik">Ama kamburlaşmış sırtını bin kez görmüş olmam, bütün öteki anıları sildi, bununla kalmadı, hayal gücümü de sakatladı.) Hayatın boyunca katlanmak zorunda kaldığın bütün o ağrılar, senin hiç değişmeyen uyarılarına otorite katıyordu. Kimse itiraz edemiyordu. Sadece dıştan böyle değildi insanlar, içlerinden de itiraz edemiyorlardı. Gerçi biz çocuklar senin konuşmanı taklit ediyor, sen yokken alay edip gülüyorduk, hatta annem bile bu yüzden bize söylense de, bazen yüzünden geçen bir gülümsemeyle kendini ele veriyor, biz de büyük bir iştahla saldırıyorduk. Ama ancak görünüşte kurtuluyorduk, Tanrı’dan korkanların çaresizce sövmesi gibiydi halimiz.</span></p>
				<p class="normal"><span class="ideitalik">Sözünü sayıyordum. Yüzüme kırbaç gibi inen yağmur altında, içim sıkılarak okula gittiğim o sabaha kadar saydım. Kasvetli sınıflarda, sevimsiz öğretmenlerin karşısında içimin sıkılması neden önemsemem gereken bir şey değildi? Ben ondan başka hiçbir şey düşünemezken Maria João’nun bana yüz vermemesini neden önemsememeliydim? Neden her şeyin ölçüsü senin ağrıların ve sana bahşettikleri vakar oluyordu? “Sonsuzluğun bakış açısından bakılınca,” diye tamamlardın bazen, “önemi azalıyor.” Maria João’nun yeni arkadaşına öfkelenerek, onu kıskanarak çıktım okuldan, kararlı adımlarla eve yürüdüm, yemekten sonra karşındaki koltuğa oturdum. “Okul değiştirmek istiyorum,” dedim sesim titremeden, oysa içimden o kadar güçlü hissetmiyordum kendimi, “bu okul dayanılır gibi değil.” “Kendini çok önemsiyorsun,” dedin bana, bastonunun gümüş sapını okşayarak. “Kendimi önemsemezsem neyi önemseyeceğim?” diye sordum. “Hem sonsuzluğun bakış açısı diye bir şey yok.”</span></p>
				<p class="normal"><span class="ideitalik">Odayı dolduran sessizlik patlayacak gibiydi. Daha önce hiç böyle bir şey olmamıştı. Terbiyesizce bir şeydi yaptığım, en sevdiği çocuğundan gelmesi, durumu daha da kötüleştiriyordu. Herkes öfkeyle patlamanı bekliyordu, patlarken de sesin her zamanki gibi çatallaşacaktı. Hiçbir şey olmadı. İki elinle bastonun sapına dayandın. Annemin yüzünde daha önce hiç görmediğim bir ifade belirdi. Seninle neden evlenmiş olduğunu bu yüz ifadesi anlatıyordu – bunu daha sonra düşündüm. Konuşmadan ayağa kalktın, yalnızca ağrıların yüzünden hafifçe inlediğin duyuldu. Akşam yemeğine katılmadın. Bu aile kurulduğundan beri böyle bir şey görülmemişti. Ertesi gün öğle yemeğine oturduğumda bana sakince ve biraz da kederle baktın. “Hangi okula gitmeyi düşünüyorsun?” diye sordun. Maria João o gün bana teneffüste portakal isteyip istemediğimi sormuştu. “Sorun halloldu,” dedim.</span></p>
				<p class="normal"><span class="ideitalik">Bir duyguyu önemsememiz mi yoksa ciddiye alınmayacak bir huysuzluk olarak mı görmemiz gerektiğini nasıl anlarız? Onu yapmadan önce neden benimle konuşmadın baba? Hiç değilse </span>neden <span class="ideitalik">yaptığını bilseydim.</span></p>
				<p class="normal">“Anlıyorum,” dedi Agostinha, sonra fişlerin içinde Yargıç Prado’nun ölümüyle ilgili bir haber aradılar.</p>
				<p class="normal">“1954 yılında sıkı bir sansür vardı,” dedi Agostinha, “bu konuyu iyi biliyorum, tez konum basın sansürüydü. DIARlO’nun yazdığının doğru olması gerekmez. Hele siyasi bir intiharsa hiç gerekmez.”</p>
				<p class="normal">İlk buldukları, 11 Haziran günü çıkmış olan ölüm ilanıydı. Agostinha o dönemin Portekiz’indeki âdetlere kıyasla aşırı kısa buldu ilanı, öyle ki, sessiz bir çığlık gibiydi. <span class="ideitalik">Faleceu, </span>Gregorius bu kelimeyi mezarlıktan biliyordu. <span class="ideitalik">Amor, recordação, </span>kısa, bildik ifadeler. Altında en yakın akrabalarının adları: Maria Piedade Reis de Prado; Amadeu; Adriana; Rita. Adres. Ayinin yapılacağı kilisenin adı. Hepsi bu kadar. Rita, diye düşündü Gregorius, acaba João Eça’nın sözünü ettiği Mélodie miydi?</p>
				<p class="normal">Şimdi bir haber arıyorlardı. 9 Haziran’ı izleyen ilk hafta hiçbir şey yoktu. Gregorius vazgeçmek isteyince, “Hayır, hayır, devam,” dedi Agostinha. Haber, 20 Haziran’da, en arkada, yerel haberlerin arasındaydı:</p>
				<p class="normal"><span class="ideitalik">Adalet Bakanlığı’ndan bugün, Yargıtay’da uzun yıllar başarılı bir yargıç olarak hizmet gören Alexandre Horácio de Almeida Prado’nun uzun süren bir hastalık sonucunda geçtiğimiz hafta vefat etmiş olduğu duyurulmuştur.</span></p>
				<p class="normal">Yanında yargıcın şaşırtıcı büyüklükte bir fotoğrafı vardı, fotoğrafın büyüklüğü haberin kısalığına hiç uymuyordu. Kelebek gözlük ve gözlük zinciriyle ciddi bir surat, keçisakal ve bıyık, oğlununkinden aşağı kalmayan yüksek bir alın, kırlaşmış ama hâlâ gür saçlar, köşeleri kırık dik yakalı beyaz gömlek, siyah kravat, çenesini dayadığı bembeyaz bir el; gerisi karanlık fonda kayboluyordu. Ustaca çekilmiş bir fotoğraf, bükülmüş sırtındaki acılardan hiç iz yok, ellerindeki gut hastalığından da, başı ile eli karanlığın içinde sakin ve hayaletimsi duruyorlardı, beyaz ve otoriter, itiraz etmek de karşı çıkmak da mümkün değildi, bu resim bir evi, koca bir binayı büyüsü altına alabilir, büyüsüyle kaplayabilir ve boğucu otoritesiyle zehirleyebilirdi. Bir yargıç. Yargıçtan başka hiçbir şey olamayacak bir yargıç. Demir iradesi, sarsılmaz tutarlılığı olan bir adam, kendine karşı bile. Bir hata yapmış olsa kendini bile yargılayacak bir adam. Gülümsemeyi pek beceremeyen bir baba. António de Oliveira Salazar ile ortak bir yanı olan bir adam: Gaddarlığı değil, bağnazlığı değil, iktidar hırsı ve arzusu değil, ama katılığı, evet kendine karşı aldırmazlığıydı ortak noktaları. O adama: Melon şapkalı, suratı düşünceli, siyahlı adama bu yüzden mi uzun zaman hizmet etmişti? Ve hizmet ederken onun gaddarlığını da, bir zamanlar Schubert çalmış olan João Eça’nın titreyen ellerinde görülebilen türden bir gaddarlığı da körüklediği için sonunda kendini bağışlayamamış mıydı?</p>
				<p class="normal"><span class="ideitalik">Uzun sürmüş bir hastalık sonucunda vefat etmiştir. </span>Gregorius öfkeden yüzüne ateş bastığını hissetti.</p>
				<p class="normal">“Bu bir şey değil,” dedi Agostinha, “benim gördüğüm sahtekârlıkların yanında bu hiçbir şey değil. Sessiz yalanların yanında.”</p>
				<p class="normal">Yukarı çıkarlarken Gregorius kıza ölüm ilanında adı geçen sokağın nerede olduğunu sordu. Kızın kendisiyle gelmek istediğini anladı, ona yazı işlerinde ihtiyaç olduğunu öğrenince de rahatladı.</p>
				<p class="normal">“Bu ailenin hikâyesini bu kadar... bu kadar çok benimsemeniz, öyle...” dedi Agostinha, el sıkıştıktan sonra.</p>
				<p class="normal">“Tuhaf mı demek istiyorsunuz? Evet, tuhaf. Çok tuhaf. Bana da tuhaf geliyor.”</p>
				<p class="normal">16<span class="ideitalik"> </span></p>
				<p class="normal">Saray değildi, ama hali vakti yerinde kişilere uygun bir evdi, içinde istedikleri gibi yayılabilirlerdi, bir oda fazla ya da eksik <br class="chapter"/>olmuş, önemli değildi, iki ya da üç banyosu olmalıydı. Beli bükülmüş yargıç burada yaşamıştı, bu evde gezinmişti gümüş saplı bastonuyla, hiç dinmeyen ağrılarıyla ısrarla mücadele ederek, insanın kendini fazla ciddiye almaması gerektiğine inanarak. Çalışma odası, tepeleri kavisli pencereleri küçük sütunlarla birbirinden ayrılan köşeli kulede miydi? Köşeli cepheye öyle çok balkon kondurulmuştu ki, sayılamayacak gibiydiler, her birinin de dökme demirden ince oymalı parmaklığı vardı. Ailenin beş üyesinden her birinin bir ya da iki odası vardı herhalde diye düşündü Gregorius, aklına kendi evinin ses geçiren, dar odaları geldi, müze bekçisiyle temizlikçi karısının ve odasında basit bir tahta masanın başında oturup yan taraftaki komşunun evinden duyulan radyonun gürültüsüne karmakarışık Yunanca fiil çekimleriyle karşı koyan miyop oğullarının oturduğu odalar. Güneş şemsiyesi konulamayacak kadar dar olan minicik balkon yazın ateş gibi yanardı, zaten pek çıkmazdı balkona, çünkü balkonun üstünden hep mutfak kokularının bulutları geçerdi. Buna karşılık yargıcın evi bir ferahlık, gölge ve sükûnet cenneti gibiydi, her tarafta yüksek, yayvan, dallı budaklı, dalları iç içe girmiş çam ağaçları vardı, bunlar birleşip kimi yerde, gölge veren, pagoda benzeri küçük damlar oluşturuyorlardı.</p>
				<p class="normal">Sedir ağaçları. Gregorius irkildi. <span class="ideitalik">Sedir ağaçlan. Cedros vermelhos. </span>Gerçekten sedir ağaçları mıydı? Adriana için kırmızıya bulanmış sedir ağaçları? Hayali renkleriyle öyle bir önem kazanmıştı ki o ağaçlar, Adriana uydurduğu yayınevine bir ad ararken gözünün önüne onları getirmişti. Gregorius yoldan geçenleri durdurup ağaçların sedir olup olmadığını sordu. Omuz silkmeler, kaş kaldırmalar, garip bir yabancının sorusuna hayret etmeler. Evet, dedi bir genç kadın sonunda, sedir bunlar, özellikle iri ve güzeller. Gregorius zihninde kendini evin içine koydu, dışarıdaki doygun, koyu yeşile baktı. Ne olmuş olabilirdi acaba? Yeşili kırmızıya çeviren neydi? Kan mı?</p>
				<p class="normal">Kulenin pencerelerinin içinde saçlarını toplamış, açık renk giysili bir kadın göründü, hafif adımlarla, süzülürcesine dolaşıyordu, meşgul ama telaşsızdı, bir yerden tütmekte olan bir sigara aldı, duman yüksek tavana doğru yükseldi, sedirlerin arasından <br class="chapter"/>odaya vuran ve belli ki gözünü alan bir güneş ışınından kaçtı kadın, sonra ansızın görünmez oldu. <span class="ideitalik">Yürürken sanki ayakları yere değmeyen bir kız, </span>diye anlatmıştı João Eça, aslında adı Rita olması gereken Mélodie’yi. <span class="ideitalik">Prado’nun küçük kız kardeşi. </span>Aralarındaki yaş farkı, bugün Mélodie’nin kuledeki kadın gibi yumuşakça, süzülürcesine hareket edebilmesine imkân verecek kadar büyük müydü?</p>
				<p class="normal">Gregorius yoluna devam etti ve bir sonraki sokakta, ayakta servis verilen bir kafeye girdi. Kahveyle birlikte dün Eça’nın yanında içtiği markadan bir paket de sigara aldı. Sigarasından bir nefes çekerken Kirchenfeld’deki öğrencileri görür gibi oldu, birkaç sokak ötedeki pastanenin önünde durmuş sigara tüttürüyor, kâğıt bardaklardan kahve içiyorlardı. Kägi öğretmenler odasında ne zaman sigara yasağı koymuştu? Gregorius dumanı ciğerlerine çekmeyi denedi, göğsünü yakan bir öksürük krizi soluğunu kesti, yeni gözlüğünü tezgâhın üzerine bıraktı, öksürdü ve gözlerindeki yaşları sildi. Tezgâhın gerisindeki kadın, peş peşe sigara içen bir nine, sırıttı. “<span class="ideitalik">É</span> <span class="ideitalik">melhor não começar,” </span>en iyisi başlamamak, dedi, Gregorius gecikmeli de olsa, söyleneni anladığı için gururlandı. Sigarayı ne yapacağını bilemedi, sonunda kasanın yanındaki su bardağının içinde söndürdü. Kadın başını hoşgörüyle sallayarak bardağı alıp götürdü, acemi çaylak, ne olacaktı.</p>
				<p class="normal">Gregorius ağır adımlarla sedir ağaçlı evin girişine doğru yürüdü, bir kez daha ne olacağını bilmeden bir kapıyı çalmaya hazırlamıştı kendini. O sırada kapı açıldı, az önceki kadın dışarı çıktı, sabırsız bir çoban köpeğini tasmasından çekiyordu. Üzerinde kot pantolon ve ayaklarında lastik ayakkabılar vardı, yalnızca açık renkli bluzu aynı gibiydi. Kapıya kadar olan birkaç adımı, köpek tarafından çekilerek, ayak parmaklarının ucunda yürüdü. <span class="ideitalik">Yürürken sanki ayakları yere değmeyen bir kız. </span>Küllü sarı saçlarındaki çokça griye rağmen şimdi bile bir genç kız gibiydi.</p>
				<p class="normal">“<span class="ideitalik">Bom</span> <span class="ideitalik">dia,” </span>dedi, soru sorarcasına kaldırdı kaşlarını ve Gregorius’a aydınlık bakışlarla baktı.</p>
				<p class="normal">“Ben...” diye başladı Gregorius Fransızca, kendinden emin olmayarak, sigaranın ağzında bıraktığı nahoş tadı hissediyordu, “burada uzun bir zaman önce bir yargıç oturmuş, ünlü bir yargıç; ve ben...”</p>
				<p class="normal">“O benim babamdı,” dedi kadın ve toplanmış saçından yüzüne düşen bir tutamı üfledi. Gözlerinin ıslak grisine ve neredeyse aksansız çıkan Fransızcasına uyan berrak bir sesi vardı. <span class="ideitalik">Rita </span>ad olarak iyiydi, ama <span class="ideitalik">Mélodie </span>mükemmeldi.</p>
				<p class="normal">“Onunla neden ilgileniyorsunuz?”</p>
				<p class="normal">“Bu adamın babası olduğu için,” diyen Gregorius kadına Prado’nun kitabını gösterdi.</p>
			  <p class="normal">Köpek tasmasını çekiştiriyordu. “Pan,” dedi Mélodie, “Pan.”</p>
				<p class="normal">Köpek oturdu. Kadın tasmanın tutma yerini kolunun altına kıstırdı ve kitabı açtı. <span class="ideitalik">“Cedros ver...” </span>diye okudu, heceden heceye sesi alçaldı, sonunda tamamıyla söndü. Sayfaları çevirip ağabeyinin portresini inceledi. Minik çillerle dolu açık tenli yüzünün rengi koyulmuştu, yutkunmakta zorlanıyor gibiydi. Gözlerini kırpmadan, mekân ve zaman ötesindeki bir heykel gibi duruyordu resmi incelerken, bir ara dilinin ucunu kurumuş dudaklarında gezdirdi. Sayfaları çevirmeye devam etti, bir-iki cümle okudu, resme geri döndü, sonra da ilk sayfaya.</p>
				<p class="normal">“1975” diye okudu, “o zaman öleli iki yıl olmuştu. Bu kitabı hiç bilmiyordum. Nereden buldunuz?”</p>
				<p class="normal">Gregorius anlatırken kadın elini yavaşça gri cildin üzerinde gezdirdi, bu hareket Gregorius’a Bern’deki İspanyol kitabevinde rastladığı öğrenci kızı anımsattı. Kadın artık dinlemiyor gibiydi, Gregorius sustu.</p>
				<p class="normal">“Adriana,” dedi kadın. “Adriana. Ve tek söz etmedi. <span class="ideitalik">É próprio dela,” </span>tam ona has bir davranış. İlk başta yalnızca şaşkınlık okunuyordu sözlerinde, sonra kalp acısı eklendi, artık o melodili ad kadına uymuyordu. Uzaklara baktı, bakışları kalenin yanından geçti, Baixa’nın çukurluğunu aşıp Bairro Alto’nun tepesine gitti.</p>
				<p class="normal">Hiç konuşmadan karşı karşıya durdular. Pan dilini sarkıtmış soluyordu. Gregorius kendini bir eve izinsiz giren biri, bir dikizci gibi hissetti.</p>
				<p class="normal">“Gelin, bir kahve içelim,” dedi kadın; duyduğu hıncın üzerinden az önce atlayıp geçmiş gibi çıkıyordu sesi. “Kitaba iyice bakmak <br class="chapter"/>istiyorum. Şansın yokmuş Pan,” deyip güçlü kollarıyla köpeği evin içine soktu.</p>
				<p class="normal">Hayat dolu bir evdi, merdivende bir oyuncak, kahve, sigara dumanı ve parfüm kokusu, masalarda Portekizce gazeteler ve Fransızca dergiler, açılmış CD kapları, kahvaltı sofrasındaki tereyağını yalayan bir kedi. Mélodie kediyi kovalayıp kahve koydu. Daha önce yüzüne hücum etmiş olan kan çekilmişti, heyecanını belli eden birkaç kırmızı leke kalmıştı geride. Gazetenin üzerindeki gözlüğü alıp ağabeyinin yazdıklarının şurasını burasını okumaya başladı. Ara sıra dudaklarını ısırıyordu. Bir ara, gözlerini kitaptan kaldırmadan deri ceketini yukarı sıyırıp el yordamıyla paketten bir sigara çekti. Soluğu ağırlaşmıştı.</p>
				<p class="normal">“Bu Maria João ve okul değiştirme işi – ben doğmadan önce olmuş olmalı, aramızda on altı yaş fark vardı. Ama babam – öyleydi, burada yazdığı gibiydi, aynısıydı. Ben doğduğumda kırk altı yaşındaydı, ben istenmeden doğmuşum, Amazon Nehri’nde, annemin babamı kandırıp götürebildiği pek az yolculuğun birinde döllenmişim, babamı Amazon Nehri’nde gözümün önüne getiremiyorum bile. Ben on dördümdeyken onun altmışıncı yaşını kutlamıştık, sanki onu hep yaşlı bir adam olarak tanımış gibiyim, yaşlı, kambur, sert bir adam olarak.”</p>
				<p class="normal">Mélodie durdu, bir sigara daha yaktı, önüne baktı. Gregorius onun sözü yargıcın ölümüne getireceğini umuyordu. Ama kızın yüzü aydınlandı, düşünceleri bir başka yöne doğru gitti.</p>
				<p class="normal">“Maria João. Amadeu demek onu parmak kadarken tanımıştı. Hiç bilmiyordum. Bir portakal. Kızı daha o zaman sevmiş besbelli. Hep de sevdi. Hayatının büyük aşkıydı, uzaktan aşkı. Kızı bir kez bile öpmedi deseler şaşırmam. Ama hiç kimse, hiçbir kadın onun gibi olamadı. Kız evlendi, çocukları oldu. Bütün bunların hiç önemi yoktu. Derdi olduğunda, büyük bir derdi olduğunda o kıza giderdi. Bir bakıma Amadeu’nun kim olduğunu yalnızca o kız biliyordu, yalnızca o. Amadeu sırları paylaşarak iki kişi arasında nasıl yakınlık kurulacağını biliyordu, bu sanatta ustaydı o, bir virtüözdü. Biz de şunu biliyorduk: Amadeu’nun bütün sırlarını bilen biri varsa, Maria João’ydu. Fátima bunun altında eziliyordu, Adriana da kızdan nefret ediyordu.”</p>
				<p class="normal">Maria João hâlâ yaşıyor mu diye sordu Gregorius. En son Campo de Ourique’te oturuyordu, kabristanın yakınında, dedi Mélodie, ama bu yıllarca önceydi, Amadeu’nun mezarının başında rastlamıştı ona, dostça ama yine de soğuk bir karşılaşma olmuştu.</p>
				<p class="normal">“O köylü kızı hep uzak durmuştu bizden, biz soylulardan. Amadeu’nun da bizden biri olduğunu bilmez görünürdü. Ya da rastlantısal bir şeymiş gibi davranırdı, Amadeu’nun dışında olan, onunla hiçbir ilgisi bulunmayan bir şeymiş gibi.”</p>
				<p class="normal">Soyadı ne idi acaba? Mélodie bunu bilmiyordu. “Biz ona sadece Maria João derdik.”</p>
				<p class="normal">Kuledeki odadan çıkıp evin daha düzayak olan bölümüne geçtiler, orada bir dokuma tezgâhı duruyordu.</p>
				<p class="normal">“Binlerce şey yaptım,” diyerek güldü Mélodie, Gregorius’un meraklı bakışlarını fark edince, “ben hep ailenin sebatsız, ne yapacağı belli olmayan kızıydım, bu yüzden babam benimle nasıl baş edeceğini bilemezdi.”</p>
				<p class="normal">Hızla geçen bir bulutun güneşi kapatması gibi, kadının neşeli sesi bir an karardı, sonra düzeldi, Mélodie duvardaki fotoğrafları gösterdi, birçok değişik yerde çekilmişlerdi.</p>
				<p class="normal">“Bir barda garsonluk yaparken; okulu kırdığımda; benzin istasyonunda çalışırken; ve burada, buna bakmalısınız: orkestram.”</p>
				<p class="normal">Sekiz kızın yer aldığı bir sokak orkestrasıydı, hepsi keman çalıyorlar ve siperliklerini yana çevirdikleri balon kasketler giyiyorlardı.</p>
				<p class="normal">“Beni tanıdınız mı? Öteki kızlar siperliklerini sağa çevirmişken ben sola çevirmişim, bunun anlamı, benim orkestranın şefi olduğum. Para kazandık, iyi para kazandık hem de. Düğünlerde, partilerde çalıyorduk; gizli tiplerdik.”</p>
				<p class="normal">Birden arkasını döndü, pencereye gitti, dışarıya baktı.</p>
				<p class="normal">“Babam hoşlanmıyordu benim çalgıcılığımdan. Ölümünden kısa bir süre önce <span class="ideitalik">–moças de balão </span>ile, yani balon kızlarla, bize öyle derlerdi, tura çıkmıştım– karşı kaldırımın kenarında ansızın babamın resmi arabasıyla şoförünü gördüm, adam onu her sabah saat altıya on kala alır ve mahkemeye götürürdü, adalet sarayına en erken giden hep babam olurdu. Babam her zamanki gibi arkada oturuyordu, bize doğru baktı. Gözlerime yaşlar doldu, çalarken hata üstüne hata yaptım. Arabanın kapısı açıldı, babam güçlükle indi, yüzü acıdan kasılmıştı. Bastonuyla arabaları durdurup –o anda bile bir yargıcın otoritesi yayılıyordu ondan– yanımıza geldi, bir süre seyircilerin arkasında durdu, sonra onların arasından kendine yol açarak para atılsın diye açık bırakılmış keman kutusuna yaklaştı, bana bakmadan bir avuç dolusu bozuk para attı içine. Gözyaşlarım yanaklarımdan yuvarlanıyordu, şarkının geri kalanını bensiz bitirmek zorunda kaldılar. Karşıda duran araba hareket etti, babam gutun çarpıttığı elini salladı bana, ben de karşılık verdim, bir evin girişindeki basamaklara oturup hıçkıra hıçkıra ağladım, babam geldiği için sevinçten mi, yoksa ancak şimdi geldiği için kederden mi bilmiyorum.”</p>
				<p class="normal">Gregorius gözlerini fotoğraflarda gezdirdi. Herkesin kucağına oturan, herkesi güldüren bir kızdı Mélodie, ağlaması da güneşli bir gündeki sağanak gibi çabucak diniyordu. Okulu kırsa da sınıfını geçiyordu, çünkü insanı baştan çıkaran şımarıklığı öğretmenleri büyülüyordu. Adeta bir gecede Fransızca öğrendiğini, bir Fransız film yıldızının adını alarak kendisine Élodie dediğini, öteki gençlerin bunu hemen onun için yaratılmışa benzeyen –çünkü onun varlığı bir melodinin varlığı gibi güzel ve geçiciydi– Mélodie’ye çevirdiklerini, herkesin kendisine âşık olduğunu, ama kimsenin onu elinde tutamadığını anlatması da kimliğine uygun düşüyordu.</p>
				<p class="normal">“Amadeu’yu seviyordum, daha doğrusu onu sevmek isterdim, çünkü güçtü bu, insan bir anıtı nasıl sever, o da bir anıttı; daha ben küçücükken bile, herkes başını kaldırıp bakardı ona, babam bile, ama öncelikle de Adriana, kıskançlığıyla onu benden çalmış olan Adriana. Beni severdi Amadeu, insan kız kardeşini nasıl severse öyle. Ama ben, yalnızca oyuncak bebek gibi okşanmak istemiyordum, keşke beni ciddiye de alsaydı. Ondan bu mektubu, İngiltere’den yolladığı bu mektubu almam için yirmi beş yaşına gelmem ve evlenmek üzere olmam gerekiyordu.”</p>
				<p class="normal">Mélodie bir yazı masasını açıp tıka basa dolu bir zarf çıkardı. Sararmış sayfalar, en kenarlarına kadar, siyah mürekkeple ve güzel bir elyazısıyla doldurulmuştu. Mélodie bir süre sessizce okudu, sonra Amadeu’nun kendisine Oxford’dan, karısının ölümünden birkaç ay sonra yazdıklarını tercüme etmeye başladı.</p>
				<p class="normal"><span class="ideitalik">Sevgili Mélodie, bu yolculuğa çıkmak bir hataydı. Fátima’yla birlikte görmüş olduğum şeyleri bir kez daha görmenin bana yardımı olacağını sanmıştım. Ama yalnızca acı veriyor, ben de planladığımdan daha erken dönüyorum. Seni özledim, bu yüzden dün gece yazdıklarımı yolluyorum sana. Belki bu yolla, düşüncelerimle sana yaklaşabilirim.</span></p>
				<p class="normal">OXFORD: JUST TALKING. <span class="ideitalik">Manastıra benzeyen binaların arasındaki gece sükûneti bana neden böyle donuk geliyor, böyle tatsız ve ıssız, tamamıyla ruhsuz ve sevimsiz? Sabahın üçünde ya da dördünde bile, sokaklarda bir tek kişi kalmamışken bile hayat kaynayan Rua Augusta’dan ne kadar farklı. Parlak, inanılmaz bir ışıltısı olan taşların gerisinde nasıl olur da kutsal adlar taşıyan binalar, bilginlik hücreleri, seçkin kitaplıklar, içlerinde kusursuz cümlelerin söylendiği, ölçülüp biçildiği, karşı çıkılıp savunulduğu, tozlu kadife sessizliğiyle dolu odalar bulunabilir? Nasıl olabilir bu?</span></p>
				<p class="normal">“Come on,” <span class="ideitalik">dedi kızıl saçlı İrlandalı bana, </span>LYING TO LIARS<span class="ideitalik"> başlığını taşıyan bir konferans verileceğini duyuran levhanın önünde durduğumda, “</span>let’s<span class="ideitalik"> </span>listen to this; might be fun.” <span class="ideitalik">Augustinus’u savunmuş olan Peder Bartolomeu’yu düşündüm: Yalana yalanla karşılık vermek; hırsızlığa hırsızlıkla, dine saygısızlığa saygısızlıkla, zinaya zinayla karşılık vermekle birdir. Ve eskiden İspanya’da yaşananlar düşünüldüğünde; ve Almanya’da! Tartışmıştık, sıklıkla olduğu gibi, ama o hoşgörüsünü yitirmemişti. Asla da yitirmedi bu hoşgörüyü, bir tek kez bile, konferans salonunda İrlandalının yanına oturduğumda rahibi müthiş özledim, evimi özledim.</span></p>
				<p class="normal"><span class="ideitalik">İnanılmazdı. Konferansı veren sivri burunlu, sivri suratlı evde kalmış kız, cırlak bir sesle inceden inceye yalanı anlatıyordu ama anlattıkları tamamen safsataydı, gerçekle hiçbir ilgisi yoktu. Yalan söylemenin bir ölüm kalım meselesi haline gelebileceği bir diktatörlüğün yalanlar ağının içinde yaşamak zorunda kalmamış bir kadın. Tanrı kendi kaldıramayacağı bir taş yaratabilir mi? Sorunun yanıtı hayırsa, her şeye kadir değildir; evetse, yine her şeye kadir değildir, çünkü o zaman da taş vardır ortada. Kadının salona akıttığı böyle bir skolastikti, parşömenden yapılma, kafasının tepesinde gri saçlardan yapay bir kuş yuvası taşıyan kadının.</span></p>
				<p class="normal"><span class="ideitalik">Ama asıl inanılmaz olan bu değildi. Gerçekten akıl almaz olan, adına tartışma dedikleri şeydi. İngiliz görgüsünün süslü sözlerinin oluşturduğu gri kurşun çerçevenin içine sığınmış insanlar, birbirlerini dinlemeksizin aynı anda konuşuyorlardı. Soluk almaksızın, birbirlerini anladıklarını ve yanıtladıklarını </span>söylüyorlardı. <span class="ideitalik">Ama böyle bir şey olmuyordu. Hiç kimse, tartışmacıların hiçbiri, öne sürülen nedenler karşısında fikrinden cayma belirtisi göstermiyordu. Ve ansızın irkilerek, hatta bedenimde hissederek bu irkilmeyi, şunu anladım: </span>Her zaman <span class="ideitalik">böyledir bu. Bir başkasına bir şey söylemek: O sözlerin bir etkisi olacağını nasıl bekleyebiliriz? İçimizden her zaman akan düşünceler, resimler ve duygular ırmağı, bu azgın ırmak öyle şiddetli ki, bir başkasının bize söylediği bütün sözlerin, eğer o sözler tesadüfen, tamamıyla tesadüfen kendi sözlerimize uymuyorlarsa, sulara kapılıp gitmemesi, unutulmaya terk edilmemesi bir mucize olurdu. Benim için durum farklı mı diye düşündüm. Ben bir başkasına gerçekten </span>kulak verdim mi <span class="ideitalik">hiç? Onu söyledikleriyle birlikte içime aldım mı, içimdeki ırmağın yönünün değişmesine izin verdim mi?</span></p>
				<p class="normal">“How did you like it?” <span class="ideitalik">diye sordu İrlandalı, Broad Street’te yürürken. Her şeyi söylemedim, herkesin aslında kendi kendisine konuşmasını korkutucu bulduğumu söylemekle yetindim. </span>“Well,” <span class="ideitalik">dedi, </span>“well.” <span class="ideitalik">Bir süre sonra da, </span>“It’s just talking, you know; just talking. People like to talk. Basically, that’s it. Talking.” “No meeting of minds?” <span class="ideitalik">diye sordum. </span>“What?” <span class="ideitalik">diye bağırıp, gırtlaktan gelen bir kahkaha attı, kahkahası naraya dönüştü. </span>“What?” <span class="ideitalik">Başından beri elinde tuttuğu futbol topunu asfalta fırlattı. O İrlandalının yerinde olmak isterdim, elinde kan kırmızı bir futbol topuyla </span>All Souls College<span class="ideitalik">’da akşam verilen bir konferansa gelmeye cesaret eden bir İrlandalı. O İrlandalının yerinde olmak için neler vermezdim!</span></p>
				<p class="normal"><span class="ideitalik">O seçkin yerdeki gece sükûnetinin neden kötü bir sükûnet olduğunu şimdi biliyorum sanırım. Unutulmaya mahkûm kelimelerin hepsi birden sönüp gittiler. Bunun bir önemi yok, Baixa’da da sönüp giderler. Ama orada hiç kimse konuşmaya gereğinden fazla önem vermez, insanlar <br class="chapter"/>konuşurlar ve konuşmanın tadını çıkarırlar, tıpkı dillerinden sözlerin yorgunluğu gitsin diye dondurma yalamanın tadını çıkardıkları gibi. Oysa burada herkes hep durum öteki türlüymüş gibi davranır. Sanki söyledikleri inanılmaz derecede </span>önemliymiş <span class="ideitalik">gibi. Ama o önemli sözlerin de uyumaları gerekir, sonra geriye pis kokulu bir sessizlik kalır, çünkü her yerde kendini beğenmişliğin kadavraları yatmakta, sessizce kendi kendilerine kötü kokular yaymaktadırlar.</span></p>
				<p class="normal">“Onlardan, kendini beğenmişlerden, <span class="ideitalik">os presunçosos, </span>nefret ederdi, <span class="ideitalik">os enchouriçados </span>da derdi onlara, şişirilmişler,” dedi Mélodie, sonra mektubu yeniden zarfına soktu. “Her yerde nefret ederdi onlardan: Siyasette, doktorlukta, gazeteciler arasında. Ve hükmü amansızdı. Verdiği hükümleri beğenirdim, aklını çelemezdiniz onun, müsamahasızdı, kendine karşı bile. Hükümleri gaddarca olduğunda, yok edici olduğunda hoşlanmazdım. O zaman yolundan çekilirdim o müthiş ağabeyimin.”</p>
				<p class="normal">Mélodie, başının yanında, duvarda asılı olan fotoğrafta Amadeu ile dans ederken görülüyordu. Kaskatı duruyor denilmez, diye düşündü Gregorius, yine de bu işe alışık olmadığı belli oluyordu. Daha sonra bunun üzerinde düşündüğünde uygun sözcüğü buldu: Dans etmek Amadeu’ya <span class="ideitalik">göre </span>değildi.</p>
				<p class="normal">“Kutsanmış okuldaki kırmızı toplu İrlandalı,” dedi Mélodie sessizliğin içine doğru, “mektubun bu bölümü o sırada beni çok duygulandırmıştı. Amadeu’nun hiçbir zaman söylemediği bir özlemi dile getiriyor gibiydi: Günün birinde top oynayan bir çocuk olabilmek. Daha dört yaşındayken okumayı sökmüştü, ondan sonra da eline ne geçerse okudu, ilkokuldayken sıkıntıdan patlardı, lisedeyken de iki kez sınıf atladı. Yirmisine geldiğinde aslında bilmediği bir şey kalmamıştı, bazen kendi kendine daha ne olabilir diye soruyordu. Her şeyden öte top oynamayı unutmuştu.”</p>
				<p class="normal">Köpek yerinden fırladı, sonra torunlar olmaları gereken çocuklar içeri daldılar, Mélodie, Gregorius’a elini uzattı. Onun çok daha fazla şey öğrenmek istediğini biliyordu, <span class="ideitalik">cedros vermelhos </span>hakkında örneğin; ve yargıcın ölümü hakkında. Bunu bildiğini bakışı kanıtlıyordu. Çocuklar gelmemiş olsalardı bile bugün daha fazlasını anlatmaya hazır olmadığını da kanıtlıyordu o bakış.</p>
				<p class="normal">Gregorius, Castelo’da bir banka oturdu ve Amadeu’nun kız kardeşine Oxford’dan gönderdiği mektubu düşündü. Peder Bartolomeu’yu, o yumuşak huylu öğretmeni bulmalıydı. Prado’nun sessizliğin çeşitli türlerini iyi algılayan bir kulağı vardı, yalnızca uykusuz kişilerde olurdu böyle bir kulak. O gece konferans veren kişiden söz ederken onun parşömenden yapılma olduğunu söylemişti. Gregorius, bu sözü duyunca ürperdiğini ve gaddarca hükümler veren imansız rahibin karşısında ilk kez kendini ruhen geri çekmiş olduğunu ancak şimdi anlıyordu. <span class="ideitalik">Mundus, papirüs. Parşömen ve papirüs.</span></p>
				<p class="normal">Gregorius bayır aşağı otele doğru yürüdü. Bir dükkândan satranç takımı aldı. Günün geri kalan kısmında, ta gece yarısına kadar, Aljechin’e karşı oynayıp kazanmaya çalıştı, Bogoljubev’in aksine iki kalesini feda etmek istemedi. Doxiades’i özlemişti, eski gözlüğünü taktı yeniden.</p>
				<p class="normal">17<span class="ideitalik"> </span></p>
				<p class="normal"><span class="ideitalik">Bunlar </span>yazılı metin değil <span class="ideitalik">Gregorius. İnsanların söyledikleri şeyler metin </span>değil. <span class="ideitalik">Öylesine konuşuyorlar. </span>Doxiades bunu ona çok zaman önce söylemişti. İnsanların söyledikleri çoğunlukla tutarsız ve çelişkili, diye yakınmıştı, üstelik söylediklerini hemen unutuyorlardı. Yunanlı, bunu dokunaklı buluyordu. Kendisi gibi taksi şoförü olanlar, Yunanistan’da, üstelik Selanik’te şoförlük yapanlar, söyledikleri şeyin insanları bağlamayacağını bilirlerdi, pek az şeyden bu kadar emin olurlardı hem de. Çoğunlukla salt konuşmuş olmak için konuşurlardı. Hem yalnız takside de değil. Onların söylediklerini kelime anlamıyla almak, ancak bir dilbilimcinin aklına gelebilirdi, daha doğrusu, bütün gün yerinden oynatılamayan kelimelerle, yani metinlerle, üstelik üzerlerinde binlerce yorum yapılmış metinlerle uğraşan bir eski diller uzmanının aklına.</p>
				<p class="normal">İnsanların söylediklerini kelime anlamıyla alamayacaksak: O zaman onların kelimeleri ne işe yarayacak? diye sormuştu Gregorius. Yunanlı kahkahalarla gülmüştü. “Sana konuşma fırsatı verdiğini düşüneceksin! Böylece durmadan sürer konuşma.” Prado’nun kız kardeşine yazdığı mektuptaki İrlandalı da buna benzer bir şey söylemişti, ama bunu Yunanistan’daki taksi müşterileri hakkında değil, Oxford’daki <span class="ideitalik">All Souls Okulu</span>’nun<span class="ideitalik"> </span>profesörleri hakkında söylemişti. Yıpranmış kelimelerden, Portekizceyi yeniden kurmak isteyecek derecede iğrenen bir adama söylemişti.</p>
				<p class="normal">Dışarıda bardaktan boşanırcasına yağmur yağıyordu, iki gündür hiç durmamıştı. Sanki sihirli bir perde Gregorius’u dış dünyadan ayırıyordu. Hem Bern’de değildi, hem de Bern’deydi; hem Lizbon’daydı, hem de Lizbon’da değildi. Bütün gün satranç oynadı, taşların yerini ve hamleleri unutuyordu, daha önce başına böyle bir şey gelmemişti. Bazen kendini taşlardan birini elinde tutarken yakalıyor, taşı nereden aldığını hatırlamıyordu. Aşağıda yemek yerken garsonun ona ne istediğini sürekli sorması gerekti, bir keresinde tatlıyı çorbadan önce ısmarladı.</p>
				<p class="normal">İkinci gün Bern’deki komşusunu arayıp posta kutusunu boşaltmasını rica etti, anahtar paspasın altındaydı. Mektupları Gregorius’un bulunduğu yere yollamalı mıydı komşusu? Evet dedi Gregorius, ama sonra yeniden arayıp hayır dedi. Not defterini karıştırırken Portekizli kadının alnına yazmış olduğu telefon numarasına rastladı. <span class="ideitalik">Português. </span>Telefonu eline aldı ve numarayı çevirdi. Çalarken kapattı.</p>
				<p class="normal">İncil’in Yunancası olan Koiné, sıkıyordu onu, çok basitti, ancak Coutinho’nun verdiği kitapta, yandaki Portekizce sayfanın belli bir albenisi vardı. Çeşitli kitabevlerine telefon ederek Akhilleus’la Horaz’ı sordu, Herodot ile Tacitus da olabilirdi. Kitabevindekiler onun ne dediğini pek anlayamadılar, sonunda anlatmayı başardığında gidip kitapları alamadı, yağmur yağıyordu.</p>
				<p class="normal">Rehberin meslekler bölümünde Portekizce öğrenebileceği dil okullarını aradı. Mariana Eça’ya telefon edip João’ya yaptığı ziyareti anlatmak istedi, ama kadının acelesi vardı, dikkatini veremedi. Silveira, Biarritz’deydi. Zaman durdu, dünya da durdu, iradesi durduğu için böyle olmuştu, hem de hiç olmadığı kadar.</p>
				<p class="normal">Bazen boş bakışlarla pencerede duruyor, ötekilerin –Coutinho, Adriana, João Eça, Mélodie– Prado hakkında söylediklerini aklından geçiriyordu. Sisin içinden bir manzaranın hatları belirir gibi oluyordu biraz, gerçi pusluydu ama tanınıyordu, çini mürekkebiyle yapılmış bir resimdeki gibi. O günlerde yalnızca bir kez Prado’nun notlarını karıştırdı ve şu bölümde takıldı:</p>
				<p class="normal">AS SOMBRAS DA ALMA. RUHUN GÖLGELERİ. <span class="ideitalik">Başkalarının bizim hakkımızda anlattığı hikâyeler ve insanın kendisi hakkında anlattığı hikâyeler: Hangisi gerçeğe daha çok yakındır? Kendi anlattıklarımızın doğruluğu o kadar kesin midir? İnsan kendisi hakkında otorite sayılır mı? Ama kafamı meşgul eden asıl soru bu değil. Asıl soru şu: Bu tür hikâyelerde gerçekle yalan arasında bir fark var mı? Dış görünüşle ilgili hikâyelerde fark var. Ama bir insanın içini anlamaya hazırlanırsak? Herhangi bir zamanda sonlanacak bir yolculuk mu bu? Ruhumuz gerçeklerin bulunduğu bir yer mi? Yoksa gerçek denen şeyler yalnızca hikâyelerimizin aldatıcı gölgeleri mi?</span></p>
				<p class="normal">Perşembe sabahı gökyüzü masmavi ve pırıl pırıldı, Gregorius gazeteye gitti ve stajyer Agostinha’dan otuzlu yılların başında, eski dilleri öğreten ve rahiplerin ders verdiği bir lisenin nerede olduğunu araştırmasını istedi. Kız hararetle araştırmaya koyuldu, bulunca da lisenin yerini şehir haritasında Gregorius’a gösterdi. Kilise yönetiminin yerini de buldu, oraya telefon etti ve Gregorius’un adına, o lisede ders vermiş olan Peder Bartolomeu’yu sordu, 1935 yılı civarında olmalıydı. Bu söylediğiniz ancak Peder Bartolomeu Lourenço de Gusmão olabilir dediler kıza. Şimdi doksanını geçmişti ve pek ziyaretçi kabul etmiyordu, acaba konu neydi. Amadeu Inácio de Almeida Prado mu? Pedere sorup haber vereceklerdi. Birkaç dakika sonra aradılar. Bu kadar uzun zaman sonra Prado’yla ilgilenen biriyle görüşmeye hazırdı peder. İkindi vakti bekliyordu onu.</p>
				<p class="normal">Gregorius, öğrenci Prado’nun, yumuşak başlılığını asla kaybetmeyen Peder Bartolomeu ile Augustin’in yalan konusundaki kesin yasağını tartıştığı eski liseye gitti. Lise doğu tarafında, şehrin dışındaydı, yaşlı, heybetli ağaçlarla çevriliydi. Soluk sarı duvarlı o binayı neredeyse on dokuzuncu yüzyıldan kalma eski bir otel sanabilirdi insan, bir balkonları eksikti, bir de dar çan kulesi uymuyordu. Bina tamamıyla haraptı. Sıvası tabaka tabaka kalkmıştı, pencerelerin camları ya yoktu ya da kırılmıştı, damdaki kiremitler düşmüştü, damdaki su oluğu paslanmış, bir köşesinden kırılmıştı.</p>
				<p class="normal">Gregorius binanın önündeki basamaklara oturdu, Prado’nun nostaljik ziyaretleri sırasında bile yosun tutmuştu onlar. Altmışlı yılların sonunda olmalıydı. Burada oturmuş, otuz yıl önce bu yol ayrımında bambaşka bir yöne sapmış olsaydım ne olurdu diye sormuştu kendisine. Babasının dokunaklı ama aynı zamanda amirane arzusuna karşı koyup tıp okuluna adımını atmamış olsaydı.</p>
				<p class="normal">Gregorius onun notlarını çıkardı ve sayfalarını çevirdi.</p>
				<p class="normal"><span class="ideitalik">...hayatımın o noktasında bir kez daha durmak ve beni şimdi olduğum kişi yapan yöne değil de bambaşka bir yöne sapabilmek için duyduğum düşsel, heyecan dolu arzu... Bir kez daha ılık yosunların üzerinde oturmak, elimde kasketimi tutmak – zamanın içinde kendimin gerisine yolculuk edebilmek ve kendimi, yani yaşananlar tarafından damgalanan kişiyi de, bu yolculuğa götürmek gibi mantığa aykırı bir arzu.</span></p>
				<p class="normal">Okulun avlusunu çevreleyen, altmış yedi yıl öncesinin çürümüş çiti işte oradaydı, sınıfın sonuncusu olan çocuk mezuniyet sınavından sonra kasketini onun üzerinden nilüferli havuza fırlatmıştı. Havuz çoktan kurumuştu, geriye yalnızca yer sarmaşığının halı gibi kapladığı bir çukur kalmıştı.</p>
				<p class="normal">Ağaçların gerisindeki bina, Maria João’nun, açık renk giysisi sabun kokan o esmer dizli kızın; Amadeu’nun elini sürmediği, hayatının büyük aşkı olan kızın; Mélodie’nin, Amadeu’nun gerçekte kim olduğunu bilen tek kadın olduğunu düşündüğü kişinin; Amadeu belki de onu bir tek kez bile öpmüş olmasa da Adriana’nın nefretini çekecek kadar mutlak öneme sahip kadının çıkıp geldiği kızlar okulu olmalıydı.</p>
				<p class="normal">Gregorius gözlerini kapadı. Kirchenfeld’de, köşe başında duruyordu şimdi, dersin ortasında sınıftan çıkıp kaçtığı liseye kendini göstermeden bir göz atabilirdi oradan. On gün önce beklenmedik bir şiddetle üzerine gelen ve ona bu okulu ve onun temsil ettiği her şeyi ne kadar sevdiğini, onu ne kadar özleyeceğini göstermiş olan duyguyu bir kez daha hissetti. Hem aynı duyguydu, hem de artık tıpkısı olmadığı için bir başkası. Artık tıpkısı olmadığını ve bu yüzden aslında aynısı da olmadığını hissetmek içini acıttı. Ayağa kalktı, gözlerini binanın cephesinin kabarmış, solmuş sarısında gezdirdi, birden acı duymaz oldu, acının yerini süzülüp gelen bir merak duygusu aldı, aralık duran kapıyı itip açtı, bir korku filmindeki gibi gıcırdadı kapının paslı menteşeleri.</p>
				<p class="normal">Yüzüne nem ve küf kokusu çarptı. Birkaç adım atmıştı ki neredeyse kayıp düşüyordu, çünkü pürüzlü, aşınmış taş zemin, incecik bir nemli toz ve çürümüş yosun tabakasıyla kaplıydı. Yavaşça, parmaklığa tutunarak, çukurlaşmış basamakları tırmandı. Yüksekçe zemin kata açılan sallanır kapının kanatlarına o kadar çok örümcek ağı yapışmıştı ki kapıları ittiğinde boğuk bir sesle koptular. Ürken yarasalar koridorda uçuşunca korktu Gregorius. Sonra, hayatında tatmadığı bir sessizlik oldu: O sessizliğin içinde yıllar sustu.</p>
				<p class="normal">Müdürün odasının kapısını kolayca tanıdı, ince oymalarla süslüydü. Bu kapı da sıkışmıştı, birkaç kez itince açılabildi. Girdiği odada sanki bir tek şey vardı: Kavisli ve oymalı ayaklarının üzerinde duran devasa, siyah bir yazı masası. Onun dışında hiçbir şey: Boş duran, tozlanmış kitap rafları, çıplak, çürümeye başlamış tahta döşemenin üzerindeki basit sehpa, yalın koltuklar bir gerçekliğe sahip değildi. Gregorius koltuğun oturma yerini sildi, yazı masasının arkasına oturdu. O zamanki müdürün adı Senyor Cortês’ti, sakin yürüyüşlü, ciddi ifadeli adam.</p>
				<p class="normal">Gregorius toz kaldırmıştı, zerrecikler koni şeklindeki güneş ışığında dans ediyorlardı. Suskun zaman, ona içeri izinsiz giren biri olduğu duygusunu veriyordu, uzun bir an boyu soluk almayı unuttu. Sonra merakı ağır bastı, çalışma masasının çekmecelerini peş peşe çekip açtı. Bir ip parçası, ucu yontulmuş bir kurşunkalemden kalma küf bağlamış halkalar, 1969 yılının kıvrılmış bir pulu, mahzen kokusu. Ve sonra, en alttaki çekmecede İbranice bir İncil, kalın ve ağır, gri ciltli, rengi atmış, aşınmış, nemden yer yer kabarmış, kapağında yaldızlı, ama kararmış harflerle BIBLIA HEBRAICA yazılı.</p>
				<p class="normal">Gregorius durakladı. Agostinha’nın keşfetmiş olduğu gibi lise, bir kilise okulu değildi. Pombal markisi Cizvitleri 18. yüzyıl ortalarında Portekiz’den kovmuştu, buna benzer bir şey 20. yüzyılın başında bir kez daha olmuştu. Kırklı yılların sonunda Maristas gibi mezhepler kendi <span class="ideitalik">Colégio</span>’larını<span class="ideitalik"> </span>kurmuşlardı, ama bu, Prado’nun liseyi bitirmesinden sonraydı. O tarihe kadar yalnızca devlet okulları vardı, oralarda eski diller öğretmeni olarak zaman zaman rahipler ders veriyorlardı. O zaman bu İncil’in anlamı neydi? Hem müdürün çalışma masasında ne arıyordu? Basit bir ihmal miydi, önemsiz bir rastlantı? Okulu kapatmış olanlara karşı görünmeyen, sessiz bir protesto muydu? Diktatörlüğe karşı düzenlenmiş ve onun yardakçıları tarafından fark edilmemiş kışkırtıcı bir unutma eylemi miydi?</p>
				<p class="normal">Gregorius okudu. Dokununca eline nemli ve çürümüş gibi gelen, kalın kâğıttan, kıvrılmış sayfaları dikkatle çevirdi. İçeri vuran güneş ışığının konisi yer değiştirdi. Paltosunun düğmelerini ilikledi, yakasını kaldırdı, ellerini kollarının yenlerinin içine çekti. Bir süre sonra, pazartesi günü satın aldığı sigaralardan birini dudaklarının arasına sıkıştırdı. Ara sıra öksürük tutuyordu. Dışarıda, aralık duran kapının önünde bir hışırtı oldu, bir şey hızla geçti, fare olabilirdi.</p>
				<p class="normal">Eyüb’ün kitabını okudu, kalbi çarparak okudu. Temanlı Elifaz, Şuahlı Bildat, Naamalı Sofar. <span class="ideitalik">Isfahan. </span>Orada ders vereceği ailenin adı neydi? O günlerde Francke Kitabevi’nde Isfahan’ı, oradaki camileri, meydanları, çevredeki kum fırtınasıyla buğulanmış dağları gösteren resimli bir kitap vardı. O kitabı satın alamamıştı, bu yüzden kitabı gözden geçirebilmek amacıyla her gün Francke’ye gitmişti. Alev alev yanan kumların gözlerini kör edeceğini düşünde gördükten sonra başvurusunu geri çekmek zorunda kalınca aylarca Francke’ye gidememişti. Sonunda yeniden gittiğinde resimli kitabı bulamamıştı.</p>
				<p class="normal">Gregorius’un gözlerinin önündeki İbranice harfler bulanıklaşmıştı. Elini ıslak yüzünde gezdirdi, gözlüğünü temizledi, okumaya devam etti. Isfahan’dan, gözleri kamaştıran o şehirden bir şey kalmıştı hayatında: İncil’i ta başından bir şiir kitabı gibi okumuştu, şiir gibi, camilerin deniz mavisi ve altın renklerinin çevresinde oynaştığı bir sesli müzik gibi. <span class="ideitalik">Metni ciddiye almadığınızı hissediyorum, </span>demişti Ruth Gautschi, David Lehmann da başını sallamıştı. Gerçekten de yalnızca bir ay mı geçmişti bunun üzerinden?</p>
				<p class="normal"><span class="ideitalik">Şiirin ciddiyetinden daha ciddi olan bir ciddiyet olabilir mi? </span>diye sormuştu o ikisine. Ruth gözlerini yere eğmişti. Ruth ondan hoşlanıyordu. Eskiden en ön sırada oturan Florence gibi değil; Ruth asla onun gözlüğünü çekip almazdı. Ama kendisinden hoşlanıyordu, şimdi ise Gregorius’a karşı duyduğu bu ilgiyle, onun, uzun bir şiirmiş gibi okuyarak, bir dizi Doğu sonatıymış gibi dinleyerek Tanrı sözünün kutsallığını bozmasından duyduğu hayal kırıklığı, hatta belki de dehşet arasında bocalıyordu.</p>
				<p class="normal">Senyor Cortês’in penceresinden güneş çekilmişti, Gregorius üşüdü. Odanın ıssızlığında saatlerdir her şey geçmişe dönüşmüş, Gregorius tam anlamıyla dünyanın dışında kalmıştı, bu ortama yalnızca umutsuzca kurulan hayallerin Run’ları<sup class="calibre3"><a href="gecetreni_split_017.html#footnote-26106-1" id="footnote-26106-1-backlink" name="footnote-26106-1-backlink">[3]</a></sup> olarak İbranice harfler girebilmişlerdi. Gregorius ayağa kalktı, dimdik yürüyerek koridora çıktı, oradan da merdiveni tırmanarak sınıfların bulunduğu üst kata gitti.</p>
				<p class="normal">Sınıflar toz ve sessizlik doluydu. Birbirlerinden, eğer varsa, tek farkları tahribat belirtilerindeydi. Birinin tavanında kocaman nem lekeleri vardı, ötekinde paslanmış bir vida kırıldığı için lavabo yamulmuştu, bir üçüncüsünde yerde parçalanmış bir cam lamba duruyordu, çıplak ampul tavandan sarkan telin ucunda sallanıyordu. Gregorius elektrik düğmesini çevirdi: Işık yanmadı, ne o sınıfta ne de ötekilerde. Bir köşede havası kaçmış bir futbol topu duruyordu, topun kırdığı camın sivri uçlu parçaları öğlen güneşinde parlıyordu. <span class="ideitalik">Her şeyden öte top oynamayı unutmuştu, </span>demişti Mélodie, eline geçen kitapları okumaya dört yaşında başladığı için bu binada iki sınıf atlamasına izin verilen kardeşi hakkında.</p>
				<p class="normal">Gregorius, eskiden Bern Lisesi’nde öğrenciyken barakada oturduğu sıraya oturdu. Oturduğu yerden bakınca kız okulu görünüyordu ama iri bir fıstıkçamının gövdesi binanın yarısını kapamıştı. Amadeu de Prado kendine başka bir yer seçmiş olmalıydı, bakınca pencerelerin tümünü görebileceği bir yer. Maria João nerede oturursa otursun görebileceği bir yer. Gregorius en iyi görüş açısına sahip olan yere oturdu ve uzanıp karşıya baktı. Sabun kokulu açık renk giysisi içindeki kızı görebilirdi Amadeu. Bakışmışlardı onlar, kız yazılı sınav sorularını yanıtlarken onun elini tutabilmeyi arzulamıştı. Acaba opera dürbünüyle mi bakmıştı kıza? Bir Yargıtay yargıcının soylu evinde dürbün bulunmalıydı. Bir operanın locasında oturmuş olsa bile Alexandre Horácio dürbün kullanmış olamazdı. Ama belki karısı kullanmıştı, Maria Piedade Reis de Prado? Kocasının ölümünden sonra hayatta kaldığı altı yıl içinde? Kocasının ölümü onun için bir kurtuluş mu olmuştu? Yoksa yargıç zamanı durdurmuş ve duyguları, Adriana’da olduğu gibi, ruhun katılaşmış lav katmanlarına mı çevirmişti?</p>
				<p class="normal">Uzun koridorlar boyunca dizilmiş sınıflar akla kışlaları getiriyordu. Gregorius sırayla hepsine girdi. Bir seferinde bir fare ölüsüne takıldı ayağı, sonra titreyerek durdu, hiç ilgisi olmasa da ellerini paltosuna sildi. Giriş katına döndüğünde yüksek, mütevazı görünümlü bir kapıyı açtı. Öğrenciler burada yemek yemişlerdi, mutfağa bitişik duvarda bir delik vardı, arkasında da eski mutfağın fayanslı bölmesi, şimdi geriye yalnızca duvardan fırlamış paslanmış borular kalmıştı. Uzun yemek masaları kaldırılmamıştı. Müzik salonu var mıydı okulda?</p>
				<p class="normal">Müzik salonunu binanın öbür tarafında buldu. Yere sabitlenmiş sıralar, renkli camlarından iki parçası eksik bir pencere, önde lambalı, yüksekçe bir kürsü. Ayrı bir köşede bir bank, yöneticiler için olmalı. Kilise sessizliği, ya da hayır, sadece sessizlik, önemli bir şey yaşanan bir sessizlik, gelişigüzel kelimelerle sona erdirilemeyecek bir sessizlik. Kelimelerden heykeller yapan bir sessizlik, övgü, uyarı ya da yok edici hüküm anıtları yapan.</p>
				<p class="normal">Gregorius müdürün odasına döndü. İbranice İncil’i ne yapacağını bilemeden elinde tutuyordu. Kolunun altına kıstırıp dışarı çıkmak üzereydi ki, arkasına döndü. İncil’in daha önce durduğu nemli çekmeceye kazağını serip kitabı içine koydu. Sonra da şehrin öbür ucunda, Belém’de, kiliseye ait bir bakımevinde kalan Peder Bartolomeu Lourenço de Gusmão’ya gitmek üzere yola koyuldu.</p>
				<p class="normal">18<span class="ideitalik"> </span></p>
				<p class="normal">“Augustinus ve yalan – üzerinde tartıştığımız binlerce şeyden yalnızca biriydi bu,“ dedi Peder Bartolomeu. “Çok tartışırdık onunla, ama aslında hiçbiri kavga değildi. Çünkü bakın, kabına sığamazdı o, isyankârdı, ayrıca cıva gibi bir zekâsı vardı, yetenekli bir hatipti, altı yıl boyunca lisede bir fırtına gibi esti, efsane olmak için doğmuştu o.“</p>
				<p class="normal">Prado’nun kitabı rahibin elindeydi, elinin tersini portrenin üzerinde gezdirdi. Kırışıklığı düzeltiyor da olabilirdi, yalnızca okşuyor da. Gregorius, elinin tersiyle Amadeu’nun çalışma masasını okşamış olan Adriana’yı görür gibi oldu.</p>
				<p class="normal">“Burada daha yaşlı,” dedi peder, “ama kendisi. Böyleydi, aynı böyle.”</p>
				<p class="normal">Bacaklarına doladığı battaniyenin üzerine bıraktı kitabı.</p>
				<p class="normal">“O zamanlar, onun öğretmeniyken, yirmili yaşlarımın ortasındaydım, ona karşı koymak inanılmaz bir mücadeleydi benim için; öğretmenleri, kendisinin cehenneme gitmesini isteyenler ve kendisini sevenler diye ikiye ayırırdı. Evet doğru kelime bu: Kimimiz ona âşıktık, onun ölçüsüzlüğüne, aşırı yüce gönüllülüğüne, katı inatçılığına, dünyayı takmayan pervasızlığına, korkusuzluğuna ve delice çalışkanlığına. Son derece cüretkârdı, bir maceraperestti, tarihi gemilerimizin birinde hayal edebilirdiniz onu, şarkı söylerken, dua ederken ve uzak ülkelerin halkını mürettebatın bütün aşağılayıcı saldırılarına karşı, gerekirse kılıçla, korumaya kararlı olarak. Herkese, şeytana bile, Tanrı’ya bile meydan okumaya hazırdı. Yo, hasımlarının dediği gibi büyüklük budalası değildi, yalnızca <br class="chapter"/>hayatı tomurcuklanıyordu, uyanan gücü bir yanardağ gibi, coşkuyla patlıyordu, kafasından fışkıran buluşlar, kıvılcımlar saçarak yağıyordu. Kuşkusuz kibirliydi bu çocuk. Ama bu kibri öylesine gem almazdı, öylesine büyüktü ki, insan karşı koymayı filan unutuyor, kendi yasaları olan bir mucizeye bakar gibi şaşkınlıkla bakıyordu ona. Onu sevenler, bir ham elmas gibi görüyorlardı onu, yontulmamış değerli bir taş gibi. Sevmeyenlerse onun incitici de olabilen saygısızlığından ve başkalarından daha hızlı, daha kararlı ve daha parlak olan ve bunu bilen kişilere özgü sessiz ama fark edilen kendini beğenmişliğinden gocunuyorlardı. Onu, talihli, soylu bir züppe olarak görüyorlardı; sadece bol parası değil, yeteneği, güzelliği ve çekiciliği de vardı, ayrıca onu kadınların gözdesi yapan dayanılmaz melankolisi de. Bir kişinin ötekilerden çok daha iyi durumda olması haksızlıktı, adil değildi, bu yüzden herkes haset ediyordu ona, kıskanıyordu. Yine de, böyle hissedenler bile içten içe hayrandılar ona, çünkü kimsenin görmezlikten gelemeyeceği bir şey vardı: O, ne istese elde edecek kadar yetenekli bir çocuktu.”</p>
				<p class="normal">Anılar, pederi oturdukları odadan alıp uzaklara götürmüştü, oda geniş ve kitap doluydu, João Eça’nın Cacilhas’taki yoksul odasıyla kıyaslanamazdı, ama yine de bir bakımevi odası olduğu, tıbbi araçlardan ve yatağın üstündeki zilden anlaşılıyordu. Gregorius bu uzun boylu, bembeyaz saçlı, zeki gözleri çukura kaçmış sıska adamdan ilk gördüğü anda hoşlanmıştı. Prado’nun öğretmeni olduysa şimdi doksanını çoktan geçmiş olmalıydı, ama hiç de çok yaşlı durmuyordu, yetmiş yıl önce Amadeu’nun fevri meydan okumalarına göğüs germiş olan enerjisinden bir şeyler yitirmiş olduğuna ilişkin hiçbir belirti yoktu. Eski, değerli kitapların sayfalarını çevirmek için yaratılmışa benzeyen ince, uzun parmaklı zarif elleri vardı. Bu parmaklarla şimdi Prado’nun kitabının sayfalarını çeviriyordu. Ama okumadı, kâğıda dokunması daha ziyade uzaktaki geçmişi geri getirecek bir ritüel gibiydi.</p>
				<p class="normal">“On yaşındayken, küçük, ısmarlama dikilmiş ceketiyle <span class="ideitalik">Liceu</span>’nun<span class="ideitalik"> </span>eşiğinden içeri adım atana kadar neler de okumuştu! Aramızdan bazıları, acaba onunla yarışabilir miyim diye bilgisini yoklarken buldu kendini. Dersten sonra o muazzam belleğiyle kitaplıkta oturur ve o kara gözleri, en gürültülü patlamanın bile hiçbir şekilde etkileyemeyeceği inanılmaz dikkatli, terk edilmiş bakışıyla bütün o kalın kitapları, satır satır, sayfa sayfa emerdi. ‘Amadeu bir kitabı okursa,’ demişti bir başka öğretmen, ‘o kitapta harf kalmaz. Yalnızca anlamı değil, matbaanın mürekkebini de yutar o.’</p>
				<p class="normal">Şöyleydi: Metinler tamamıyla Amadeu’nun içine girip kayboluyorlardı sanki, sonradan rafta yalnızca boş kabuklar kalıyordu. Son derece yüksek alnının gerisinde yer alan zihnindeki manzara soluk kesici bir tempoyla genişliyor, her hafta orada yeni oluşumlar doğuyordu, bizi her defasında hayretten hayrete düşüren fikirler, bağlantılar ve dil üzerine fantastik buluşlar gelişiyordu. Bazen kitaplıkta saklanıyor, sabaha kadar el fenerinin ışığında okuyordu. İlk kez eve gitmediğinde annesi paniğe kapıldı. Ama gitgide, gurur da duyarak, oğlunun bütün kurallara karşı koymasına alıştı.</p>
				<p class="normal">Amadeu’nun dikkatli bakışı üzerine dikilince korkan öğretmenler de vardı. Bu bakışı, reddedici, meydan okuyucu, hatta kavgacı olduğu için değil. Ama o bakış, açıklama yapan kişiye, bunu doğru yapması için tek, sadece tek şans veriyordu. Hata yapan ya da kendinden emin olmadığını belli eden olursa, Amadeu’nun bakışı kollayıcı ya da küçümseyici olmuyordu, hayal kırıklığı bile okunmuyordu o bakışta, hayır, gözlerini çevirmekle yetiniyor, karşısındakine sezdirmemeye çalışıyor, dışarı çıkarken kibar, sevimli davranıyordu. Ama tam da bu hissedilebilen, karşısındakini kırmama arzusu insanı mahvediyordu. Bunu ben bizzat yaşadım, başkaları da doğruladı: Bu denetleyici bakış, biz hazırlanırken de karşımızdaydı. Bazıları için onun bu bakışı, insanı tekrar okul sırasına gönderen sınav komisyonu üyesinin bakışıydı; bir de ötekiler vardı, Amadeu güçlü bir rakibe çatan bir sporcunun ruh hali içindeyken onunla karşılaşma şansı bulanlar. Şu söyleyeceğim şeyi yaşamamış kimseye rastlamadım: Bir öğretmenin de hata yapabileceği zor bir şeye hazırlanırken, ünlü yargıcın erken gelişmiş, gözü kulağı açık oğlu Amadeu Inácio de Almeida Prado çalışma odasından eksik olmazdı.</p>
				<p class="normal">Yine de: Amadeu sadece talepkâr değildi. Aslında mayası çok değişkendi. İçinde kırılmalar vardı, çatlaklar ve yarıklar, bazen onu hiç tanımadığınız duygusu uyanabiliyordu sizde. O abartılı, ama aynı zamanda kurumlu tavrıyla neler yaptığını fark ettiğinde şaşakalıyor, sersemliyor, yaptığını telafi etmek için her yola başvuruyordu. Ve bir de öteki Amadeu vardı, iyi, yardımsever bir arkadaş. Sınava hazırlamak için başkalarının yanında sabaha kadar oturabilirdi, bunu yaparken de öyle bir alçakgönüllülük ve melek sabrı sergilerdi ki daha önce ondan şikâyet edenlerin hepsi mahcup olurdu.</p>
				<p class="normal">Melankoli krizleri de bir başka Amadeu’yu gösteriyordu. Kriz geldiğinde neredeyse sanki geçici olarak bambaşka bir ruh haline bürünüyordu. Müthiş bir ürkeklik çöküyordu üstüne, en ufak gürültüde kamçı yemiş gibi ürperiyordu. Bu gibi anlarda hayatta kalmanın güçlüğünün somutlaşmış hali olup çıkıyordu. Avutucu ya da neşesini getirici bir söz söylemeye çalışanın vay haline: Öfkeyle soluyarak yürürdü onun üzerine.</p>
				<p class="normal">Tanrı’nın gözdesi olan bu çocuğun elinden o kadar çok şey gelirdi ki. Bir tek şeyi beceremezdi: Eğlenmeyi, gevşemeyi, kendini bırakmayı. Aşırı derecedeki uyanıklığıyla, gözetim ve denetim için duyduğu derin ihtiyaçla kendi kendini engellerdi. Alkol yoktu. Sigara da yoktu, sonradan başladı sigaraya. Ama aşırı çay içerdi, demli Assam çayının kızıl altın parıltısından hoşlanırdı, bu amaçla evinden gümüş bir çaydanlık getirmişti, sonunda aşçıya hediye etti onu.”</p>
				<p class="normal">Maria João adındaki şu kız vardı herhalde diye söze girdi Gregorius.</p>
				<p class="normal">“Vardı. Amadeu onu seviyordu. Onu benzersiz, saf bir aşkla seviyordu, herkes gülümsüyordu bu aşka ama gıpta ettiklerini de saklayamıyorlardı, aslında sadece masallarda rastlanan bir duyguya gıpta ediyorlardı. Amadeu kızı seviyor ve saygı duyuyordu ona, evet öyleydi: <span class="ideitalik">Saygı </span>duyuyordu ona – aslında çocuklar için böyle bir şey söylenemez. Ama Amadeu’nun pek çok şeyi öyle farklıydı ki. Öte yandan Maria pek güzel bir kız değildi, prensese filan benzemezdi. Örnek bir öğrenci de sayılmazdı, bildiğim kadarıyla. Tam olarak anlayan yoktu bu işi, en az anlayan da karşıdaki okulun kız öğrencileriydi, soylu prensin dikkatini çekmek için ellerinden geleni yaparlardı onlar. Belki de Maria’nın öteki kızlar gibi gözü kamaşmadığı içindi, etkilenmediği içindi. Belki Amadeu’nun ihtiyaç duyduğu buydu: Karşısına kendisinin doğal dengi olan, içtenlikleri ve sadelikleriyle Amadeu’yu kendisinden kurtaran kelimeleri, bakışları, hareketleri olan birinin çıkması.</p>
				<p class="normal">Maria João gelip basamaklarda onun yanına oturduğunda Amadeu birden sakinleşmiş görünürdü, uyanıklığının ve aceleciliğinin yükünden, sonu gelmeyen hazırcevaplığının ağırlığından, kendini durmadan aşmak ve kendine üstün gelmek zorunluluğunun ruhuna çektirdiği işkenceden kurtulurdu. Kızın yanında otururken dersin başladığını duyuran çıngırağı duymayabilirdi, ona bakanlar, elinden gelse oradan hiç kalkmayacağını sanırdı. O zaman Maria elini onun omzuna koyar, onu değerli tembellik cennetinden çekip alırdı. Dokunan hep Maria olurdu; Amadeu’nun elinin kıza değdiğini hiç görmedim. Okuluna dönmeye hazırlanırken, Maria parlak siyah saçlarını toplayıp bir lastik bantla atkuyruğu yapardı. Amadeu her seferinde büyülenmiş gibi bakardı ona, yüz kez görmüş olsa bile; kızın o hareketini çok sevmiş olmalı. Bir gün lastik bandın yerini gümüş bir toka aldı, Amadeu‘nun yüzüne bakanlar tokayı kıza onun hediye etmiş olduğunu anlarlardı.“</p>
				<p class="normal">Mélodie gibi peder de kızın soyadını bilmiyordu.</p>
				<p class="normal">“Şimdi siz sorunca düşündüm de sanki hiçbirimiz kızın soyadını bilmek <span class="ideitalik">istemiyorduk; </span>onu bilmek sanki bizi <span class="ideitalik">rahatsız </span>edecekti,” dedi. “Azizlerin soyadlarını sormamak gibi bir şey, ya da Diana’nın ya da Elektra’nın.”</p>
				<p class="normal">Rahibe kıyafetli bir hemşire girdi odaya.</p>
				<p class="normal">“Şimdi olmaz,” dedi peder, hemşire tansiyonunu ölçmek için elini kolluğa attığında.</p>
				<p class="normal">Tatlı sertti pederin sesi, Gregorius bu adamın Prado için neden bir şans olduğunu birden anladı: Peder, Amadeu’nun kendi sınırlarını kesinleştirmek ve belki yargıç babasının katı, keskin otoritesinden kurtulmak için de ihtiyaç duyduğu türden bir otoriteye sahipti.</p>
				<p class="normal">“Ama bir çay fena olmaz,” dedi peder ve hemşirenin kabarmakta olan öfkesini gülümseyişiyle sildi. “Assam olsun, kırmızı altın rengi iyice ortaya çıksın diye demli hazırlayın lütfen.”</p>
				<p class="normal">Peder gözlerini kapadı, sustu. Amadeu de Prado‘nun Maria João’ya bir saç tokası hediye ettiği o uzak zamandan ayrılmak istemiyordu. Aslında, Augustinus ve daha binlerce başka şey üzerinde tartışmış olduğu gözde öğrencisinin yanında kalmak istiyordu o diye düşündü Gregorius. Ne istese elde edebilecek çocuğun yanında. Maria João gibi elini omzuna koymak istediği çocuğun.</p>
				<p class="normal">“Maria ile Jorge,” diye devam etti peder, gözlerini açmadan, “Amadeu‘nun koruyucu azizleri gibiydiler. Jorge O‘Kelly. Daha sonra eczacı olan bu çocukta bir dost bulmuştu Amadeu, Maria sayılmazsa onun tek gerçek dostunun bu çocuk olması beni hiç şaşırtmazdı. Jorge pek çok bakımdan Amadeu‘nun tam zıddıydı, bazen şöyle düşünürdüm: <span class="ideitalik">Bütün </span>olabilmek için ona ihtiyacı vardı. Köylülerinkine benzeyen kafa biçimiyle, hiç taramadığı, fırça gibi saçlarıyla ve uyuşuk, ne dediği anlaşılmaz tavrıyla ahmağa benziyordu; veli toplantısı günlerinde başka öğrencilerin kibar ailelerinin, Jorge yoksul kılığıyla yanlarından geçerken hayretle dönüp baktıklarına tanık oldum. Buruşuk gömlekleriyle, biçimsiz ceketiyle ve hiç değiştirmediği, zorla taktırdıkları için protesto amacıyla hep çarpık tuttuğu siyah kravatıyla hiç de şık değildi.</p>
				<p class="normal">Bir keresinde, Amadeu ile Jorge okulun koridorunda karşımıza çıkmışlardı, yanımdaki arkadaşım sonradan, ‘Bir sözlükte zarafet sözcüğünü ve onun tam zıddını açıklamam gerekse bu iki çocuğun resimlerini koymakla yetinirdim. Başka bir yoruma gerek kalmazdı,’ demişti.</p>
				<p class="normal">Jorge’nin yanında dinlenebiliyor, o baş döndürücü temposundan uzaklaşabiliyordu Amadeu. Onunla birlikteyken bir süre sonra o da yavaşlıyor, Jorge’nin ağırkanlılığı ona da geçiyordu. Örneğin satrançta. İlkönceleri, Jorge’nin hamle yapmadan önce uzun uzadıya düşünmesi çıldırtıyordu Amadeu’yu, düşünmek için bunca zaman harcayan birinin sonunda kazanabilmesi, onun dünya görüşüne, cıva gibi metafiziğine uymuyordu. Ama sonra Jorge’nin sakinliğini solumaya başladı, kim olduğunu ve nereye ait olduğunu hep bilegelmiş görünen birinin sakinliğiydi bu. Kulağa inanılmaz geliyor ama sanırım sonunda Amadeu, Jorge’nin karşısında düzenli olarak yenilgiye uğramaya <span class="ideitalik">ihtiyaç </span>duymaya başladı. Arada bir kazandığında mutsuz oluyordu, tutunabildiği sarp kayanın o zaman çöktüğünü hissetmiş olmalı.</p>
				<p class="normal">Jorge, İrlandalı atalarının Portekiz’e ne zaman geldiklerini biliyordu, İrlanda kanıyla gurur duyuyordu, ağzı İngilizce kelimelere uyum sağlayacak yapıda olmasa da iyi İngilizce konuşuyordu. Gerçekten de ona İrlanda’da bir çiftlikte ya da köydeki bir pub’da rastlamak kimseyi şaşırtmazdı, onu böyle gözünüzün önüne getirdiğiniz zaman da birden Samuel Beckett’in gençliğini görmüş gibi olurdunuz.</p>
				<p class="normal">Daha o zamandan sıkı bir ateistti, bunu nasıl bildiğimizi bilemiyorum, ama biliyorduk işte. Bu konu açıldığında ailesinin düsturunu gözünü kırpmadan söylerdi: <span class="ideitalik">Turrisfortis mihi Deus. </span>Rus, Andaluzyalı ve Katalan anarşistlerini okur, sınırı aşıp Franco’ya karşı savaşmayı aklından geçirirdi. Daha sonra direnişe katılmasına gelince: Başka türlüsü olsaydı şaşırırdım. Ömrü boyunca hayalden yoksun bir romantik oldu, eğer böyle bir şey varsa, ki vardır bence. Bu romantiğin sadece iki hayali vardı: Eczacı olmak ve bir Steinway piyanoda çalmak. Birinci hayali gerçekleşti, bugün bile Rua dos Sapateiros’taki eczanesinde, tezgâhın arkasında beyaz önlüğüyle durur. İkinci hayaliyse herkesi güldürdü, en çok da kendisini. Çünkü enli çatlak tırnaklarıyla kaba elleri piyanodan çok okuldaki kontrbasa yakışıyordu; bu çalgıyı bir süre çalmayı denedi, sonunda yeteneksizliği yüzünden umutsuzluğa kapılıp kriz geçirdi ve aletin tellerine öyle bir vurdu ki ortası çöktü.”</p>
				<p class="normal">Peder çayını içti, yudumlarının gitgide bir höpürdetmeye dönüştüğünü görmek Gregorius’u şaşırttı. Ansızın yaşlı bir adam oluvermişti peder, dudakları kendisine pek itaat etmiyorlardı. Keyfi de kaçmıştı, Prado’nun okulu bitirdikten sonra geride bıraktığı boşluktan söz ederken sesinde üzüntü ve hüzün vardı.</p>
				<p class="normal">“Sonbaharda, sıcaklar azalıp ışığın üzerine altın bir gölge örtüldüğünde okulun koridorlarında ona artık rastlamayacağımızı biliyorduk elbette. Ama kimse ağzına almıyordu bunu. Vedalaşırken hepimizin elini sıktı, kimseyi unutmadı, sıcak, kibar kelimelerle teşekkür etti, bir an şöyle düşündüğümü hatırlıyorum: Bir devlet başkanı gibi.”</p>
				<p class="normal">Peder önce tereddüt ettiyse de sonunda söyledi.</p>
				<p class="normal">“O kadar kusursuz olmayabilirdi sözleri. Daha tutuk konuşabilirdi, daha çaresiz, daha temkinli. Yontulmamış taş gibi değil ama, cilalı mermer gibi de değil.”</p>
				<p class="normal">Ve onunla, yani Peder Bartolomeu’yla başka türlü vedalaşmalıydı, diye düşündü Gregorius, ötekilerle olduğundan farklı. Daha başka, daha kişisel kelimelerle, belki de sarılmalıydı.</p>
			  <p class="normal">Onu ötekilerle bir tutmuş olması incitmişti pederi. Yetmiş yıl sonra, şimdi bile incitiyordu.</p>
				<p class="normal">“Yeni ders yılının ilk günlerinde koridorlarda uyuşmuş bir halde dolaştım. Onun yokluğuydu beni uyuşturan. Durmadan şunu yineliyordum kendime: Başının tepesinin görünmesini beklememelisin artık, gururlu bedeniyle köşeyi dönüp birine bir şey anlatmasını, anlatırken de ellerini kendine özgü tarzda, konuşurcasına hareket ettirmesini göremezsin artık. O günlerde hiçbirimiz bu konuda konuşmasak da ötekilerin de aynı duygular içinde olduğundan eminim. Bir tek kez birinin şöyle dediğini duydum: ‘O günden beri her şey öyle farklı ki.’ Amadeu’nun yokluğundan söz ettiğinden kuşku yoktu. Yumuşak bariton sesini koridorlarda artık duyamayacak olduğumuzdan. Konu yalnızca onu artık görmememiz, onunla artık karşılaşmamamız değildi. <span class="ideitalik">Onun yokluğunu görüyorduk </span>ve bu yoklukla somut bir şeymiş gibi karşılaşıyorduk. Onun eksikliği, bir fotoğraftan makasla dikkatle kesilip çıkarılan birinin bıraktığı keskin hatlı boşluk gibiydi; ve şimdi bu eksik kişi her şeyden daha önemli, daha baskın olmuştu. Amadeu’yu da böyle özlüyorduk işte: Özgül yokluğuyla.</p>
				<p class="normal">Onunla yeniden uzun yıllar sonra karşılaştım. Kuzeyde, Coimbra’da üniversiteye gidiyordu, bir tıp profesörüne derslerinde ve anatomi deneylerinde asistanlık eden bir arkadaşım kanalıyla ara sıra haberlerini alıyordum. Amadeu çok geçmeden orada da bir efsane olmuştu. Parlak bir efsane değil elbette. Nitelikli, bol ödüllü, konularında otorite olan profesörler, onun kendilerini sınadığını hissediyorlardı. Onlardan daha fazla şey bildiğinden değil, öyle bir şey yoktu. Ama açıklama yapmaya karşı doyumsuz bir açlık duyuyordu; Amadeu acımasız kartezyen zekâsını kullanarak, açıklama olarak sunulan şeyin aslında öyle olmadığına işaret ettiğinde amfide dramatik sahneler yaşanmış olmalı.</p>
				<p class="normal">Bir keresinde, bir profesörün yaptığı açıklamayı, Moliere’in eğlenceli sözlerle anlattığı, bir ilacın yatıştırıcı etkisini onun <span class="ideitalik">virtus dormitiva’</span>sı ile açıklayan bir doktorun ifadesiyle karşılaştırarak oldukça kendini beğenmiş bu adamı alaya almıştı. Kendini beğenmiş biriyle karşılaşınca acımasız olabiliyordu. Acımasız. Silahını daha çekmeden ateşliyordu. <span class="ideitalik">Kendini beğenmişlik, </span>derdi, <span class="ideitalik">takdir edilmemiş bir budalalık türüdür, kendini beğenmiş olabilmek için, yaptıklarımızın tümünün kozmik önemsizliğini unutmalıyız, ki bu da olağanüstü bir budalalık türüdür.</span></p>
				<p class="normal">Böyle bir ruh hali içinde olduğunda onunla zıtlaşmamak en iyisiydi. Coimbra’da da çok geçmeden öğrendiler bunu. Bir şeyi daha öğrendiler: Başkalarının misilleme yapmak için aldıkları önlemleri altıncı hissiyle seziyordu. Jorge’de de aynı his vardı, Amadeu da kendi içine bu duyguyu yerleştirip kendiliğinden gelişmesini sağladı. Birinin kendisini küçük düşürmek istediğini anladığında, o kişinin bu amaçla yapabileceği en uzak satranç hamlesini arar ve kendini titizlikle o hamleye hazırlardı. Coimbra’daki fakültede de böyle olmuştur. Amfide tahtaya çağrılıp kendisine en akla gelmeyen şeyler sorulduğunda intikamcı profesörün kötücül bir gülümsemeyle uzattığı tebeşiri almak istemez, cebinden kendi tebeşirini çıkarırdı. ‘Ah, demek bu,’ demiş olmalı, bu gibi durumlarda küçümseyerek; sonra tahtayı anatomik çizimlerle, fizyolojik denklemlerle ya da biyokimya formülleriyle doldururdu. ‘Bunu bilmem <span class="ideitalik">gerekiyor mu?’ </span>diye sorardı, kırk yılda bir yanlış hesapladığında. Ötekilerin sırıttıkları görünmezdi, ama duyulurdu. Kimse onunla baş edemezdi.”</p>
				<p class="normal">Son yarım saattir karanlıkta oturuyorlardı. Peder ışığı açtı.</p>
				<p class="normal">“Onu toprağa ben verdim. Kız kardeşi Adriana böyle istedi. Rua Augusta’da yere yığılmış, çok severmiş o sokağı, saat sabahın altısıymış, umarsız bir hastalığa benzeyen uykusuzluğu yüzünden şehirde dolaşıyormuş. Köpeğiyle evinden çıkan bir kadın ambulans çağırmış. Ama Amadeu çoktan ölmüşmüş. Beyninde patlayan bir anevrizmadan akan kan onun bilincinin parlak ışığını sonsuza kadar söndürmüştü.</p>
				<p class="normal">Tereddüt ettim, eğer hayatta olsaydı Adriana’nın ricası hakkında ne düşünürdü, bilmiyordum. <span class="ideitalik">Gömmek, başkalarının işi; ölenin bu konuyla hiçbir ilgisi yok, </span>demişti Amadeu bir keresinde. Bazılarını korkutan o buz gibi cümlelerinden biriydi. Hâlâ geçerli miydi bu cümle?</p>
				<p class="normal">Amadeu’yu korurken cadı kesilebilen Adriana, ölümün bizden talep ettiği şeyler karşısında küçük bir kız gibi çaresiz kalmıştı. Bu yüzden onun ricasını yerine getirmeye karar verdim. Amadeu’nun dingin ruhunun karşısında sağlam durabilecek sözler bulmalıydım. Onyıllardır ben konuşma hazırlarken omzumun üstünden bakmamıştı, ama şimdi yeniden yanı başımdaydı. Hayat ateşi sönmüştü, ama bana öyle geliyordu ki, o beyaz, durgunluğundan asla çıkmayacak yüzünün benden istedikleri, rengârenk enerjisi içinde bana sık sık meydan okumuş olan eski yüzünün istediklerinden çok daha fazlaydı.</p>
				<p class="normal">Mezarın başındaki sözlerim yalnızca ölen kişiye karşı kalıcı olmamalıydı. O’Kelly’nin orada olacağını biliyordum. Onun yanında Tanrı’dan ve Jorge’nin ‘onun boş vaatleri’ dediği şeyden söz eden bir konuşma yapamazdım. Çıkış yolu, Amadeu ile yaşadıklarımdan, onun kendisini tanıyan herkeste, hatta düşmanlarında bile bıraktığı silinmez izlerden söz etmemdi.</p>
				<p class="normal">Mezarlıkta inanılmaz bir kalabalık vardı. Hepsi de Amadeu’nun tedavi etmiş olduğu insanlardı, asla para istemediği küçük insanlar. Bir tek dinsel kelime çıktı ağzımdan: <span class="ideitalik">Âmin. </span>Amadeu bu kelimeyi severdi, Jorge de bilirdi bunu, o yüzden söyledim. O kutsal kelime mezarların sessizliğinde çınladı. Kimse kıpırdamıyordu. Yağmur yağmaya başladı. İnsanlar ağlıyor, birbirlerine sarılıyorlardı. Hiç kimse gitmeyi düşünmüyordu. Gökyüzündeki barajın kapakları açıldı ve çok geçmeden herkes iliklerine kadar ıslandı. Ama yine de oradan ayrılmadılar. Öylece kaldılar. Kurşundan ayaklarıyla zamanı durdurmak istiyorlar, diye düşündüm, akmasını engellemek istiyorlar, böylece zaman sevgili doktorlarını onlara yabancılaştıramaz, çünkü her bir saniye kendisinden önce olup bitmiş ne varsa yabancılaştırır. Sonunda, belki yarım saat kıpırdamadan durduktan sonra, yaşlılardan başlayarak bir hareketlenme görüldü, artık ayaklarının üzerinde duramıyorlardı. Yine de mezarlığın boşalması bir saati buldu.</p>
				<p class="normal">Sonunda ben de oradan ayrılmak üzereyken tuhaf bir şey oldu, Bunuel’in tablolarındaki gerçekdışı sahnelere benzeyen bir şey, daha sonra ara sıra hayal ettim onu. İki kişi: Bir adam ve güzelliğini belli etmeyen bir kadın yolun iki ucundan mezara doğru yürüyorlardı. Adam O’Kelly idi, kadını tanımıyordum. Bilemezdim, ama hissettim: O ikisi birbirini tanıyordu. Yakından tanışıyorlar gibi geldi bana; ve bu yakınlık bir tekinsizlikle iç içeydi, Amadeu’nun da dahil olduğu bir trajediyle. Her ikisinin de mezara kadar yürüyeceği yol eşitti, oraya aynı anda varmak için adımlarını birbirlerine tam uyduruyor gibiydiler. Yol boyunca bakışları bir kez bile buluşmadı, yere dikiliydi. Birbirlerine bakmaktan kaçınmaları, aralarındaki yakınlığı hiçbir bakışmanın sağlayamayacağı ölçüde artırıyordu. Yan yana mezarın başında durunca bile, aynı tempoda soluk alıp verir görünürken bile bakışmadılar. Ölen kişi, şimdi artık yalnızca onlara ait gibiydi, gitmem gerektiğini hissediyordum. O iki kişiyi nasıl bir sırrın birbirine bağladığını ve bunun Amadeu ile ne ilgisi olduğunu bugün bile bilmiyorum.”</p>
				<p class="normal">Bir çan çaldı, akşam yemeği saati gelmiş olmalıydı. Pederin yüzünden bir öfke bulutu geçti. Sert bir hareketle bacaklarının üzerindeki battaniyeyi bir kenara fırlattı, kapıya gidip kilitledi, koltuğuna dönünce elektrik düğmesine uzanıp ışığı kapattı. Tıngırdayan tabak çanaklarla dolu bir el arabası koridordan geçip uzaklaştı. Peder Bartolomeu yeniden konuşmaya başlamadan önce ortalığın sessizleşmesini bekledi.</p>
				<p class="normal">“Belki de bir şey biliyorumdur ya da tahmin ediyorumdur. Çünkü Amadeu ölmeden bir yıl kadar önce bir gece yarısı birden kapıma dikildi. Bütün özgüvenini kaybetmişti, yüz hatlarına, soluk alıp vermesine, hareketlerine telaş hâkimdi. Çay hazırladım, ben nöbetşekeri getirince hafifçe gülümsedi, öğrenciyken bayılırdı ona. Sonra yüzünde yine o acı çeken ifade belirdi.</p>
				<p class="normal">Onu zorlamamam, hatta soru bile sormamam gerektiği belliydi. Susup bekledim. Yalnızca kendisinin becereceği biçimde kendisiyle mücadele etti: Sanki bu mücadelede yenmesi ya da yenilmesi, ölüm kalım meselesiydi. Belki gerçekten de böyleydi. Onun direniş örgütü için çalıştığına ilişkin duyumlar almıştım. Gözlerini önüne dikip zorlukla soluk alırken ben de yaşlanınca neye benzemiş olduğunu inceledim: Zarif ellerinde ilk yaşlılık lekeleri, uykusuz gözlerinin altındaki solgun cilt, saçlarındaki kırlar. Birden dehşetle fark ettim: Perişan görünüyordu. Yıkanmamış bir sokak serserisi gibi değil. Perişanlığı fazla göze çarpmıyordu, daha az belli oluyordu: Bakımsız sakalı, burnundan ve kulaklarından fışkıran kıllar, özensiz kesilmiş tırnaklar, beyaz yakasının sararmışlığı, cilasız ayakkabılar. Sanki günlerdir evine uğramamıştı. Gözkapaklarının düzensiz aralıklarla seğirmesi, ömür boyu sürmüş bir aşırı zorlanmanın özeti gibiydi.</p>
				<p class="normal">‘Birçok hayata karşı bir hayat. Böyle hesap yapılamaz, değil mi?’ Amadeu ezik konuşuyordu, kelimelerinin gerisinde hem hiddet hem de yanlış, bağışlanmayacak bir şey yapmanın korkusu yatıyordu.</p>
				<p class="normal">‘Bu konuda ne düşündüğümü biliyorsun,’ dedim. ‘O günden beri düşüncemi değiştirmedim.’</p>
				<p class="normal">‘Peki sayıları <span class="ideitalik">pek </span>çok idiyse?’</p>
				<p class="normal"><span class="ideitalik">‘Senin </span>mi yapman gerekiyordu?’</p>
				<p class="normal">‘Tam tersine, <span class="ideitalik">engellemem </span>gerek.’</p>
				<p class="normal">‘Adam çok şey mi biliyor?’</p>
				<p class="normal">‘Kadın. Kadın tehlikeli oldu. Dayanamazdı. Konuşurdu. Ötekiler öyle düşünüyor.’</p>
				<p class="normal">‘Jorge de mi?’ Boşa atmıştım, tuttu.</p>
				<p class="normal">‘Bu konuda konuşmak istemiyorum.’</p>
				<p class="normal">Sessiz dakikalar geçti. Çay soğudu. İçi parçalanıyordu. Kadını seviyor muydu? Yoksa o kadın sadece bir insan olduğu için miydi?</p>
				<p class="normal">‘Kadının adı ne? <span class="ideitalik">Adlar, başkalarının bize, bizim de onlara giydirdiğimiz görünmez gölgelerdir. </span>Hatırlıyor musun?’</p>
				<p class="normal">Pek çok notundan birinden alınma kendi sözleriydi bunlar, o sözleriyle hepimizi şaşırtmıştı.</p>
				<p class="normal">Kısa bir an anılarından sıyrıldı ve gülümsedi.</p>
			  <p class="normal">‘Estefânia Espinhosa. Şiir gibi bir ad, değil mi?’ </p>
			  <p class="normal">‘Nasıl yapacaksın?’</p>
				<p class="normal">‘Sınırdan geçerek. Dağlara. Nereye gideceğimi sormayın bana.’</p>
				<p class="normal">Bahçe kapısından çıkıp gözden kayboldu, onu yaşarken en son o gün gördüm.</p>
				<p class="normal">Mezarlıktaki sahneden sonra, o geceki bu konuşmamızı hep düşündüm. O kadın Estefânia Espinhosa mıydı? Amadeu’nun ölümünü öğrendiği İspanya’dan mı geliyordu? O’Kelly’ye doğru giderken kendisini kurban etmek istemiş olan adamın üzerine mi yürüyordu? Şiir gibi adı olan kadını kurtarmak uğruna ömür boyu sürmüş bir arkadaşlığı feda eden adamın mezarının başında mı duruyorlardı, birbirlerine değmeden ve bakışmadan?”</p>
			  <p class="normal">Peder Bartolomeu lambayı yaktı. Gregorius ayağa kalktı.</p>
				<p class="normal">“Durun,” dedi peder. “Size bütün bunları anlattığıma göre, bunu da okuyabilirsiniz.” Bir kitap dolabından, renkleri atmış kurdelelerle tutturulmuş eski püskü bir dosya çıkardı. “Siz klasik diller uzmanısınız, bunu okuyabilirsiniz. Amadeu’nun mezuniyet töreninde yaptığı konuşmanın bir kopyası, benim için özel hazırlamıştı o konuşmayı. Latince. Harika. İnanılmaz. Müzik salonundaki kürsüyü gördüm dediniz. O konuşmayı orada yaptı, tam orada.</p>
				<p class="normal">Bazı şeylere hazırlıklıydık ama öylesine değil. İlk cümleden başlayarak çıt çıkmadı orada. Ve gitgide daha da derinleşti, daha da soluksuz oldu bu sessizlik. Sanki koca bir ömrü geride bırakmış gibi konuşan on yedi yaşındaki bir ikon düşmanının kaleminden çıkan cümleler, kamçı gibi şaklıyorlardı. Son kelimesini de söyledikten sonra ne olacağını düşünmeye başladım. Korkuyordum. Ne yaptığını hem bilen hem de bilmeyen Amadeu için korkuyordum. Savunmasızlığı da konuşma yeteneği kadar güçlü olan bu kırılgan maceraperest için korkuyordum. Ama kendimiz için de korkuyordum, belki de bu konuyla baş edemeyecektik. Öğretmenler dimdik, kaskatı oturuyorlardı orada. Birkaçı gözlerini kapamıştı, dine sövercesine yapılan bu suçlamaların yaylım ateşine karşı kendi içlerinde bir savunma duvarı, bir kalkan kurar gibiydiler, bu salonda Tanrı’ya karşı böyle küfredileceği kimsenin aklına gelmezdi. Onunla bir daha konuşacaklar mıydı? Kibirlerini kırıp kendilerini savunma dürtüsüne karşı koyabilecekler miydi, o zaman Amadeu yeniden çocuk olurdu.</p>
				<p class="normal">Siz de göreceksiniz, son cümlesinde bir tehdit vardı, hem dokunaklı hem de ürkütücü, çünkü arkasında patlamaya hazır bir yanardağ olduğu seziliyordu, patlamasa bile belki kendi ateşinde kavrulacaktı. Amadeu bu cümleyi sesini yükselterek ve yumruğunu sıkarak söylemedi, alçak sesle, neredeyse fısıldayarak söyledi; bunun etkiyi artırmak için yapılmış bir hesap mı olduğunu, yoksa o soğukkanlı, saygısız cümleleri salonun sessizliğinde sertçe söyledikten sonra ansızın cesaretini yitirip, sesini yumuşatıp peşinen özür mü dilemek istediğini bugün bile bilmiyorum; kuşkusuz planlı değildi yaptığı, ama belki bu arzu içinden geldi, dışarıya bakışı uyanıktı, kendi içine bakışıysa henüz değil.</p>
				<p class="normal">Son söz söylenmişti. Kimse kıpırdamadı. Amadeu kâğıtları toparladı, ağır ağır, gözlerini kürsüye dikmişti. Toparlanacak bir şey kalmamıştı. Orada yapacağı bir şey kalmamıştı, hiçbir şey. Yine de, dinleyiciler, hangi yönde olursa olsun, görüşlerini belli etmeden, böyle bir konuşmadan sonra, böyle bir kürsüden çekip gidilemezdi. Çok kötü bir yenilgi sayılırdı: Sanki hiç konuşmamış gibi olurdunuz.</p>
				<p class="normal">İçimden ayağa kalkıp alkışlamak geliyordu. En azından bu son derece tehlikeli konuşmanın parlaklığı nedeniyle. Sonra şunu hissettim: Tanrı’ya hakaret alkışlanamaz, ne kadar ustaca bir konuşma olursa olsun. Kimse yapamaz bunu, hele bir rahip, Tanrı’nın adamı hiç yapamaz. Bu yüzden yerimden kalkmadım. Saniyeler geçti. Sessizlik fazla uzamamalıydı, yoksa hem onun için hem de bizim için bir felaket olurdu. Amadeu başını kaldırıp sırtını dikleştirdi. Bakışları vitraylı pencereye gitti ve orada kaldı. Mahsus yapmadı bunu, rol kesmiyordu, buna eminim. Gayriihtiyari yapmıştı; ve okuyunca göreceğiniz gibi konuşmasını açıklıyordu. Bakışının, konuşması <span class="ideitalik">olduğunu </span>gösteriyordu.</p>
				<p class="normal">Buzları eritmeye yetebilirdi bu. Ama sonra bir şey oldu ve bu, salonda bulunanlara Tanrı’nın varlığını şakayla kanıtlayan bir şey gibi geldi: Dışarıda bir köpek havlamaya başladı. Kısa, kuru bir havlamaydı, dar kafalı, mizahtan yoksun suskunluğumuz yüzünden azarlıyordu bizi, sonra havlama uzayıp, konunun acınasılığıyla uyumlu bir uluyuşa ve inlemeye dönüştü.</p>
				<p class="normal">Jorge O’Kelly kahkahalarla gülmeye başladı, bir saniyelik bir dehşet duygusundan sonra ötekiler de onu izlediler. Sanırım Amadeu bir an şaşırdı, en son aklına gelecek şey, mizahtı. Ama bunu başlatan Jorge’ydi, demek ki bir sorun yoktu. Yüzünde beliren gülümseme biraz zorakiydi ama silinmedi, köpeğin ulumasına, inlemesine başka köpekler de katılırken Amadeu kürsüden indi.</p>
				<p class="normal">Müdür Senyor Cortês uyuşukluğundan o zaman sıyrıldı. Ayağa kalktı, Amadeu’nun yanına gitti ve elini sıktı. Birinin el sıkışından, bunun sonuncu olacağını bilmekten sevinç duyduğunu anlayabilir mi insan?</p>
				<p class="normal">Senyor Cortês’in Amadeu’ya söylediği üç-beş kelime, köpek havlamalarının arasında kaybolup gitti. Amadeu yanıt verdi, konuşurken de kendine güveni yerine geldi, rezil yazısını ceketinin cebine koyarken hareketlerinden anlaşılıyordu bu; çünkü yaptığından utanan biri gibi kâğıtları cebine tıkıştırmıyor, değerli bir şeyi güvenli bir yere koyar gibi davranıyordu. Sonunda başını yana eğdi, müdürün gözlerinin içine baktı, sonra da Jorge’nin kendisini beklemekte olduğu kapıya yöneldi. O’Kelly elini onun omzuna koydu ve dışarıya itti.</p>
				<p class="normal">Daha sonra o ikisini parkta gördüm. Jorge el kol hareketleri yaparak konuşuyor, Amadeu dinliyordu. O ikisi bana, koruması altındaki çocukla, az önceki karşılaşmanın tartışmasını yapan bir antrenörü hatırlattılar. Sonra karşıdan Maria João geldi. Jorge iki eliyle arkadaşının omuzlarını tutup gülerek kıza doğru itti onu.</p>
				<p class="normal">Amadeu’nun yaptığı konuşma öğretmenler arasında pek dile getirilmedi. Yok saydılar diyemeyeceğim. Daha ziyade, bu konuda fikir alışverişi yapmak için gerekli kelimeleri ya da tarzı bulamadık diyebilirim. O günlerde yaşanan dayanılmaz sıcağa sevinenler bile oldu. Böylece, ‘İnanılmaz!’ ya da ‘Belki de doğru bir tarafı olabilir söylediğinin!’ demek zorunda kalmadık. Bunun yerine, ‘Cehennem sıcağı var!’ dedik.”</p>
				<p class="normal">19<span class="idebold"> </span></p>
				<p class="normal">Yüz yıllık tramvayla akşam saatlerindeki Lizbon’dan geçmem, geçerken de sanki otuz sekiz yıllık bir gecikmeyle de olsa sonunda Isfahan’a doğru yola çıktığımı hissetmem nasıl mümkün olabilir diye düşündü Gregorius. Peder Bartolomeu’dan dönerken yolda inmiş ve kitabevine uğrayarak Akhilleus’un tiyatro oyunlarıyla Horaz’ın şiirlerini nihayet almıştı. Otele giderken bir şey onu rahatsız etmiş, adımları gitgide yavaşlamış, kararsızlaşmıştı. Mide bulandırıcı yanık yağ kokusuna meydan okuyarak, kızarmış tavuk satan bir büfeden çıkan dumanların içinde dakikalarca durmuştu. Tam da <span class="ideitalik">o anda </span>durmak ve içinden yüzeye çıkanın ne olduğunu öğrenmek inanılmaz önemli görünmüştü gözüne. Kendini keşfetmek için daha önce bütün dikkatini toplamaya böylesine çabalamış mıydı?</p>
				<p class="normal"><span class="ideitalik">Dışarıya bakarken uyanıktı, kendi içine bakışıysa henüz öyle değildi. </span>Çok doğal bir şey gibi gelmişti kulağa, Peder Bartolomeu Prado hakkında bunu söylerken. Sanki her yetişkinin, dış ve iç uyanıklık hakkında bilgisi varmış gibi. <span class="ideitalik">Português. </span>Gregorius Portekizli kadını Kirchenfeld Köprüsü’nde, tam önünde görmüştü, kollarını uzatıp korkuluğa dayandığını, topuklarının ayakkabılarından çıktığını. <span class="ideitalik">Estefânia Espinhosa. Şiir gibi bir ad, </span>demişti Prado. <span class="ideitalik">Sınırın ötesine. Dağlara. Nereye olduğunu sormayın bana. </span>Ve sonra ansızın, nasıl olduğunu anlamaksızın, içinde hissettiği şeyin ne olduğunu, onu idrak edemeden önce bilmişti Gregorius: Prado’nun konuşmasını otel odasında okumak istemiyordu, dışarıda, metruk Liceu’da, o konuşmanın yapıldığı yerde okumak istiyordu. İbranice İncil’in çekmecede, kazağının üzerinde durduğu yerde. Farelerin ve yarasaların bulunduğu yerde.</p>
				<p class="normal">Bu belki biraz gülünç ama yine de zararsız arzuyla birlikte neden önemli bir karar alınıyormuş gibi gelmişti ona? Otele doğru yoluna devam etmek yerine tramvaya geri dönerse sonuçları uzun vadeli olacaktı sanki. Mağazaların kapanmasına az bir zaman kala bir nalbura girmiş ve bulabildiği en güçlü el fenerini satın almıştı. İşte şimdi yine o eski tramvaylardan birinde oturmuş, kendisini Liceu’ya götürecek metroya doğru tıngır tıngır yol alıyordu.</p>
				<p class="normal">Okul binası parkın karanlığına gömülmüştü, onun kadar ıssız görünen bir başka binayla karşılaşmamıştı Gregorius. Daha önce yola koyulduğunda, öğle vakti Senyor Cortês’in bürosuna koni biçiminde vuran güneş ışığını görür gibiydi. Şimdiyse karşısında, denizin dibinde dingince yatan, insanların ulaşamayacağı, zamanın el süremediği, batık bir gemiye benzeyen bir bina vardı.</p>
				<p class="normal">Bir taşa oturup uzun bir zaman önce, geceleyin Bern’deki liseye gizlice giren ve müdürün odasından, öç almak uğruna, dünyanın dört bir yanına binlerce frank tutacak telefonlar eden öğrenciyi düşündü. Adı Hans Gmür’dü, bir <span class="ideitalik">garot<sup class="calibre3"><a href="gecetreni_split_018.html#footnote-26106-2" id="footnote-26106-2-backlink" name="footnote-26106-2-backlink">[4]</a></sup></span>gibi taşımıştı adını. Gregorius telefon faturasını ödemiş ve şikâyette bulunmaması için Kägi’yi ikna etmişti. Gmür ile kentte buluşmuş, neler olduğunu, neyin öcünü almak istediğini öğrenmeye çalışmıştı. Başaramamıştı. “Öç işte,” demekle yetinmişti çocuk durmadan. Elmalı pastasının gerisinde bitkin görünüyor, doğduğu günden beri içinde taşıdığı bir hınç duygusu tarafından kemiriliyormuşa benziyordu. Ayrılırlarken Gregorius uzun uzun bakmıştı onun arkasından. Bir bakıma hayranlık duyuyorum ona, demişti daha sonra Florence’e, ya da imreniyorum.</p>
				<p class="normal">“Düşünsene: Karanlıkta Kägi’nin çalışma masasında oturmuş Sidney’e telefon ediyor, Belém’e, Santiago’ya, hatta Pekin’e. Hep Almanca konuşulan elçiliklere. Söyleyeceği hiçbir şey yok, en ufak bir şey yok. Yalnızca açık olan hattaki hışırtıyı duymak, inanılmaz pahalı olan saniyelerin nasıl akıp gittiğini hissetmek istiyor. Muazzam bir şey değil mi?”</p>
				<p class="normal">“Bunu sen mi söylüyorsun? Faturalarını daha yazılmadan ödemek isteyen sen? Kimseye borçlu kalmamak için?”</p>
				<p class="normal">“Doğru,” demişti, “doğru.”</p>
				<p class="normal">Florence aşırı modern biçimli gözlüğünü geriye itmişti, Gregorius ne zaman böyle bir şey söylese hep öyle yapardı.</p>
				<p class="normal">Gregorius el fenerini yaktı ve ışığın peşinden girişe doğru yürüdü. Koyu karanlıkta kapının gıcırtısı gündüzkinden çok daha sesli geliyordu kulağa, daha ziyade yasaklı bir şeyin sesi gibiydi. Ürken yarasaların gürültüsü binanın içini doldurdu. Ses yatışana kadar bekledi Gregorius, sonra yaylı kapıdan geçerek bir üst kata çıktı. Bir fare leşine basmamak için elindeki ışıkla koridorların taş zeminlerini süpürürcesine taradı. Soğuk duvarların iç tarafı buz gibiydi, ilkönce kazağını almak üzere müdürün odasına girdi.</p>
				<p class="normal">İbranice İncil’i inceledi. Peder Bartolomeu’ya aitti. 1970’te, devlet düşmanları yetiştirdiği gerekçesiyle Liceu kapatıldığında Peder ile Senyor Cortês’in halefi, öfke ve çaresizlik duygusuyla dolup taşarak müdürün boş odasında durmuşlardı. “Bir şey yapmak ihtiyacındaydık, sembolik bir şey,” diye anlatmıştı peder. İşte o zaman İncil’ini yazı masasının çekmecesine koymuştu. Müdür ona bakıp sırıtmıştı. “Mükemmel. Ulu Tanrı onlara gösterecektir,” demişti.</p>
				<p class="normal">Gregorius müzik salonunda okulun yöneticilerine ayrılmış banka oturdu, Senyor Cortês orada yüzünde kaskatı bir ifadeyle Prado’nun konuşmasını dinlemişti. Gregorius, Peder Bartolomeu’nun dosyasını kitabevinin torbasından çıkardı, kurdelesini söktü ve Amadeu’nun konuşmadan sonra, şaşkın ve ürkek bir sessizliğe bürünerek kürsünün üzerinde toparlamış olduğu bir deste kâğıdı çıkardı. Daha önce, Prado’nun Oxford’dan Mélodie’ye gönderdiği mektubun sayfalarında görmüş olduğu, simsiyah mürekkeple ve kaligrafik yazıyla yazılmış harflerin aynısı vardı onlarda da. Gregorius el fenerinin ışığını sarımsı kâğıda çevirdi ve okumaya başladı.</p>
			  <p class="normal">TANRI’NIN SÖZÜNE SAYGI DUYMAK VE ONDAN KORKMAK</p>
				<p class="normal"><span class="ideitalik">Katedralsiz bir dünyada yaşamak istemem. Onların güzelliğine ve görkemine ihtiyacım var. Dünyanın sıradanlığına karşı ihtiyacım var bunlara. Başımı kaldırıp kiliselerin ışıl ışıl camlarına bakmak istiyorum, uhrevi renklerinden gözlerim kamaşsın istiyorum. Onların pırıltısına ihtiyacım var. Üniformaların kirli, tek tip rengine karşı o pırıltıya ihtiyacım var. Kiliselerin keskin serinliği beni sarsın istiyorum. Oradaki zorunlu sükûnete ihtiyacım var. Kışla avlusundaki ruhsuz haykırmalara ve partinin pasif üyelerinin keyifli gevezeliklerine karşı ihtiyacım var bu sükûnete. Orgların hışırtısını, uhrevi seslerin selini dinlemek istiyorum. Bando müziğinin cırlak gülünçlüğüne karşı org sesine ihtiyacım var. Dua eden insanları seviyorum. Onlara bakmaya ihtiyaç duyuyorum. Yüzeyselliğin ve düşüncesizliğin tehlikeli zehrine karşı ihtiyacım var bu bakışa. İncil’deki güçlü kelimeleri okumak istiyorum. Onlardaki şiirin ulvi gücüne ihtiyaç duyuyorum. Dilin ihmal edilmesine ve sloganların diktatörlüğüne karşı ihtiyacım var bu güce. Bunlarsız bir dünya, içinde yaşamak istemeyeceğim bir dünya olurdu.</span></p>
				<p class="normal"><span class="ideitalik">Ama yaşamak istemediğim bir başka dünya daha var: Bedenin ve bağımsız düşüncenin kötülendiği, başımıza gelebilecek en iyi şeylerin günah diye damgalandığı bir dünya. Diktatörleri, gaddarları ve katilleri sevmemizin istendiği bir dünya, ister onların kanlı çizmeleriyle attıkları adımlar kulakları sağır edercesine sokaklarda yankılansın, ister kedi gibi sessizce, korkak gölgeler halinde sokaklardan gizlice süzülsünler ve parlayan çeliği kurbanlarının kalplerine arkadan saplasınlar. Kilisede vaaz verenlerin, insanlardan bu yaratıkları bağışlamalarını, hatta sevmelerini istemeleri, dünyadaki en garip şeylerden biridir. Bunu gerçekten yapabilecek biri çıksa bile: Benzeri olmayan bir gerçekdışılık ve kendini acımasızca inkâr sayılırdı ki bu, bedeli tam bir sakatlık olurdu. Şu emir, düşmanını sev diyen şu delice, anormal emir, insanların gücünü çökertmek, bütün cesaretlerini ve özgüvenlerini kırmak ve onları diktatörün elinde hamur haline getirmek içindir, getirilsinler ki diktatörlere, gerekirse silahla, karşı koyma gücünü bulamasınlar.</span></p>
				<p class="normal"><span class="ideitalik">Tanrı’nın sözüne saygı duyuyorum, çünkü o sözlerdeki şiirsel gücü seviyorum. Tanrı’nın sözünden iğreniyorum, çünkü onun gaddarlığından nefret ediyorum. Bu sevgi, güç bir sevgidir, çünkü kelimelerin aydınlatma gücüyle, kendini beğenmiş bir tanrının insanları boyunduruk altına almak için güçlü sözler kullanmasını birbirinden ayırmak zorundadır. Nefret de güç bir nefrettir, çünkü dünyanın bu yanında hayatın melodisine dahil olan kelimelerden nasıl nefret edebilir insan? Çocukluğumuzdan beri, saygının ne olduğunu sayelerinde öğrendiğimiz kelimelerden? Görünen hayatın, hayatın tamamı olmayabileceğini sezmeye başladığımızda, bizim için yol gösterici olan kelimelerden? Onlarsız şimdiki kendimiz olamayacağımız kelimelerden?</span></p>
				<p class="normal"><span class="ideitalik">Ama şunu unutmayalım: İbrahim Peygamber’den kendi oğlunu hayvan boğazlar gibi öldürmesini isteyen, kelimelerdir. Bunu okuduğumuzda öfkemiz ne olacak? Böyle bir tanrı hakkında ne düşünmeliyiz? Eyüb’ün –elinden hiçbir şey gelmemesine ve hiçbir şey anlamamasına rağmen– kendisiyle tartıştığını iddia eden bir tanrı hakkında? Onu böyle yaratan kimdi peki? Tanrı’nın birisini nedensizce felakete sürüklemesi, bir ölümlünün bunu yapmasından neden daha az haksızcadır? Eyüb şikâyet etmekte haklı değil midir?</span></p>
				<p class="normal"><span class="ideitalik">Tanrı kelamındaki şiir öylesine etkileyici ki, her şeyi susturur, her itiraz zavallı bir havlayışa dönüşür. Bu yüzden, taleplerinden ve üzerimize yüklediği kölelikten bıkınca, İncil’i bir kenara </span>koymak <span class="ideitalik">yetmez, onu </span>atmak <span class="ideitalik">gerekir. İncil’den konuşan Tanrı, hayata yabancıdır, neşesizdir, bir insan hayatının geniş çemberini –özgür bırakılırsa insan hayatının çizebileceği daireyi– daraltıp bir tek noktaya, itaatin esnek olmayan noktasına indirgemek ister. Kahırdan çökerek, sırtımızda günahlarımızla, boyun eğişin ve günah çıkartmanın onursuzluğuyla kuruyarak, alnımıza çizili paskalya haçıyla<sup class="calibre3"><a href="gecetreni_split_019.html#footnote-26106-3" id="footnote-26106-3-backlink" name="footnote-26106-3-backlink">[5]</a></sup> yaklaşmalıyız mezarımıza, Tanrı’nın yanında geçirilecek daha iyi bir hayata dair, ama bin kez çürütülmüş umudumuzla. Ancak daha önce elimizden bütün sevinçlerimizi ve bütün özgürlüklerimizi çalmış birinin yanında durmak nasıl daha iyi olabilir?</span></p>
				<p class="normal"><span class="ideitalik">Ondan gelen ve ona giden sözlerin yine de çarpıcı bir güzelliği var. Kilisede çömezken nasıl da sevmiştim onları! Mihraptaki mumların ışığında nasıl da sarhoş etmişlerdi beni! Bu sözlerin her şeyin ölçüsü olduğu ne kadar da açıktı, pırıl pırıl ortadaydı. İnsanlar için başka sözlerin de önemli olduğunu nasıl da aklım almıyordu, bence o sözlerin her biri kınanacak bir gönül eğlencesi ve esas olanın kaybı anlamına geliyordu. Bir Gregoryen ilahisi duyduğumda bugün bile olduğum yerde dururum, eski esrikliğim yerini vazgeçilmez biçimde isyana bıraktığı için bir an kederlenirim. </span>Sacrificum intellects <span class="ideitalik">kelimelerini ilk duyduğumda içimde sivri dilli bir alev gibi yükselen bir isyana.</span></p>
				<p class="normal"><span class="ideitalik">Merak duymadan, soru sormadan, kuşkulanıp tartışmadan nasıl mutlu oluruz? Düşünmenin keyfine varmadan? Başımızı uçuran bir kılıç darbesine benzeyen o iki kelimenin anlamı, fikirlerimize zıt olsa da hissettiklerimizi ve yaptıklarımızı yaşamak talebinden daha az değildir, kapsamlı bir şekilde ikiye bölünme talebidir o kelimeler, her mutluluğun çekirdeği olan şeyi, hayatımızın ruhsal bütünlüğünü ve uyumunu feda etme emridirler. Kürek mahkûmu zincire vurulmuştur, ama canının istediğini düşünebilir. Oysa Tanrı bizden, köleliğimizi kendi ellerimizle ruhumuzun en derinlerine kadar sokmamızı ve bunu gönüllü olarak, keyif duyarak yapmamızı talep ediyor. Bundan daha büyük alay olur mu?</span></p>
				<p class="normal"><span class="ideitalik">Her yerde hazır ve nazır olan yüce Tanrı’nın gözü gece gündüz üzerimizdedir, yaptıklarımızı, düşündüklerimizi her saat, her dakika, her saniye kaydeder, bizi asla rahat bırakmaz, bir saniye bile kendi başımıza kalmamıza izin vermez. Gizleri olmayan bir insan nedir? Kendisinin, sadece kendisinin bildiği düşüncelere ve arzulara sahip olmayan biri? İşkenceciler, engizisyon dönemindeki ve günümüzdeki işkenceciler bilirler: Kendi kabuğuna çekilmesini engelle, ışığı hiç söndürme, onu hiç yalnız bırakma, uyumasına ve sükûnete izin verme: konuşacaktır. İşkencenin ruhumuzu çalması şu anlama gelir: Soluduğumuz hava kadar ihtiyaç duyduğumuz şeyi, kendimizle yalnız kalmamızı olanaksız kılar. Gemlenemez merakı ve uğursuz tecessüsüyle ruhumuzu, hem de ölümsüz olması gereken ruhumuzu çaldığını düşünmedi mi Yaradanımız, Tanrımız?</span></p>
				<p class="normal"><span class="ideitalik">Ciddi olarak ölümsüz olmayı arzulayan var mı? Kim sonsuza kadar yaşamak ister? Şunu bilmek ne kadar sıkıcı ve yavan olurdu: Bugün neler olduğunun hiç önemi yok, bu ay, bu yıl: Daha sonsuz gün,<br class="chapter"/>ay ve yıl var. Sayılamayacak kadar çok, kelimenin tam anlamıyla.<br class="chapter"/>Böyle olsaydı eğer, başka bir şeyin anlamı kalır mıydı? Artık zamanı<br class="chapter"/>hesap etmemize gerek kalmazdı, hiçbir şeyi kaçırmazdık, acele etmemizin anlamı olmazdı. Bir şeyi bugün ya da yarın yapmamız fark etmezdi, hiç fark etmezdi. Kaçırdığımız milyonlarca şeyin, ebediliğin<br class="chapter"/>karşısında hiçbir değeri kalmazdı, bir şeyin arkasından üzülmenin de<br class="chapter"/>anlamı olmazdı, çünkü onu telafi etmek için zaman hep kalırdı. Günün akışına bile karışamazdık, çünkü bu mutluluk, akan zamanın bilincinde olmaktan beslenir, avare kişi ölümün karşısında bir maceraperesttir, telaşın zorlamasına karşı çıkan bir haçlı askeridir. Her zaman ve her yerde ve her şey için zaman olsaydı: Zaman harcamanın<br class="chapter"/>vereceği keyfe yer kalır mıydı?</span></p>
				<p class="normal"><span class="ideitalik">Bir duygu ikinci kez hissedilirse, aynı olamaz. Yeniden hissedildiğinin farkına varılmasıyla birlikte renk değiştirir. Sıklıkla gelirlerse ve çok uzun sürerlerse duygularımızdan bıkar, usanırız. O duygunun asla, hiçbir zaman sona ermeyeceğine emin olan ölümsüz ruhta müthiş bir bıkkınlık doğar, zapt edilemeyen bir umarsızlık büyür. Duygular gelişmek ister, biz de onlarla birlikte gelişmek isteriz. Eskiden oldukları biçimi reddettikleri için ve yeniden kendilerinden uzaklaşacakları bir geleceğe doğru aktıkları için şimdi oldukları gibidirler. Bu nehir sonsuzluğa aksaydı: İçimizde binlerce duygu doğardı, baştan sona görebileceğimiz bir zamana alışkın olduğumuz için hayal bile edemeyiz bunları. Ebedi hayattan söz edildiğini duyduğumuzda, bize neyin vaat edildiğini hiç bilmeyiz. Ebediyet içinde, avuntudan yoksun kendimiz olmak nasıl olurdu, kendimiz olmak gerekliliğinden günün birinde kurtulmak? Bunu bilmeyiz, bilmeyecek olmamız bir lütuftur. Çünkü bildiğimiz bir şey vardır: Bu ölümsüzlük cenneti cehennem olurdu.</span></p>
				<p class="normal"><span class="ideitalik">Ana güzelliğini ve korkutuculuğunu veren ölümdür. Zaman, yalnızca ölüm sayesinde yaşayan bir zaman olur. Yaradan, her şeyi bilen Tanrı bunu neden bilmez? Neden bizi, dayanılmaz ıssızlık anlamına gelmesi gereken ebediyetle tehdit eder?</span></p>
				<p class="normal"><span class="ideitalik">Katedralsiz bir dünyada yaşamak istemiyorum. Onların pencerelerinin pırıltısına, serin sessizliklerine, hükmedici suskunluklarına ihtiyacım var. Orgların borularına ve Tanrı’ya yakaran insanların kutsal dualarına ihtiyacım var. Sözlerin kutsallığına, büyük şiirin ulviliğine ihtiyacım var. Bütün bunlara ihtiyacım var. Ama özgürlüğe ve bütün gaddarlıklara karşı düşmanlığa duyduğum ihtiyaç da bundan az değil. Çünkü biri olmadan ötekinin hiçbir anlamı yok. Ve kimse beni seçmek zorunda bırakmasın.</span></p>
				<p class="normal">Gregorius bu metni üç kez okudu ve şaşkınlığı arttı. Latinceye hâkimiyeti ve üslubundaki zarafet bakımından Cicero’dan hiç de geri kalmıyordu. Fikirlerinin gücü ve duygularının şahinliği Augustinus’u hatırlatıyordu. On yedi yaşında biri. Bu virtüöziteyle çalgı çalsaydı, diye düşündü Gregorius, harika çocuk denebilirdi.</p>
				<p class="normal">Kapanış cümlesi konusunda Peder Bartolomeu haklıydı: Tehdit dokunaklıydı; ve kime yönelikti? Bu çocuk hep gaddarlığa karşı düşmanlığı seçecekti. Gerekirse bu uğurda katedralleri feda edecekti. İmansız rahip, dünyanın bayağılığına kafa tutmak için kendi katedrallerini inşa ederdi, bunlar sadece altından yapılma kelimelerden oluşsa da. Gaddarlığa duyduğu düşmanlık böylece daha da bilenirdi.</p>
				<p class="normal">Bu tehdidin içi boş değil miydi acaba? Amadeu o kürsüde dururken, otuz beş yıl sonra yapacağı şeyi –direniş hareketine ve Jorge’nin planlarına karşı çıkıp Estefânia Espinhosa’yı kurtarmayı– bilmeden zamanından önce mi düşünmüştü?</p>
				<p class="normal">Gregorius onun sesini duyabilmeyi, sözlerinin üzerinden aktığı kızgın lavları hissedebilmeyi arzuladı. Prado’nun kitabını çıkardı, el fenerinin ışığını resme tuttu. Papaz çömezliği yapmıştı, ilk tutkusu mihraptaki mumlardı o çocuğun ve parlak ışıklarında dokunulmaz görünmüş olan İncil’deki sözler. Ama sonra başka kitaplardan sözler girmişti araya, o yabancı sözler onun içinde üremişti, sonunda bütün o yabancı sözleri altın terazisine koyup kendininkileri hazırlayan biri haline gelmişti.</p>
				<p class="normal">Gregorius paltosunu ilikledi, üşüyen ellerini kolunun yenlerine soktu ve banka uzandı. Bitkindi. Dinlemek için gösterdiği çabadan, anlama arzusunun ateşinden bitkin düşmüştü. Ama aynı zamanda, bu ateşe eşlik eden, bazen de ateşin kendisinden başka bir şey değilmiş sandığı, kendi ruhuna yönelik uyanıklık da yormuştu onu. Bern’deki evindeki, uykusunun geleceği anı kitap okuyarak <br class="chapter"/>beklediği yatağını ilk kez özlemişti. Kirchenfeld’deki köprüyü düşündü, Portekizli kadın adımını atıp onu değiştirmeden önceki halini. Sınıftaki kürsüde duran Latince kitapları düşündü. On gün geçmişti aradan. Kendisinin yerine kim öğretmişti <span class="ideitalik">ablativus absolutus</span>’u<span class="ideitalik"> </span>acaba? İliada’nın yapısını? İbranice sınıfında son olarak Luther’in, Tanrı’yı <span class="ideitalik">talepkâr </span>bir tanrı olarak bırakmaya karar verdiğinde seçtiği kelimeleri işlemişlerdi. Gregorius öğrencilere Almanca metinle İbranice metin arasındaki büyük farkı açıklamıştı, insanın soluğunu kesecek kadar büyüktü bu fark. Bu konuşmayı şimdi kim sürdürecekti?</p>
				<p class="normal">Gregorius üşüdü. Son metro çoktan gitmişti. Ne telefon vardı ne taksi, yürüyerek otele gitmesi saatler alırdı. Müzik salonunun kapısında yarasaların kayarken çıkardıkları hafif ses duyuluyordu. Ara sıra bir fare cıyaklıyordu. Bunun dışında mezar sessizliği.</p>
				</div>
</body>
</html>