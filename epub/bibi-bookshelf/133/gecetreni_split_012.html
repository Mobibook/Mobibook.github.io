<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
  <head>
    <meta content="text/html;charset=utf-8" http-equiv="content-type"/>
    <title>gecetreni</title>
    <meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style></head>
  <body class="calibre">
<p class="normal">‘Evet,’ dedi Jorge.</p>
				<p class="normal">Ve sonra... evet sonra birbirlerinin içine düştüler. Daha iyi nasıl ifade edebilirim bilemiyorum. Şöyle oldu galiba: Birbirlerini kucaklamak istediler, son bir kez, ama sonra başlayan bu hareket olanaksız göründü gözlerine, duramadılar da, birbirlerine doğru sendelediler, körler gibi umarsızca birbirlerini aradılar elleriyle, kafaları birbirinin omuzuna tosladı, sonra doğruldular, irkilip geri çekildiler, ellerini kollarını nereye koyacaklarını bilemediler. Bir-iki saniye korkunç bir şaşkınlık yaşadılar, sonra Jorge kapıyı çekip açtı ve dışarı fırladı. Kapı kapandı. Amadeu duvara döndü, alnını dayadı oraya ve hıçkırarak ağlamaya başladı. Derin, kaba, neredeyse hayvansı sesler çıkarıyordu. Bütün bedeni şiddetli kasılmalar geçiriyordu. Şöyle düşündüğümü biliyorum: Ne kadar derinindeymiş Jorge, hayatı boyunca! Ve o vedadan sonra da öyle kalacaktı. Bu, son buluşmaları olmuştu.”</p>
				<p class="normal">Prado’nun uykusuzluğu eskisinden de beter oldu. Baş dönmelerinden yakınıyordu, iki hastayı peş peşe alamıyordu. Adriana’dan Goldberg Varyasyonları’nı çalmasını istiyordu. İki kez Liceu’ya gitti, döndüğünde dökmüş olduğu gözyaşlarının izleri yüzünden okunuyordu. Cenaze töreninde Mélodie, Adriana’ya onu kiliseden çıkarken gördüğünü söyledi.</p>
				<p class="normal">Çok seyrek olarak kalemi eline aldığı günler oluyordu. O günlerde ağzına tek lokma koymuyordu. Ölümünden önceki akşam baş ağrılarından yakındı. İlaç etki edene kadar Adriana onun yanında kaldı. Yanından ayrılırken Amadeu uykuya dalmak üzere gibiydi. Ama Adriana sabah beşte onu yokladığında yatağını boş buldu. Sevdiği Rua Augusta’ya gitmek üzere çıkmıştı, bir saat sonra orada yığılıp kaldı. Saat altı yirmi üçte Adriana’ya haber verildi. Adriana eve döndüğünde saatin akreple yelkovanını geri aldı ve sarkacı durdurdu.</p>
				<p class="normal">37<span class="ideitalik"> </span></p>
				<p class="normal"><span class="ideitalik">Solidão por proscrição, </span>dışlanarak yalnız kalmak; son zamanlarda Prado’nun aklını kurcalayan buydu. Başkalarının saygısına ve ilgisine bağlı olmamız ve bunun bizi onlara bağımlı kılması. Ne kadar uzun bir yolu geride bırakmıştı! Gregorius, Silveira’nın salonunda oturuyor ve Prado’nun bir zamanlar yalnızlık hakkında yazdığı ve Adriana’nın da kitaba aldığı notu okuyordu.</p>
				<p class="normal">SOLİDÃO FURIOSA. ÖFKELENDİREN YALNIZLIK. <span class="ideitalik">Yaptığımız her şeyin yalnızlık korkusundan yapıldığı doğru mu? Hayatımızın sonunda pişmanlık duyacağımız her şeyden vazgeçmemiz bu yüzden mi? Düşündüklerimizi bu kadar nadiren söylememizin nedeni bu mu? Yoksa niye bütün o şiddetli geçimsizlik çekilen evliliklere, yalancı arkadaşlıklara, can sıkıcı doğum günü yemeklerine tutunup kalıyoruz ki? Bütün bunlardan vazgeçseydik, sinsice gelişen şantaja bir son verseydik ve kendimize tutunsaydık, ne olurdu? Bastırılmış arzularımızın ve onların tutsaklaştırılmasına duyduğumuz öfkenin bir fıskiye gibi fışkırmasına izin verseydik? Çünkü korkulan yalnızlığın temelinde ne vardır aslında? Söylenmeyen sitemlerin sessizliği mi? Evlilik yalanlarının ve dostane yarı-gerçeklerin mayın tarlasından soluğunu tutarak görünmeden geçmek için duyulan zorunluluğun olmaması mı? Yemek yerken karşımızda kimsenin oturmaması özgürlüğü mü? Yaylım ateşi gibi süren buluşmalar kesildiğinde önümüzde açılan zamanın bolluğu mu? Bunlar harika şeyler değil mi? Cennetsi bir durum? Öyleyse neden korkuyoruz bunlardan? Nesnesini düşünmediğimiz için var olan bir korku mu duyuyoruz sonunda? Düşüncesiz ana-babalar, öğretmenler ve papazlar tarafından kafamıza sokulmuş bir korku? Özgürlüğümüzün ne kadar büyüdüğünü görselerdi başkalarının bize imrenmeyeceklerinden nasıl bu kadar emin olabiliyoruz?</span></p>
				<p class="normal">Daha sonra iki kez: Mendes’i kurtardığında ve Estefânia Espinhosa’yı yurtdışına çıkardığında hissedeceği dışlanmanın buz gibi rüzgârını o sırada hiç tanımıyordu. İlk notlarından biri olan bu sayfalarda Amadeu, aralarında din adamlarının da bulunduğu bir öğretmenler heyeti karşısında Tanrı’ya söven bir konuşma yapmaktan çekinmeyen, düşünceleri sınır tanımayan bir putkıran olarak çıkıyordu ortaya. O günlerde Jorge ile olan arkadaşlığının sağladığı güvenceye dayanarak yazmıştı bunları. Bu güvence, diye düşündü Gregorius, öfkeli kalabalığın önünde suratına fırlatılan tükürükle baş etmesine yardımcı olmuştur. Sonra kırılmıştı bu güvence. Hayatın olmayacak talepleri, duygularımızın zarar görmeden onlara dayanmalarına olanak tanımayacak kadar sayıca çok ve fazla sert demişti daha Coimbra’da öğrenciyken. Hem de Jorge’ye söylemişti bunu.</p>
				<p class="normal">Öngörüyle kehanette bulunmuş ve bu kehaneti gerçekleşmişti, dayanılmaz bir soyutlanmanın soğuğunda kalmıştı, kız kardeşinin gösterdiği özen de işe yaramıyordu artık. Duyguların gelgitlerine karşı bir cankurtaran simidi olarak gördüğü sadakatin de dayanıksız olduğu çıkmıştı ortaya. Direnişçilerin toplantılarına artık katılmadı diye anlatmıştı Adriana. Yalnızca hapisteki João Eça’yı ziyaret ediyordu. Mendes minnetini bir tek böyle, bu ziyarete izin vererek gösteriyordu. Ziyaretten döndüğünde, <span class="ideitalik">Elleri Adriana, </span>diyordu, <span class="ideitalik">elleri. O eller bir zamanlar Schubert çalmıştı.</span></p>
				<p class="normal">Jorge’nin son ziyaretinden kalan koku uçmasın diye Adriana’nın muayenehaneyi havalandırmasını yasaklamıştı. Hastalar şikâyet ediyorlardı. Pencereler günlerce kapalı kalıyordu. Amadeu bayat havayı bir hatırlama eczası gibi içine çekiyordu. Havalandırmak artık kaçınılmaz olduğunda bir sandalyede büzülüp oturdu, sanki odadan kokuyla birlikte onun yaşama gücü de çıkıp gitmişti.</p>
				<p class="normal">“Gelin benimle,” demişti Adriana, Gregorius’a, “size bir şey göstereceğim.”</p>
				<p class="normal">Aşağıya, muayenehaneye inmişlerdi. Zeminin bir köşesinde küçük bir halı vardı. Adriana onu ayağıyla kenara itti. Zeminin sıvası çatlamış, iri kare taşlardan biri yerinden oynamıştı. Adriana diz çökmüş, taşı kaldırmıştı. Taşın altı oyulmuştu, açılan çukurda katlanmış bir satranç tahtası ile bir kutu duruyordu. Adriana kutuyu açıp Gregorius’a oyma satranç taşlarını gösterdi.</p>
				<p class="normal">Gregorius soluk alamıyordu, pencerenin birini açıp serin gece havasını içine çekti. Başı döndü, pencerenin koluna tutunmak zorunda kaldı.</p>
				<p class="normal">“Onu o durumda yakaladım,” dedi Adriana. Taşı yeniden yerine koymuş, Gregorius’un yanına gelmişti.</p>
				<p class="normal">“Yüzü alev alevdi. ‘Ben sadece...’ diye söze başladı. ‘Utanmana gerek yok,’ dedim. O akşam bir çocuk gibi korunmasız ve kırılgandı. Elbette satranç tahtası için, Jorge için, dostlukları için bir mezara <span class="ideitalik">benziyordu </span>o çukur. Ama anladım ki Amadeu orasını hiç de öyle <span class="ideitalik">hissetmemişti. </span>Daha karmaşıktı. Ve nedense daha umut verici. Amadeu’nun amacı oyunu <span class="ideitalik">gömmek değildi. </span>Yalnızca ona zarar vermeden, <span class="ideitalik">kendi dünyasının sınırlarının ötesine itmekti </span>arzusu; ve ne zaman canı çekerse onu yerinden çıkarıp alabileceğine de emin olmak istiyordu. Artık dünyası, Jorge’siz bir dünyaydı. Ama Jorge hâlâ vardı. Hâlâ <span class="ideitalik">vardı. </span>Bir gün, ‘Artık Jorge olmadığına göre sanki artık ben de yokmuşum gibi,’ demişti.</p>
				<p class="normal">Ondan sonra günlerce kendine güvensiz dolaştı, bana da neredeyse yaltakçılık yapıyordu. ‘Şu satranç meselesi, çok saçma,’ dedi sonunda, onu yüzleşmeye zorladığımda.”</p>
				<p class="normal">Gregorius, O’Kelly’nin sözlerini düşünmüştü: <span class="ideitalik">Dramatik olmaya yatkındı, kabullenmek istemiyordu bunu, ama biliyordu, bu yüzden de her türlü kitsch’le mücadele ediyordu, bunu yaparken haksızlık edebiliyordu, hem de çok.</span></p>
				<p class="normal">Şimdi, Silveira’nın salonunda, Prado’nun kitabındaki <span class="ideitalik">kitsch</span>’le ilgili notu bir kez daha okudu:</p>
				<p class="normal"><span class="ideitalik">Kitsch, bütün hapishanelerin en sahtekârıdır. Parmaklıkları, basitleştirilmiş, sahte duyguların altınıyla kaplanmıştır, bir sarayın sütunları sanır insan onları.</span></p>
				<p class="normal">Adriana bir öbek kâğıt vermişti Gregorius’a, Prado’nun çalışma masasının üzerindeki, iki karton kapak arasına sıkıştırılıp kırmızı kurdeleyle bağlanmış öbeklerden birini. “Bunlar kitapta olmayan şeyler. Bunları herkesin bilmesine gerek yok,” demişti.</p>
				<p class="normal">Gregorius kurdeleyi söktü, karton kapağı kaldırdı ve okumaya başladı:</p>
				<p class="normal"><span class="ideitalik">]orge’nin satrancı. Onu bana uzatışı. Bunu ancak o becerebilir. Onun kadar </span>zorlayıcı <span class="ideitalik">olabilen başka birini tanımıyorum. Ne pahasına olursa olsun yoksun kalmak istemeyeceğim bir zorlama. Tıpkı satranç tahtası üzerindeki zorlayıcı hamleleri gibi. Neyi telafi etmek istiyordu? Bir şeyi telafi etmek istiyordu demek doğru olur mu? ‘Eskiden Estefânia konusunda beni yanlış anladın,’ demedi bana. Şunu dedi: ‘Ben o sırada her şey hakkında konuşabiliriz sanmıştım, aklımızdan geçen her şey hakkında. Biz hep öyle yapardık, unuttun mu?’ Bu sözlerden sonra birkaç saniye, sadece birkaç saniye boyunca birbirimize yeniden kavuşabileceğimizi düşündüm. Sıcacık, harika bir duyguydu bu. Ama silinip gitti. Jorge’nin iri burnu, gözlerinin altındaki torbalar, sararmış dişleri. Eskiden bu yüz benim içimdeydi, benim bir parçamdı. Şimdiyse dışarıda kalıyordu, asla benim içimde yer almamış bir yabancının yüzünden daha yabancı olarak. Göğsümün içi öyle yırtıldı ki, öyle yırtıldı ki.</span></p>
				<p class="normal"><span class="ideitalik">Satranç takımına ne yaptığım neden kitsch sayılsın ki? Aslında basit, gerçek bir hareket. Ve ne yaptımsa sadece kendim için yaptım, başkaları seyretsin diye değil. Bir insan bir şeyi sadece kendisi için yapsaydı ve haberi olmadan bir milyon insan onu seyredip, yaptığını kitsch sayarak pis kahkahalarla gülselerdi: Nasıl bir hüküm verirdik biz?</span></p>
				<p class="normal">Bir saat sonra Gregorius satranç kulübüne girdiğinde O’Kelly içinden çıkılması güç bir final oyununun içine dalmıştı. Pedro da oradaydı: Gregorius’a Moutier’deki mağlup olduğu turnuvayı hatırlatan saralı bakışlı, sümüklerini çeken adam. Oyun masalarından hiçbiri boş değildi.</p>
				<p class="normal">“Gelin buraya oturun,” diyen O’Kelly boş bir sandalyeyi masasının yanına çekti.</p>
				<p class="normal">Kulübe giderken yol boyunca Gregorius kendine bunu neden yaptığını sordu. O’Kelly’den ne istiyordu? Oysa eskiden Estefânia Espinhosa ile aralarında ne geçtiğini ve onu feda etmeyi cidden göze alıp almadığını O’Kelly’ye <span class="ideitalik">soramayacağı </span>besbelliydi. Neden gittiğinin yanıtını bulamamıştı ama geri de dönemeyecekti.</p>
				<p class="normal">Şimdi, sigarasının dumanı yüzüne gelirken ansızın buldu aradığı yanıtı: Prado’nun bir ömür boyu içinde taşıdığı ve Peder Bartolomeu’nun dediği gibi <span class="ideitalik">bütün </span>olmak için ihtiyaç duyduğu adamın yanında oturmanın nasıl bir şey olduğuna bir kez daha emin olmak istemişti. Ona karşı oynayıp kaybetmekten zevk aldığı ve teşekkür beklemeden koca bir eczane hediye ettiği adamın yanında. O rezil konuşmanın arkasından oluşan sıkıntılı sessizliği köpek havlaması bozduğunda kahkahayı patlatan ilk kişi olan adamın yanında.</p>
				<p class="normal">Oyunu kazanıp partneriyle vedalaştıktan sonra, “Oynar mıyız?” diye sordu O’Kelly.</p>
				<p class="normal">Gregorius daha önce hiç kimseye karşı böyle oynamamıştı. Burada mesele oyun değil, karşısındakinin mevcudiyetiydi. Kesinlikle onun mevcudiyetiydi. Mesele, tırnaklarının altı simsiyah olan, nikotinden sararmış parmaklarıyla taşları tam isabetle yerlerine koyan bu adamla hayatı dolan biri olmanın nasıl bir şey olduğuydu.</p>
				<p class="normal">“Size geçen gün anlattığım şeyi, Amadeu ile kendim hakkında, yani unutun onu.”</p>
				<p class="normal">O’Kelly, Gregorius’a baktı, bu bakışta ürkeklik ve her şeyi silip atmak için duyduğu öfke dolu arzu birbirine karışmıştı.</p>
				<p class="normal">“Şarap. Her şey çok farklıydı.”</p>
				<p class="normal">Gregorius başını salladı, o derin ve karmaşık arkadaşlığa duyduğu saygının yüzünden belli olmasını umdu. Ruh gerçeklerin bulunduğu bir yer midir, yoksa bu sözüm ona gerçekler başkaları ve kendimiz hakkında anlattığımız hikâyelerin aldatıcı gölgelerinden mi ibarettir, diye Prado kendine sormuştu dedi.</p>
				<p class="normal">Evet, dedi O’Kelly, bu konu Amadeu’nun kafasını ömrü boyunca meşgul etmişti. Bir insanın ruhu, bizim klişeleşmiş, yavan açıklamalarımızın bize yutturmaya çalıştığından çok daha karmaşıktır derdi. <span class="ideitalik">Her şey çok daha karmaşık. Her saniye daha da karmaşık. ‘Birbirlerini sevdikleri ve hayatı paylaşmak istedikleri için evlendiler’; ‘Paraya ihtiyacı olduğu için hırsızlık yaptı’; ‘Kırmak istemediği için yalan söyledi’: Ne gülünç hikâyeler bunlar! Biz tabaka tabakayız, içimiz uçurum dolu, ruhumuz yerinde duramayan cıva gibi, huyumuzun rengi ve biçimi durmadan salladığımız bir çiçek dürbünündeki gibi değişir.</span></p>
				<p class="normal">Böyle söyleyince, diye karşı çıkmıştı ona Jorge, sanki ruhsal gerçekler <span class="ideitalik">varmış </span>gibi oluyor, sadece fazla karmaşıklar.</p>
				<p class="normal">Hayır, hayır, diye itiraz etmişti Amadeu, açıklamalarımızı sonsuza kadar uzatsak da doğruyu bulamazdık. <span class="ideitalik">Ve yanlış olan, keşfedilecek gerçekler bulunduğunu varsaymak olurdu. Ruh, Jorge, tamamen bir icattır, en dâhiyane icadımız; ve dâhiyaneliği, ruhta, tıpkı gerçek dünyanın bir parçasında olduğu gibi keşfedilecek bir şey olduğu varsayımında yatıyor, bu son derece akla yakın varsayımda. Gerçekse bambaşkadır Jorge: Konuşacak bir şeyimiz olsun diye ruhu keşfettik, karşılaştığımızda üzerinde konuşacak bir şey olsun diye. Bir düşünsene, ya ruh hakkında konuşamasaydık? Bir aradayken ne yapabilirdik? Mahvolurduk!</span></p>
				<p class="normal">“Bu konuda konuşa konuşa gerçekten kendinden geçebilirdi, o zaman kelimenin tam anlamıyla ateşlenir, bana bakıp da onun bu halinden hoşlandığımı gördüğünde şöyle derdi: <span class="ideitalik">Biliyor musun, en güzel şey, düşünmek değil. En güzel şey, şiir. Şiirsel düşünce olsaydı ve düşünen şiir, o zaman cennet olurdu. </span>Daha sonra notlarına başladı: Bence bunlar bu cennete girme çabalarıydı.”</p>
				<p class="normal">O’Kelly’nin gözleri nemli nemli parıldıyordu. Vezirinin tehlikede olduğunu görmemişti. Gregorius önemsiz bir hamle yaptı. Salonda onlardan başka kimse kalmamıştı.</p>
				<p class="normal">“Sonra bir gün düşünce oyunu katı gerçeğe dönüştü. Konunun ne olduğu sizi ilgilendirmez, <span class="ideitalik">hiç kimseyi </span>ilgilendirmez.”</p>
				<p class="normal">Dudaklarını ısırdı.</p>
				<p class="normal">“Karşıda, Cacilhas’taki João’yu da ilgilendirmez.”</p>
				<p class="normal">Sigarasından bir nefes çekip öksürdü.</p>
				<p class="normal">“‘Kendini kandırıyorsun,’ dedi bana, ‘uydurduğun nedenden değil de başka bir nedenden dolayı istiyormuşsun numarası yapıyorsun.’</p>
				<p class="normal">Bunlardı söyledikleri, o lanet olası, kırıcı kelimeler bunlardı: <span class="ideitalik">uydurduğun. </span>Birinin size nedenlerinizi <span class="ideitalik">uydurduğunuzu </span>söylemesinin nasıl bir şey olduğunu tahmin edebiliyor musunuz? Bunu bir <span class="ideitalik">arkadaşın, o </span>arkadaşın söylemesinin nasıl bir şey olduğunu tahmin edebiliyor musunuz?</p>
				<p class="normal">‘Sen bunu nereden bileceksin,’ diye bağırdım ona, ‘ben burada doğru ve yanlış diye bir şey olmadığını düşünüyorum, yoksa sen artık aynı kanıda değil misin?’”</p>
				<p class="normal">O’Kelly’nin tıraşsız yüzünde kırmızı lekeler belirmişti.</p>
				<p class="normal">“Biliyor musunuz, aklımızdan geçen her şey üzerinde konuşabileceğimize gerçekten inanıyordum ben. <span class="ideitalik">Her şey. </span>Romantik. Biliyorum, romantik, lanet olsun. Ama biz böyleydik onunla, kırk yıldan fazla. Amadeu’nun sırtında pahalı ceketiyle, elinde okul çantası olmadan sınıfa geldiği günden beri.</p>
				<p class="normal">Hiçbir fikirden çekinmeyen <span class="ideitalik">oydu. </span>Papazların karşısında Tanrı’nın yok olan kelamından söz etmek isteyen <span class="ideitalik">oydu. </span>Ve ben pervasız, kabul ediyorum, korkunç bir fikri uygulamak istediğimde fark ettim ki onu ve arkadaşlığımızı gözümde büyütmüşüm. Bir canavarmışım gibi baktı bana. Aslında o, laf olsun diye uygulanan bir fikirle bizi gerçekten harekete geçirecek bir fikri ayırt etmesini bilirdi hep. Bu ayrımı, bu kurtarıcı ayrımı bana öğreten de <span class="ideitalik">oydu. </span>Ama birden unutuverdi bunu. Yüzündeki kan çekilmişti. O saniye, o bir tek saniye, olabilecek en korkunç şeyin olduğunu düşündüm: Bir ömür boyu sürmüş olan sevgimizin nefrete dönüşmüş olduğunu. Birbirimizi kaybettiğimiz an, o korkunç an oydu işte.”</p>
				<p class="normal">Gregorius oyunu O’Kelly’nin kazanmasını istiyordu. Hamleleriyle kendisini zorlayıp mat etmesini istiyordu. Ama Jorge aklını oyuna veremiyordu artık, Gregorius da berabere kalacak şekilde ayarladı hamlelerini.</p>
				<p class="normal">“Sınırsız açıksözlülük mümkün değildir,” dedi Jorge, sokakta el sıkışırlarken. “Bizim gücümüzü aşar. Susmak zorunda kalarak yalnız olmak diye bir şey de yoktur.”</p>
				<p class="normal">Soluğunu verirken ağzından buhar çıkıyordu.</p>
				<p class="normal">“Bütün bunların üzerinden çok zaman geçti, otuz yıldan fazla. Sanki dün olmuş gibi. Eczaneyi bırakmadığım için seviniyorum. Orada arkadaşlığımızın içinde oturabiliyorum. Bir zaman için, birbirimizi hiç kaybetmemiş olduğumuzu, onun sadece ölmüş olduğunu düşünmeyi de başarıyorum.”</p>
  <p class="normal">38<span class="ideitalik"> </span></p>
  <p class="normal">Gregorius tam bir saattir Maria João’nun evinin çevresinde dolanıyor, kalbinin neden böyle çarptığını soruyordu kendine. Mélodie onun için, <span class="ideitalik">Amadeu’nun hayatının büyük, el değdirmediği aşkı, </span>demişti. <span class="ideitalik">Maria’yı bir kez bile öpmemişse hiç şaşırmam. Ama kimse, hiçbir kadın onun eline su dökemezdi. Amadeu’nun bütün sırlarını bilen bir tek kişi varsa o da Maria’ydı. Bir anlamda Amadeu’nun kim olduğunu bir tek Maria biliyordu, bir tek </span>o. Jorge de, Amadeu’nun gerçekten güvenip sırlarını paylaştığı tek kadının Maria olduğunu söylemişti. <span class="ideitalik">Maria, Tanrım, evet, Maria, </span>demişti.</p>
				<p class="normal">Maria kapıyı açtığında Gregorius bir bakışta her şeyi anladı. Bir elinde dumanları tüten bir kahve fincanı tutuyor, öteki elini fincanda ısıtıyordu. Berrak, kahverengi gözlerindeki bakış tehditkâr değil, sınayıcıydı. Göz alıcı bir kadın değildi. Dönüp bakılacak bir kadın değildi. Gençken de o tür bir kadın olmamıştı. Ama Gregorius o güne dek bu kadar dikkat çekmeyen, yine de mutlak bir özgüven ve özgürlük saçan bir kadın görmemişti. Sekseni geçmiş olmalıydı, ama titremeyen ellerle mesleğini uyguluyor olsa bile kimse şaşırmazdı.</p>
				<p class="normal">Gregorius içeri girip giremeyeceğini sorduğunda Maria, “Ne istediğinize bağlı,” dedi. Gregorius bir kez daha bir kapı eşiğinde durup bir kimlik gibi Prado’nun portresini çıkarıp göstermek istemiyordu. Kadının sakin, dürüst bakışları ona lafı dolandırmadan açma cesareti verdi.</p>
				<p class="normal">“Amadeu Prado’nun hayatı ve notlarıyla meşgul oluyorum,” dedi, Fransızca olarak. “Onu tanıdığınızı öğrendim. Herkesten daha iyi tanıdığınızı.”</p>
				<p class="normal">Hiçbir şeyin onu şaşkına çeviremeyeceğini bakışları önceden belli etmişti. Ama şimdi şaşırmıştı. Yüzeyde bir şey yoktu. Lacivert yünlü elbisesiyle yine kendinden emin, rahatça yaslanıyordu kapının pervazına, boşta olan eli yine sıcak fincanı sıvazlıyordu, ama biraz daha ağır hareketlerle. Ancak gözlerini daha hızlı kırpıştırıyordu, alnını da, beklenmedik ve sonuçları kötü olacak bir şeyle ansızın karşılaşınca ihtiyaç duyulduğu gibi dikkatini toplamak istercesine kırıştırmıştı. Hiç konuşmadı. Birkaç saniye gözlerini kapadı. Sonra kendini topladı.</p>
				<p class="normal">“O günlere dönmek isteyip istemediğimi bilmiyorum,” dedi. “Ama dışarıda yağmurda durmanızın da bir anlamı yok.”</p>
				<p class="normal">Fransızca kelimeler hiç teklemeden çıkmıştı ağzından, aksanında, anadilini bir an bile bırakmadan, kendini sıkmadan Fransızca konuşan bir Portekizlinin dingin zarafeti vardı.</p>
				<p class="normal">Özenli bir ev sahibesinin görgü kurallarına uygun hareketleriyle değil de pratik olarak gerekeni yerine getiren birinin sakin, sade hareketleriyle Gregorius’a bir fincan kahve verdikten sonra kim olduğunu öğrenmek istedi.</p>
				<p class="normal">Gregorius Bern’deki İspanyol kitabevinden söz etti ona; ve kitapçının kendisine tercüme ettiği cümlelerden. <span class="ideitalik">Başımızdan geçen binlerce deneyimden olsa olsa bir tanesini dile getiririz, </span>diye alıntıladı o sözleri. <span class="ideitalik">Söylenmeden kalan bütün o deneyimlerin altında hayatımıza belli etmeden biçimini, rengini ve tınısını verenler saklıdır.</span></p>
				<p class="normal">Maria João gözlerini kapadı. Yüksek ateşten kalan kabarcıkların göründüğü çatlak dudakları belli belirsiz kıpırdanmaya başladı. Koltuğuna biraz daha gömüldü. Elleriyle bir dizini kavradı, sonra yine bıraktı. Ellerini nereye koyacağını bilemiyordu şimdi. Koyu renkli kılcal damarlarla dolu gözkapakları seğiriyordu. Soluğu yavaş yavaş sakinleşti. Gözlerini açtı.</p>
				<p class="normal">“Bunu duyunca okuldan kaçtınız demek,” dedi.</p>
				<p class="normal">“Önce okuldan kaçtım, sonra bunu duydum,” dedi Gregorius.</p>
				<p class="normal">Kadın gülümsedi. <span class="ideitalik">Bana baktı ve yüzünde uyanık yaşanan hayatın geniş bozkırından gelen bir gülümseme belirdi, </span>diye yazmıştı Yargıç Prado.</p>
				<p class="normal">“İyi. Ama uymuş. Öyle uymuş ki onu tanımak istemişsiniz. Beni nasıl öğrendiniz?”</p>
				<p class="normal">Gregorius hikâyesini anlatmayı bitirince kadın ona baktı.</p>
				<p class="normal">“O kitaptan haberim yoktu. Görmek istiyorum.”</p>
				<p class="normal">Maria kitabı açtı, resmi gördü ve sanki iki misli bir özgül ağırlık onu oturduğu koltuğa bastırıyormuş gibi oldu. Damarlı, neredeyse saydam gözkapaklarının gerisinde gözbebekleri fıldır fıldır dönüyordu. Kendini zorladı, gözlerini açtı ve resme dikti. Kırışık elini yavaşça resmin üzerinden geçirdi, bir kez, bir kez daha. Ellerini dizlerine dayadı, yerinden kalktı, konuşmadan odadan çıktı.</p>
				<p class="normal">Gregorius kitabı eline alıp resmi inceledi. Bubenberg Meydanı’ndaki kafede oturduğu ve resmi ilk kez gördüğü anı düşündü. Adriana’nın eski kasetçalarındaki Prado’nun sesini düşündü.</p>
				<p class="normal">“Şimdi oraya döndüm yine de,” dedi Maria João, yeniden koltuğa oturduğunda. <span class="ideitalik">“Mesele ruh olduğunda, elimizde pek az şey vardır, </span>derdi o.”</p>
				<p class="normal">Yüzünün ifadesi sakinleşmişti, dağınık saçlarını geriye atmıştı. Kitabı alıp resmi inceledi.</p>
				<p class="normal">“Amadeu.”</p>
				<p class="normal">Bu ad onun ağzından, başkalarının ağzından çıkarken olduğundan çok farklı çıkıyordu. Sanki aynı adama ait olması mümkün olmayan bambaşka bir addı.</p>
				<p class="normal">“Bembeyaz ve dingindi, korkutucu bir şekilde beyaz ve dingindi. Belki de fazlasıyla dil olduğundan böyleydi. Onun ağzından artık kelimelerin asla çıkamayacak olmasına inanamadım, inanmak istemedim. Asla. Patlayan damardan akan kan onları, o kelimeleri süpürüp götürmüştü. <span class="ideitalik">Bütün </span>kelimeleri. Her yeri yakıp yıkarak, kana bulayarak yıkılan bir bent. Hemşire olarak pek çok ölüme tanık oldum, ama ölüm bana hiç bu kadar acımasız gelmedi. <span class="ideitalik">Ortaya çıkmaması gereken </span>bir şey olarak. Kesinlikle dayanılmaz bir şey olarak. <span class="ideitalik">Dayanılmaz.”</span></p>
				<p class="normal">Pencerenin dışındaki trafiğin gürültüsüne rağmen odaya sessizlik hâkimdi.</p>
				<p class="normal">“Bana yaklaşırken görür gibiyim onu, elinde hastanenin raporu vardı, sarımsı bir zarftı. Dayanılmaz baş ağrıları ve baş dönmesi şikâyetiyle gitmişti oraya. Tümör olmasından korkuyordu. Anjiyografi, kontrast ilaçlar. Hiçbir şey. Sadece bir anevrizma. ‘Bu hastalık sizi yüz yaşına kadar yaşatır!’ demişti nörolog ona. Ama Amadeu bembeyazdı. <span class="ideitalik">Her an patlayabilir, her an. Beynimdeki bu saatli bombayla nasıl yaşarım ben, </span>diyordu.”</p>
				<p class="normal">Beyin haritasını duvardan indirmiş dedi Gregorius.</p>
				<p class="normal">“Biliyorum, ilk yaptığı şey buydu. Bunun ne anlama geldiğini, insan beynine ve o beynin esrarengiz işlevlerine nasıl büyük bir hayranlık duyduğunu bilenler değerlendirebilirdi ancak. <span class="ideitalik">Tanrı’nın kanıtı, derdi, Tanrı’nın kanıtı bu. Ne var ki Tanrı yok. </span>Ve onun için artık beyinle ilgili bütün düşüncelerden uzak duracağı bir hayat başlamıştı. Hastalığı çok uzaktan da olsa beyinle ilgili olan hastaları hemen uzmana gönderiyordu.”</p>
				<p class="normal">Gregorius, Prado’nun üst kattaki odasında kitap yığınlarının üzerinde duran, beyinle ilgili kocaman kitabı görür gibi oldu. <span class="ideitalik">O cérebro, sempre o cérebro, </span>dediğini duydu Adriana’nın. <span class="ideitalik">Porquê não disseste nada?</span></p>
				<p class="normal">“Benim dışımda kimsenin haberi yoktu bundan. Adriana’nın da. Hatta Jorge’nin de.”</p>
				<p class="normal">Duyduğu gurur sesinden belli belirsiz okunuyordu, ama okunuyordu.</p>
				<p class="normal">“Daha sonra pek konuşmadık bu konuda, konuştuysak da kısa kestik. Söylenecek pek bir şey yoktu. Ama kafasının içinde kanın taşıp akacağı tehlikesi hayatının son yedi yılını gölgeledi. Olacaksa olsun diye dilediği anlar oldu. Korkudan artık kurtulmak için.”</p>
				<p class="normal">Gregorius’a baktı. “Gelin.” Onun önüne düşüp mutfağa gitti. Bir dolabın üstteki rafından cilalı tahtadan büyük, yassı bir kutu aldı, kutunun kapağı oymalıydı. Mutfak masasının başına oturdular.</p>
				<p class="normal">“Notlarının bazılarını, benim yanımda, mutfakta yazdı. Başka bir mutfaktı, ama bu masa vardı orada. <span class="ideitalik">Burada yazdıklarım, en tehlikeli olanlar, </span>derdi. Bunlar hakkında konuşmak istemezdi. <span class="ideitalik">Yazmak sessiz bir şeydir, </span>derdi. Bazen bütün gece burada oturur ve sonra hiç uyumadan muayenehanesine giderdi. Sağlığıyla hiç ilgilenmiyordu. Adriana da bundan nefret ediyordu. Benimle ilgili her şeyden nefret ederdi o. ‘Teşekkür ederim,’ derdi Amadeu giderken, ‘senin yanında kendimi sakin bir limana sığınmış gibi hissediyorum.’ Kâğıtlarını hep mutfakta tuttum. Yerleri orası.”</p>
				<p class="normal">Kutunun kakmalı kilidini açtı ve en üstteki üç sayfayı çıkardı. Birkaç satırı içinden okuduktan sonra kâğıtları Gregorius’un önüne sürdü.</p>
				<p class="normal">Gregorius okudu. Anlamadığı bir yer olduğunda başını kaldırıp kadına bakıyordu, o da tercüme ediyordu.</p>
				<p class="normal">MEMENTO MORI.<sup class="calibre3"><a href="gecetreni_split_027.html#footnote-27595-6" id="footnote-27595-6-backlink" name="footnote-27595-6-backlink">[13]</a></sup> Karanlık manastır duvarları, indirilen bakışlar, karla kaplı mezarlık. Böyle <span class="ideitalik">olmalı </span>mı?</p>
				<p class="normal">Aslında <span class="ideitalik">ne istediği üzerine düşünmek. Kendi alışkanlıklarına ve beklentilerine, ama öncelikle başkalarının beklentilerine ve tehditlerine göğüs germek için sınırlı, tükenen zamanın güç kaynağı olduğunun bilincinde olmak. Yani zamanın geleceği </span>kapayan <span class="ideitalik">değil </span>açan <span class="ideitalik">bir şey olduğunun. Böyle yorumlandığında, güçlüler için, zorbalar için bir tehlikedir yukarıdaki uyarı; onlar ezilenlerin arzularına kulak verecek kimse olmamasını isterler, kendileri bile dinlemesin isterler.</span></p>
				<p class="normal"><span class="ideitalik">“Ne diye düşüneyim onu, son sondur, ne zaman gelecekse gelir, neden söylüyorsunuz bunu bana, en ufak bir şeyi değiştirmez ki.”</span></p>
				<p class="normal">Yanıt nedir?</p>
				<p class="normal"><span class="ideitalik">“Zamanını </span>boşa harcama, işe yarar <span class="ideitalik">bir şey yap.”</span></p>
				<p class="normal"><span class="ideitalik">İşe yarar ne anlama geliyor? Uzun zamandır beslenen arzuları gerçekleştirmeye girişmek. Daha sonra nasılsa zaman bulurum yanılgısına tutunmamak. Gerekli olan değişimle bağlantılı rahatlığa, kendini aldatmaya ve korkuya karşı yürütülen savaşta bir araçtır, uyarı. Hayal edilen yolculuğa çıkmak, bu dili öğrenmek, şu kitapları okumak, bu takıyı satın almak, o ünlü otelde bir gece geçirmek. </span>Kendini ıskalamamak.</p>
				<p class="normal"><span class="ideitalik">Daha büyük şeyler de dahildir buna: Hoşlanılmayan işten çıkmak, nefret edilen bir ortamdan ayrılmak. İnsanın daha hakiki olması, kendi özüne yakınlaşması için ne gerekliyse yapmak.</span></p>
				<p class="normal"><span class="ideitalik">Sabahtan akşama kadar sahilde yatmak ya da kahvede oturmak: Uyarıya verilecek yanıt bu da olabilir, bugüne kadar sadece çalışmış olan birinin yanıtı.</span></p>
				<p class="normal"><span class="ideitalik">“Günün birinde öleceğini düşün, belki de yarın.”</span></p>
				<p class="normal"><span class="ideitalik">“Hep düşünüyorum bunu, bu yüzden işi kırıp güneşte oturuyorum.”</span></p>
				<p class="normal"><span class="ideitalik">Tehditkâr görünen uyarı bizi karla kaplı manastır bahçesine hapsetmiyor. Dışarıya giden yolu açıyor ve bizi şimdiye uyandırıyor.</span></p>
				<p class="normal"><span class="ideitalik">Ölümü hatırlarken başkalarıyla ilişkileri düzeltmek. Bir düşmanlığa son vermek, yapılmış haksızlıklar için özür dilemek, dar kafalılık yüzünden belirtilmeyen takdir duygularını dile getirmek. Fazla önemsenen şeyleri artık önemsememek: Başkalarının iğnelemelerini, kendini beğenmişliklerini, yani bizim hakkımızdaki keyfi kararlarını. Uyarıyı, </span>kendini farklı hissetmek <span class="ideitalik">için bir talimat olarak almak.</span></p>
				<p class="normal"><span class="ideitalik">Tehlike: İlişkiler artık hakiki ve canlı değil, çünkü onlarda o anın gerektirdiği ve belli bir mesafesizliği şart koşan ciddiyet eksik. Hem de: Yaşadığımız pek çok şey için önemli olan, onun ölümlülük düşüncesine değil, geleceğin daha uzun zaman süreceği düşüncesine bağlı olmasıdır. Ölümün bizi beklediğinin bilincine varılacak olursa bu yaşantıyı daha filizlenirken kurutmuş oluruz.</span></p>
				<p class="normal">Gregorius, Oxford’daki <span class="ideitalik">All Souls College</span>’da,<span class="ideitalik"> </span>akşam konferansına kıpkırmızı bir topla gelmeye cesaret eden İrlandalıyı anlattı Maria’ya.</p>
				<p class="normal">“Amadeu şu notu tutmuş: <span class="ideitalik">O İrlandalının yerinde olmak için neler vermezdim!”</span></p>
				<p class="normal">“Evet, tam ona göre,” dedi Maria João, “tam ona göre. Öncelikle başlangıca uyuyor, ilk karşılaşmamıza, bugün olsa, her şey önceden düzenlenmişti derdim. Liceu’daki kız okulunda ilk yılımdı. Öbür taraftaki oğlanlara hepimiz felaket saygı duyuyorduk. Latince ve Yunanca! Sonra bir gün, mayıs ayında sıcak bir gündü, o tarafa gidiverdim, o saçma sapan saygıdan sıkılmıştım. Oyun oynuyor, gülüyor, oynuyorlardı. Bir tek o yapmıyordu bunları. Merdivene oturmuş, kollarını dizlerine dolamıştı, bana bakıyordu. Sanki yıllardır beni bekliyordu. Bana öyle bakmasaydı gidip yanına oturmazdım. Ama o durumda sanki dünyanın en doğal şeyiydi.</p>
				<p class="normal">‘Sen oynamıyor musun?’ diye sordum. Başını kısaca, hafifçe iki yana salladı, neredeyse haşindi.</p>
				<p class="normal">‘Bu kitabı okudum,’ dedi, henüz diktatör olduğunu bilmeyen, belli bir anlamda bilmeyecek de olan bir diktatör gibi yumuşak, karşı konulmaz bir sesle, ‘azizler üzerine bir kitap, Théresé de Lisieux, Teresa d’Ávila filan. Onu okuduktan sonra yaptığım her şey gözüme öyle sıradan göründü ki. Yeterince <span class="ideitalik">önemli </span>değil. Anlıyor musun?’</p>
				<p class="normal">Güldüm. ‘Benim adım Ávila, Maria João Ávila,’ dedim.</p>
				<p class="normal">O da güldü, ama buruk bir gülüştü, ciddiye alınmadığını hissediyordu.</p>
				<p class="normal"><span class="ideitalik">‘Her şey </span>ciddi olamaz, <span class="ideitalik">her zaman </span>da olamaz,’ dedim, ‘öyle olsaydı korkunç olurdu.’</p>
				<p class="normal">Bana baktı, gülüşü artık buruk değildi. Liceu’nun çanı duyuldu, birbirimizden ayrıldık.</p>
				<p class="normal">‘Yarın yine gelir misin?’ diye sordu. Daha beş dakika bile olmamıştı ama sanki yıllardır birbirimizi tanıyor gibiydik.</p>
				<p class="normal">Elbette ertesi gün de gittim oraya, o arada o, soyadımla ilgili her şeyi öğrenmişti, Kastilya Kralı VI. Alfonso tarafından o yöreye gönderilmiş olan Vasco Ximeno ve Kont Raimundo de Borgonha hakkında, o adı 15. yüzyılda Portekiz’e getirmiş olan Antão ve João Gonçalves de Ávila hakkında filan bir konferans çekti bana.</p>
				<p class="normal">‘Birlikte Ávila’ya gidebilirdik,’ dedi.</p>
				<p class="normal">Ertesi gün sınıfın penceresinden Liceu’ya bakınca pencerede gözümü kamaştıran iki tane beyaz nokta gördüm. Onun opera dürbününün camlarından yansıyan güneş ışığıydı. Her şey çok hızlı ilerledi, onun yaptığı her şey çok hızlı ilerlerdi.</p>
				<p class="normal">Teneffüste bana opera dürbününü gösterdi. ‘Annemin,’ dedi, ‘operaya gitmekten çok hoşlanır, ama babam...’</p>
				<p class="normal">İyi bir öğrenci yapmak istiyordu beni. Doktor olabileyim diye. Ben doktor olmak istemiyorum, dedim, ben hemşire olmak istiyorum.</p>
				<p class="normal">‘Ama sen...’ diye söze başladı.</p>
				<p class="normal">‘Hemşire,’ dedim, ‘basit bir hemşire.’</p>
				<p class="normal">Bunu kabul etmesi bir yılını aldı. Ben hayalimde ısrar ettim, onun bana fikrini zorla kabul ettirmesine karşı koydum –arkadaşlığımızı bu pekiştirdi. Çünkü sonunda olan buydu: Ömür boyu süren bir arkadaşlık.</p>
				<p class="normal">‘Dizlerin ne kadar yanık; ve elbisen ne güzel sabun kokuyor,’ dedi, ilk karşılaşmamızdan iki-üç hafta sonra.</p>
				<p class="normal">Ona bir portakal vermiştim. Sınıftakiler çok kıskanıyorlardı: Asilzade ve köylü kızı. <span class="ideitalik">Neden özellikle Maria, </span>dedi benim yakınında olduğumu fark etmeyen bir kız. Kafalarından bir şeyler uyduruyorlardı. Amadeu’nun en önem verdiği öğretmen olan Peder Bartolomeu benden hoşlanmıyordu. Beni görünce yolunu değiştiriyordu.</p>
				<p class="normal">Doğum günümde yeni bir elbise alındı bana. Annemden boyunu biraz kısaltmasını rica ettim. Amadeu o konuda bana hiçbir şey söylemedi.</p>
				<p class="normal">Artık ara sıra bizim tarafa geçiyordu, teneffüste birlikte geziniyorduk. Ailesinden, babasının sırtından, annesinin sessiz beklentilerinden söz ediyordu. Onu etkileyen her şeyi öğrendim. Onun sırdaşı oldum. Evet, öyle oldum: Ömür boyu sırdaşı.</p>
				<p class="normal">Beni düğüne davet etmedi. ‘Canın sıkılır,’ dedi. Onlar kiliseden çıkarlarken bir ağacın arkasında durdum. Bir soylunun pahalı düğünü. Büyük, parlak otomobiller, uzun, beyaz bir duvak. Fraklı ve melon şapkalı erkekler.</p>
				<p class="normal">Fátima’yı ilk kez görüyordum. Mermer beyazlığında, orantılı, <br class="chapter"/>güzel bir yüz. Uzun, siyah saçlar, oğlan çocuğu gibi bir beden. Bebek gibiydi diyemem, ama sanki... gelişmemişti. Bunu kanıtlayamam ama Amadeu’nun ona vasilik ettiğini düşünüyorum. Farkına varmadan. Öyle hükmedici bir adamdı. Başına buyruk değildi, hiç değildi, ama hükmediciydi, parlaktı, üstündü. Aslında onun hayatında bir kadına yer yoktu. Fátima öldüğünde derin bir sarsıntı yaşadı.”</p>
				<p class="normal">Maria João susup camdan dışarı baktı. Sözüne devam ettiğinde sesi tereddütlüydü, sanki vicdanı rahat değildi.</p>
				<p class="normal">“Dediğim gibi: Derin bir sarsıntı. Kuşkusuz. Yine de... nasıl söyleyeyim: Ruhunun en derinine kadar işleyen bir sarsıntı değildi. İlk günlerde sık sık benim yanıma gelip otururdu. Avutulmak için değil. Benden... benden <span class="ideitalik">bunu </span>isteyemeyeceğini biliyordu. Evet, biliyordu bunu. Bilmiş <span class="ideitalik">olmalı. </span>Sadece yanında olmamı istiyordu. Çoğu kez böyleydi: Ben <span class="ideitalik">yanında </span>olmalıydım.”</p>
				<p class="normal">Maria João ayağa kalktı, pencereye gitti, orada durdu, gözleri dışarıya dikili, elleri arkasında kavuşmuş olarak. Yeniden konuştuğunda, bir sır verecek gibi alçaktı sesi.</p>
				<p class="normal">“Üçüncü ya da dördüncü sefer, sonunda cesaret etti, artık içinde tutamıyordu, birine söylemeliydi. Çocuğu olmuyordu. Asla baba olmamak için bir ameliyat geçirmişti. Bu, Fátima’ya rastlamadan çok önce olmuştu.</p>
				<p class="normal">‘Ruhumun yükünü taşımak zorunda kalacak küçük, savunmasız çocukların olmasını istemiyorum,’ dedi. ‘Kendimin bunu nasıl yaşadığını biliyorum – hâlâ da yaşıyorum.’”</p>
				<p class="normal"><span class="ideitalik">Ana-babaların arzularını ve korkularını gösteren çizgiler ateşten bir kalemle, güçsüz ve başlarına ne geldiğini hiç bilmeyen küçüklerin ruhlarına kazınır. Ruhlara dağlanmış o metni bulmak ve ne yazıldığını sökmek için bir ömür harcarız, onu anladığımıza da asla emin olamayız. </span>Gregorius, Maria João’ya, Amadeu’nun babasına yazdığı mektupta neler olduğunu anlattı.</p>
				<p class="normal">“Evet,” dedi Maria João, “evet. Onun üzerinde baskı yapan ameliyat değildi, ondan asla pişmanlık duymadı. Mesele, Fátima’ya bundan söz etmemiş olmasıydı. Fátima çocuksuzluğun acısını çekiyordu, Amadeu da vicdan azabından ölecekti neredeyse. O cesur bir adamdı, olağanüstü bir cesarete sahipti. Ama bu konuda korkaktı ve bu korkaklığı bir türlü hazmedemedi.”</p>
				<p class="normal"><span class="ideitalik">Annem söz konusu olunca korkaktır o, </span>demişti Adriana. <span class="ideitalik">Korkaklık gösterdiği tek nokta. Bunun dışında hiçbir nahoş durumdan çekinmez o, hiçbirinden.</span></p>
				<p class="normal">“Onu anladım,” dedi Maria João, “evet sanırım böyle söyleyebilirim: Onu anladım. Annesiyle babasının onun nasıl içine işlemiş olduklarına tanık oldum ben. Ona ne yapmış olduklarına. Yine de şaşkındım. Fátima yüzünden de. Ama beni daha da çok şaşırtan Amadeu’nun kararının radikalliğiydi, evet gaddarlığıydı. Yirmili yaşlarının ortasında ve bu konuda kendini bağlıyor. Sonsuza kadar. Bunu hazmetmem bir yılımı aldı. Sonunda şunu söyleyebildim: Böyle bir şeyi yapamasaydı, Amadeu, Amadeu olmazdı.”</p>
				<p class="normal">Maria João, Prado’nun kitabını eline aldı, gözlüğünü taktı ve sayfaları çevirmeye başladı. Ama aklı hâlâ geçmişteydi, gözlüğünü çıkardı.</p>
				<p class="normal">“Fátima hakkında, onun Amadeu’ya ne ifade ettiği hakkında daha fazla konuşmadık. Fátima ile birbirimize bir kez kafede rastladık, içeri girdi ve yanıma oturmak zorunda hissetti kendini. Daha garson masamıza gelmeden bunun bir hata olduğunu anlamıştık. Bereket sadece espresso içtik.</p>
				<p class="normal">Bütün bunları anladım mı anlamadım mı bilmiyorum. <span class="ideitalik">Amadeu’nun </span>anladığından bile emin değilim. <span class="ideitalik">Benim </span>korkaklığım da şu: Fátima hakkında neler yazdığını okumadım. ‘Ancak ben öldükten sonra okuyabilirsin,’ dedi, mühürlü zarfı bana verirken. ‘Ama bunun Adriana’nın eline geçmesini istemiyorum.’ O zarfı birkaç kez elime aldım. Bir ara kesin kararımı verdim: Bilmek istemiyordum. Böylece bugün hâlâ kutuda durmakta.”</p>
				<p class="normal">Maria João ölümlülük uyarısıyla yazılı metni kutuya koydu ve kutuyu kenara itti.</p>
				<p class="normal">“Bildiğim bir şey var: Estefânia olayında hiç şaşırmadım. Böyle şeyler vardır: İnsan bazen bir şeye sahip olana kadar onun eksikliğini hissetmez ve sonra bir anda onun eksikliğini çektiği kafasına dank eder.</p>
				<p class="normal">Amadeu değişti. Kırk yıldır ilk kez benden utanıyor, kendisindeki bir şeyi benden saklamak istiyor gibiydi. Sadece biri olduğunu, onun direnişçilerden olduğunu, bu kişinin Jorge ile de bir ilgisinin bulunduğunu öğrenebildim. Ve Amadeu’nun buna izin vermek istemediğini, izin veremeyeceğini. Ama ben Amadeu’yu tanıyordum: Durmadan onu düşünüyordu. Susmasından belli oluyordu: O kadını görmemem gerekiyordu. Sanki o kadını görürsem Amadeu hakkında bilmemem gereken bir şey öğrenebilirdim. Kimsenin bilmemesi gereken. Adeta Amadeu’nun da bilmemesi gereken. Ben de gidip direnişçilerin toplandığı evin önünde bekledim. Dışarı bir tek kadın çıktı; ve hemen anladım: Bu oydu.”</p>
				<p class="normal">Maria João’nun bakışları odada dolaştı, uzaktaki bir noktaya takılı kaldı.</p>
				<p class="normal">“Onu size tarif etmek istemiyorum. Sadece şunu söyleyeceğim: Amadeu’ya neler olduğunu hemen tahmin edebildim. Dünyanın onun gözüne bir anda bambaşka göründüğünü. O güne kadarki düzenin yıkıldığını. Ansızın bambaşka şeylerin önem kazandığını. Öyle bir kadındı o. Oysa ancak yirmili yaşlarının ortasındaydı. O, sadece okuldaki kırmızı İrlandalı top değildi. Bir araya gelmiş bütün kırmızı İrlandalı topların tamamından çok daha fazla bir şeydi: Amadeu, kendisinin <span class="ideitalik">bütün </span>olması için o kızın karşısına çıkan fırsat olduğunu sezmiş olmalı. Erkek olarak, demek istiyorum.</p>
				<p class="normal">Her şeyi: Başkalarının saygısını, Jorge ile arasındaki kutsal saydığı arkadaşlığını, hatta hayatını tehlikeye atmış olması ancak böyle açıklanabilir. Ve İspanya’dan geri döndüğünde... mahvolmuş gibi görünmesi. Mahvolmuştu, evet, doğru kelime bu. Ağırlaşmıştı, dikkatini toplamakta güçlük çekiyordu. Eskiden damarlarında dolaşan cıvadan, serinkanlılığından eser kalmamıştı. Hayat ateşi sönmüştü. Hayatı yeni baştan öğrenmesi gerektiğinden söz ediyordu.</p>
				<p class="normal">‘Liceu’ya gittim,’ dedi bir gün bana. ‘Eskiden, her şey önümde açılıyordu. O kadar çok şey mümkündü ki. Her şey açıktı bana.’”</p>
				<p class="normal">Maria João’nun gırtlağına bir şey tıkanmıştı, öksürdü, konuşmasına devam ettiğinde sesi boğuktu:</p>
				<p class="normal">“Bir şey daha söyledi. ‘Neden birlikte Ávila’ya gitmedik ki hiç,’ dedi.</p>
				<p class="normal">Unuttuğunu sanıyordum. Unutmamıştı. Ağladık. İlk kez birlikte ağlıyorduk.”</p>
				<p class="normal">Maria João dışarı çıktı. Geri geldiğinde boynuna bir atkı dolamıştı, kolunda da kalın bir manto vardı.</p>
				<p class="normal">“Sizinle birlikte Liceu’ya gitmek istiyorum,” dedi. “Liceu’dan geriye ne kaldıysa.”</p>
				<p class="normal">Gregorius onun, Isfahan’ın resimlerini inceleyip sorular sormasını getirdi gözünün önüne. Utanmadığını fark edince şaşırdı. Maria João’dan utanmıyordu.</p>
  <p class="normal">39<span class="ideitalik"> </span></p>
				<p class="normal">Seksen yaşındaki o kadın arabayı bir taksi şoförünün sakinliği ve dikkatiyle kullanıyordu. Gregorius onun direksiyonu ve vitesi tutan ellerini inceledi. Zarif değildi elleri, zaman da ayırmamıştı onlara özel bakım yapacak. Hastalarla ilgilenmiş, onların oturaklarını boşaltmış, sargı sarmış ellerdi. Ne yaptığını bilen ellerdi. Prado neden onu kendine yardımcı yapmamıştı?</p>
				<p class="normal">Arabayı durdurup, parkın içinden yürüyerek geçtiler. Maria João ilkönce kız okulunun binasına girmek istedi.</p>
				<p class="normal">“Buraya otuz yıldır gelmedim. Onun ölümünden beri. O sıralarda hemen hemen her gün geliyordum buraya. Ortak yerimizin, ilk karşılaştığımız yerin bana onunla vedalaşmayı öğretebileceğini sanıyordum. Bunu nasıl yapacağımı bilmiyordum: Onunla vedalaşmayı. İnsan kendi hayatına hiç kimsenin yapmadığı kadar damga vurmuş olan biriyle nasıl vedalaşır?</p>
				<p class="normal">Daha önce bilmediğim ve onun ölümünden sonra da öğrenemediğim bir şey armağan etti o bana: İnanılmaz duyarlığını. Kendisiyle çok meşguldü; ve acımasızlık derecesinde bencil olabiliyordu. Ama aynı zamanda, söz konusu başkaları olduğunda, insanın başını döndürecek derecede hızlı ve kesin bir hayal gücüne sahipti. Daha ben doğru kelimeleri aramaya başlarken onun bana kendimi nasıl hissettiğimi söylediği oluyordu. Başkalarını anlamayı istemek en büyük merakıydı onun, tutkusuydu. Aynı zamanda böyle bir anlama olasılığına kuşkuyla bakmasaydı, insanın başını aksi yönde döndürecek kadar kesin bir kuşkuyla bakmasaydı da kendisi olamazdı.</p>
				<p class="normal">Bana böyle davrandığında inanılmaz, soluk kesici bir yakınlık doğuyordu aramızda. Benim baba evimde özellikle nezaketsiz bir ortam yoktu, ama birbirimize karşı çok temkinliydik, adeta maksada uygun hareket ediyorduk. O sırada içimi okuyabilen biri çıkageldi. Bir vahiy gibiydi. Ve bir umut yeşertti.”</p>
				<p class="normal">Maria João’nun sınıfındaydılar. Sınıfta sıralar yoktu artık, bir tek yazı tahtası yerinde duruyordu. Şurasında burasında cam bulunmayan donuk pencereler. Maria João pencerelerden birini açtı, duyulan gıcırtıdan onyıllar konuştu. Maria eliyle karşıdaki Liceu’yu gösterdi.</p>
				<p class="normal">“Orada. Orada, üçüncü kattaydı opera dürbününün ışık noktaları.” Yutkundu. “Birinin, soylu bir aileden gelen bir çocuğun opera dürbünüyle beni araması: Bu... bu önemli bir şeydi. Ve dediğim gibi, bir umut yeşertti. Çocuksuydu bu umut; ve neyin umudu olduğu belli değildi elbette. Yine de, belli belirsiz, paylaşılmış bir hayatın umuduydu.”</p>
				<p class="normal">Merdivenden indiler, Liceu’da olduğu gibi buradaki basamaklarda da nemli toz ve çürümüş yosundan oluşan sabunumsu bir zar tabaka vardı. Parktan geçene kadar Maria João konuşmadı.</p>
				<p class="normal">“Bir biçimde böyle de oldu sonunda. Paylaşılmış bir hayat demek istiyorum. Yakın uzaklıkta paylaşılmış; uzak yakınlıkta.”</p>
				<p class="normal">Liceu’nun cephesine aşağıdan yukarıya baktı.</p>
				<p class="normal">“Orada oturuyordu, o pencerede, her şeyi bildiği ve sıkıldığı için kâğıt parçalarına küçük mesajlar yazıp teneffüste cebime sokardı. Bunlar... bunlar <span class="ideitalik">billets doux </span>değillerdi. Umduğum şey yazılı olmuyordu onlarda, o kâğıtlarda. Herhangi bir şeyle ilgili fikirleriydi. Teresa d’Ávila ve daha pek çok şey hakkındaki. Beni düşünce dünyasının sakini yapmıştı. ‘Benim dışımda bir tek sen oturuyorsun orada,’ derdi.</p>
				<p class="normal">Çok yavaş ve çok sonraları kavradığım üzere, hayatına dahil olmamı istemiyordu. Açıklaması çok zor olan bir açıdan dışarıda kalmamı istiyordu. Mavi muayenehanede çalışmak isteyip istemediğimi sormasını bekledim bana. Rüyalarımda çalıştım orada, pek çok kez; ve harikaydı, hiç konuşmadan birbirimizi anlıyorduk. Ama sormadı, ima bile etmedi.</p>
				<p class="normal">Trenleri seviyordu, hayatın bir simgesiydiler onun için. Onun kompartımanında yolculuk edebilmeyi isterdim. Ama beni orada istemiyordu. Peronda durmamı istiyordu, her an pencereyi açıp bana danışabilmeyi istiyordu. Ve peronun trenle birlikte hareket etmesini istiyordu. Ben de bir melek gibi, trenle birlikte hareket eden peronda, aynı hızla kayarcasına ilerleyen melekler peronunda durmalıydım.”</p>
				<p class="normal">Liceu’dan içeri girdiler. Maria João çevresine bakındı.</p>
				<p class="normal">“Aslında kızların buraya girmesine izin yoktu. Ama dersten sonra Amadeu beni buraya sokar ve her şeyi gösterirdi. Peder Bartolomeu bizi yakaladı. Öfkeden köpürdü. Ama bunu yapan Amadeu’ydu, bu yüzden peder bir şey söylemedi.”</p>
				<p class="normal">Senyor Cortês’in odasının önündeydiler. İşte şimdi korkuyordu Gregorius. İçeri girdiler. Maria João kahkahaları koyuverdi. Hayat dolu bir kız öğrencinin gülüşüydü bu.</p>
				<p class="normal">“Siz mi yaptınız?”</p>
				<p class="normal">“Evet.”</p>
				<p class="normal">Duvara, Isfahan resimlerine yaklaştı ve Gregorius’a soran gözlerle baktı.</p>
				<p class="normal">“Isfahan, İran. Öğrenciyken gitmek istemiştim oraya. Şark’a.”</p>
				<p class="normal">“Ve şimdi, kaçtığınıza göre telafi ediyorsunuz bunu. Burada.”</p>
				<p class="normal">Gregorius başıyla evetledi. Bu kadar çabuk anlayabilen insanlar olduğunu bilmiyordu. Trenin penceresi açılıp meleğe sorulabilirdi.</p>
				<p class="normal">Maia João şaşırtıcı bir şey yaptı: Gregorius’a yaklaştı ve kolunu omzuna doladı.</p>
				<p class="normal">“Amadeu olsa anlardı bunu. Anlamakla da kalmazdı. Bu yüzden severdi sizi. <span class="ideitalik">A imaginação, o nosso último santuário, </span>derdi hep. Hayal gücü ve yakınlık, dilin yanında kutsal saydığı tek şeylerdi. <span class="ideitalik">Bunlar birbiriyle çok ilişkili, çok, </span>derdi.”</p>
				<p class="normal">Gregorius duraksadı. Ama sonra çalışma masasının çekmecesini açıp Maria João’ya İbranice İncil’i gösterdi.</p>
				<p class="normal">“Bahse girerim ki bu sizin kazağınız!”</p>
				<p class="normal">Maria João bir koltuğa oturdu, Silveira’nın örtülerinden birini dizlerinin üzerine çekti.</p>
				<p class="normal">“Bana oradan bir şeyler okuyun lütfen. O da okurdu. Hiçbir şey anlamazdım elbette, ama harikaydı.”</p>
				<p class="normal">Gregorius, Yaratılış’ın hikâyesini okudu. O, Mundus, Portekiz’deki harap bir lisede, düne kadar tanımadığı ve tek kelime İbranice konuşmayan seksen yaşındaki bir kadına Yaratılış’ı okuyordu. Hayatında yaptığı en çılgınca şeydi bu. Hiçbir şeyden bu kadar zevk almamıştı. Sanki içindeki bütün zincirlerden kurtuluyor, bir kerecik olsun hiç engellenmeden, yakında sonunun geleceğini bilen biri gibi kendi çevresinde dönenip çırpınıyordu.</p>
				<p class="normal">“Şimdi de müzik salonuna gidelim,” dedi Maria João. “Eskiden kilitli olurdu.”</p>
				<p class="normal">Yüksekteki kürsünün karşısına, öndeki sıraya oturdular.</p>
				<p class="normal">“Konuşmasını orada yaptı. Rezil konuşmasını. Ben sevmiştim o konuşmayı. Kendisinden pek çok iz taşıyordu. Amadeu o <span class="ideitalik">konuşmaydı. </span>Ama öyle bir şey vardı ki o konuşmada, beni şaşırttı. Okuduğu metinde yoktu, çıkarmıştı oradan. Konuşmanın son kısmını hatırlayacaksınız, her iki şeye de ihtiyacı olduğunu, hem kelimelerin kerametine hem de zalim olan her şeye karşı beslenecek düşmanlığa dediği yeri. Sonra da şu geliyordu: <span class="ideitalik">Kimse beni seçim yapmaya zorlamasın. </span>Okuduğu son cümle buydu. Ama aslında bir cümle daha vardı: <span class="ideitalik">Seria uma corrida atrás do vento, </span>rüzgârı kovalamaya kalkışmak olurdu bu.</p>
				<p class="normal">‘Ne harika bir tablo!’ diye bağırdım.</p>
				<p class="normal">O zaman İncil’i aldı eline ve Süleyman’ın deyişlerinden okudu: <span class="ideitalik">Güneşin altında yapılan bütün işleri gördüm; hepsi boştur, rüzgârı kovalamaya kalkışmaktır. </span>Şaşırdım.</p>
				<p class="normal">‘Bunu yapamazsın!’ diye bağırdım. ‘Rahiplerin hepsi hemen anlarlar bunu ve seni megaloman sayarlar!’</p>
				<p class="normal">O anda kendisi için, kendi ruh sağlığı için korktuğumu ise söylemedim.</p>
				<p class="normal">‘Ama neden olmasın,’ dedi şaşırarak, ’şiir bu.’</p>
				<p class="normal">‘Ama Kutsal Kitap’tan şiir okuyamazsın. <span class="ideitalik">Kutsal Kitap’tan </span>şiir! Kendi adınla!’</p>
				<p class="normal">‘Şiir her şeye üstün gelir,’ dedi Amadeu, ‘bütün kuralları hükümsüz kılar.’</p>
				<p class="normal">Ama içine kurt düşmüştü, cümleyi çizdi. Benim kaygılandığımı hissetmişti, her zaman her şeyi hissederdi. Bundan bir daha söz etmedik.”</p>
				<p class="normal">Gregorius ona Prado’nun O’Kelly ile Tanrı’nın yok olmakta olan kelamı üzerine yaptığı konuşmayı anlattı.</p>
				<p class="normal">“Bunu bilmiyordum,” dedi Maria João; ve bir süre sustu. Ellerini kavuşturdu, çözdü, yeniden kavuşturdu.</p>
				<p class="normal">“Jorge. Jorge O’Kelly. Bilmiyorum. Onun Amadeu için bir şans mı yoksa şanssızlık mı olduğunu bilmiyorum. Büyük bir şans kisvesi altında görünen büyük bir şanssızlık diye bir şey vardır. Amadeu, Jorge’nin gücünü özlüyordu, kaba bir güçtü o. Aslında onun kabalığını özlüyordu Amadeu, kaba, çatlak ellerinden, fırça gibi, taraz taraz saçlarından ve daha o zamanlar birini söndürmeden birini yaktığı filtresiz sigaralardan belli olan kabalığını. Ona haksızlık etmek istemem, ama Amadeu’nun ona olan hayranlığının hiçbir eleştiri kabul etmemesi hiç hoşuma gitmiyordu. Ben bir köylü kızıydım, köylü çocuklarının nasıl olduğunu bilirdim. Romantizme gerek yok. İşler sarpa sarsaydı Jorge önce kendini düşünürdü.</p>
				<p class="normal">O’Kelly’de onu büyüleyen ve neredeyse başını döndüren şey, onun kendisiyle başkaları arasına kolayca sınır koymasıydı. Hayır diyerek kestirip atıyor ve kocaman burnunun altından sırıtıyordu. Amadeu ise sınırlarını korumak için adeta savaş veriyordu.”</p>
  <p class="normal">Gregorius onun babasına yazdığı mektuptan ve <span class="ideitalik">‘Ötekiler senin duruşma salonundur’ </span>cümlesinden söz etti.</p>
				<p class="normal">“Evet, tam buydu. Bu onu tam anlamıyla kendine güveni olmayan bir adama çevirdi, akla gelebilecek en aşırı hassas adama. Kendisine güvenilmesine, başkaları tarafından kabul görmeye inanılmaz ihtiyaç duyuyordu. Bu güvensizliğini saklamak zorunda hissediyordu kendini, bazen cesaret ya da serinkanlılık gibi <br class="chapter"/>görünen şey aslında ileriye doğru bir kaçıştı. Kendinden aşırı şeyler istedi, gerçekten aşırı, bunun üzerine kendini beğenmiş oldu, adeta cellatlaştı.</p>
				<p class="normal">Onu yakından tanıyanlar, ona ve beklentilerine hiçbir zaman yeterli olamamak, hep eksik kalmak duygusundan söz ediyorlardı. Onun kendisini de hiç yeterli bulmaması her şeyi daha da kötü kılıyordu. Bu yüzden insan, onu kendini beğenmişlikle itham ederek kendini savunamıyordu bile.</p>
				<p class="normal">Örneğin <span class="ideitalik">kitsch</span>’e<span class="ideitalik"> </span>karşı ne kadar da tahammülsüzdü! Özellikle kelimelerde ve el kol hareketlerinde. Kendisi de <span class="ideitalik">kitsch </span>davranmaktan ne kadar korkuyordu! ‘Özgür olabilmek için insan kendini kendi <span class="ideitalik">kitsch</span>’i<span class="ideitalik"> </span>içinde de kabul edebilmeli,’ diyordum. O zaman bir süre soluk alıp verişleri sakinleşiyordu, rahatlıyordu. Müthiş bir belleği vardı. Ama böyle şeyleri çabuk unutuyordu, sonra sıkışan soluğu onu yeniden o demirden, acımasız pençelerine alıyordu.</p>
				<p class="normal">Yargılanmaya karşı savaştı. Hem de nasıl savaştı! Ve savaşı kaybetti. Evet sanırım böyle denebilir: Savaşı kaybetti.</p>
				<p class="normal">Sakin günlerde, hastalarını kabul ettiğinde ve insanlar ona minnettar olduklarında, sanki başarmış gibi görünüyordu. Ama sonra o Mendes olayı oldu. Yüzündeki tükürükten kurtulamadı, ölene kadar rüyasında gördü onu. Bir idamdı.</p>
				<p class="normal">Onun direnişe katılmasına karşıydım. O işin adamı değildi, aklı yeterli olsa da sinirleri yetersizdi. Onun bir şeyi telafi etmek istediğini anlamadım. Ama yapılacak bir şey yoktu. <span class="ideitalik">Ruh söz konusu olduğunda elimizde pek bir şey yoktur, </span>derdi, size onun bu sözlerini daha önce anlatmıştım.</p>
				<p class="normal">Hem Jorge de direnişteydi. Jorge’yi sonunda bu yüzden kaybetti Amadeu. Mutfağımda büzülüp oturdu, durmadan bunu düşündü ve tek kelime etmedi.”</p>
				<p class="normal">Üst kata çıktılar, Gregorius ona zihninde Prado’yu oturtmuş olduğu sırayı gösterdi. Doğru katta değildiler, bunun dışında her şey yerine oturuyordu. Maria João pencerede durdu ve karşıdaki kız okulunda kendi oturduğu sıraya baktı.</p>
				<p class="normal">“Başkalarının mahkemesi. Adriana’nın boynunu kestiğinde o da yaşadı bunu. Ötekiler masada oturuyor ve canavar görmüşçesine bakıyorlardı ona. Oysa o, doğru olan tek şeyi yapmıştı. Ben Paris’teyken bir acil yardım kursuna katılmıştım, o zaman bize göstermişlerdi. Konyotomi. <span class="ideitalik">Ligamen conicum</span>’u<span class="ideitalik"> </span>enlemesine yararak nefes borusunu bir kanülle açık tutmak gerekir. Yoksa pıhtı oluşup hastayı öldürür. Bunu yapabilir miydim, bilemiyorum, kanül yerine tükenmezkalem kullanmak aklıma gelir miydi acaba? Daha sonra Adriana’yı ameliyat eden doktorlar Amadeu’ya, ‘Burada mesleğe başlamak isterseniz...’ demişlerdi.</p>
				<p class="normal">Adriana’nın hayatı için korkunç sonuçları olmuştu. Birinin hayatını kurtardığınızda, asıl o zaman hızla, kolayca vedalaşabilmelisiniz. Bir hayat kurtarmak, karşımızdaki için ve onun üzerinden kendimiz için bir yüktür; ve hiç kimse taşıyamaz bu yükü. Bu yüzden doğanın bir lütfu olarak bakmalıyız ona, hatta kendiliğinden olan bir iyileşme gibi. Kişisel olmayan bir şey gibi.</p>
				<p class="normal">Adriana’nın biraz da dinsel ve fanatik yanı olan minnettarlığını kaldıramıyordu Amadeu. Onun bir köle gibi yaltakçılık yapmasından tiksindiği oluyordu. Ama sonra Adriana’nın o mutsuz aşkı oldu, çocuk aldırdı, içine kapanma tehlikesi yaşadı. Bazen, Amadeu’nun beni Adriana yüzünden muayenehaneye almadığını telkin ediyordum kendime. Ama gerçek bu değil.</p>
				<p class="normal">Mélodie ile, kız kardeşi Rita ile, durum tamamen farklıydı, kolay ve sorunsuzdu. Bir fotoğrafı vardı Amadeu’nun, Mélodie’nin kızlar orkestrasının giydiği berelerden birini oturtmuştu başına. Kız kardeşinin aklına eseni yapma konusunda gösterdiği cesarete imreniyordu. Tekne kazıntısı olan Mélodie’nin anneleriyle babalarının manevi baskısını büyük kardeşlerinden çok daha az hissetmesine bir şey dediği yoktu. Öte yandan bir erkek evlat olarak hayatım çok daha kolay olmalıydı, diye düşünüp öfkelenebiliyordu da.</p>
				<p class="normal">Amadeu’nun evine bir tek kez gittim. Okul yıllarında. Beni davet etmesi bir hataydı. Ailesi bana kibar davrandı ama benim oraya, o zengin, soylu eve ait olmadığımı hepimiz hissettik. O öğle sonrası mutsuz etti Amadeu’yu.</p>
				<p class="normal">‘Umuyorum ki...’ dedi, <span class="ideitalik">‘</span>ben<span class="ideitalik"> </span>hiç...’</p>
				<p class="normal">‘Hiç önemi yok,’ dedim.</p>
				<p class="normal">Çok sonra yargıçla bir kez buluştuk, bunu o istemişti. Vicdanında Tarrafal’ın yükünü taşıyan bir hükümete bağlı olarak görev yapmasının Amadeu’nun hoşuna gitmediğini seziyordu. <span class="ideitalik">Beni hor görüyor, kendi oğlum beni hor görüyor, </span>sözü çıktı ağzından. Sonra bana ağrılarını anlattı, hayatta kalması için mesleğinin nasıl yardımcı olduğunu söyledi. Amadeu’yu duyarsız olmakla suçladı. Amadeu’nun bana söylediklerini ona anlattım: <span class="ideitalik">Her yaptığı bağışlanan bir hasta olarak görmek istemiyorum onu. Öyle olursa babam artık yokmuş gibi gelir bana.</span></p>
				<p class="normal">Amadeu’nun Coimbra’da ne kadar mutsuz olduğunu anlatmadım ona. Çünkü Amadeu doktor olarak geleceğinden kuşku duyuyordu. Sadece babasının arzusunu yerine getirip kendi arzusunu boş verip vermediğinden emin değildi.</p>
				<p class="normal">Şehrin en eski mağazasında hırsızlık yaptı, neredeyse yakalanıyordu, arkasından da sinir krizi geçirdi. Onu ziyaret ettim.</p>
				<p class="normal">‘Nedenini biliyor musun?’ diye sordum. Başıyla evetledi.</p>
				<p class="normal">Bana hiçbir zaman açıklamadı. Ama, babasıyla, mahkeme ve hükümle ilgili olduğunu düşünüyorum. Bir tür umarsız, şifreli başkaldırı. Hastanenin koridorunda O’Kelly ile karşılaştım.</p>
				<p class="normal">‘Bari gerçekten değerli bir şey çalmış olsaydı!’ dedi. ‘Beş para etmez.’</p>
				<p class="normal">O anda ondan hoşlandım mı nefret mi ettim, bilmiyordum. Bugün bile bilmiyorum bunu.</p>
				<p class="normal">Onu duyarsızlıkla suçlarken kesinlikle haklı değildi babası. Amadeu benim yanımda kaç kez behterev hastası pozisyonunu aldı ve sırtına kramp girene kadar o pozisyonda kaldı. Ve sonra gerçekten kambur oldu, dişlerini birbirine bastırarak başını kuş gibi öne doğru uzattı.</p>
				<p class="normal">‘Buna nasıl dayandığını bilmiyorum,’ dedi. ‘Sadece ağrılara değil, aşağılanmaya da.’</p>
				<p class="normal">Hayal gücünün işletemediği bir yer varsa o da annesiydi. Onunla olan ilişkisi benim için bir sır olarak kaldı. Zarif, bakımlı ama silik bir kadın. ‘Evet,’ derdi Amadeu, ‘evet. Mesele bu. Kimse inanmaz buna.’ Annesini o kadar çok şeyle suçladı ki bu kadarı doğru <br class="chapter"/>olamazdı. Sınır çizmekte başarılı olamamasını; çalışma hırsını; kendini aşırı zorlamasını; dans edememesini ve oynayamamasını hep ona yükledi. Bütün bunların annesiyle ve onun yumuşak despotluğuyla ilgisi olduğunu söylüyordu. Ama Amadeu ile bu konuda konuşulamıyordu. ‘Konuşmak istemiyorum, öfke duymak istiyorum! Sadece öfke duymak! <span class="ideitalik">Furioso! Raivoso!’”</span></p>
  <p class="normal">Hava kararmıştı, Maria João farları yaktı.</p>
  <p class="normal">“Coimbra’yı bilir misiniz?” diye sordu.</p>
  <p class="normal">Gregorius başını iki yana salladı.</p>
				<p class="normal">“Üniversitedeki <span class="ideitalik">Biblioteca Joanina</span>’yı<span class="ideitalik"> </span>pek severdi. Hafta geçmezdi ki oraya gitmesin. Ve karnesini aldığı <span class="ideitalik">Sala Grande doz Actos</span>’u<span class="ideitalik"> </span>da severdi. Daha sonra da salonları görmek için sık sık gitti oraya.”</p>
				<p class="normal">Gregorius arabadan inerken başı döndü, arabanın tepesine tutundu. Maria João gözlerini kıstı. “Sık sık olur mu bu?”</p>
  <p class="normal">Gregorius önce tereddüt etti, sonra yalan söyledi. “Bunu hafife almamalısınız,” dedi Maria João, “burada bildiğiniz bir nörolog var mı?” Gregorius başıyla evetledi.</p>
				<p class="normal">Maria João geri dönmeyi düşünür gibi yavaş sürdü arabayı. Ancak kavşağa gelince gaza bastı. Çevresindeki dünya fırıl fırıl dönünce Gregorius sokak kapısının tokmağına tutunmak zorunda kaldı, ancak ondan sonra açabildi kapıyı. Silveira’nın buzdolabından bir bardak süt alıp içti ve sonra ağır ağır, basamaklara birer birer basarak üst kata çıktı.</p>
				<p class="normal">40<span class="ideitalik"> </span></p>
				<p class="normal"><span class="ideitalik">Otellerden nefret ederim. Neden devam ediyorum ki? Bana bunu söyleyebilir misin Julieta? </span>Gregorius cumartesi öğlende Silveira’nın kapıyı açtığını duyunca onun bu sözlerini düşündü, evdeki hizmetçi kız anlatmıştı. Silveira’nın elindeki bavulla paltoyu yere bırakıp antrede bir koltuğa oturması ve bitkin halde gözlerini kapaması bu sözlere çok uygun düşüyordu. Gregorius’un merdivenden indiğini görünce gözleri parladı.</p>
				<p class="normal"><span class="ideitalik">“Raimundo. </span>Isfahan’a gitmedin mi?” diye sordu gülerek.</p>
				<p class="normal">Üşütmüştü, soluyarak konuşuyordu. Biarritz’deki iş görüşmesi beklendiği gibi gitmemişti, yataklı vagondaki garsona iki kez yenilmişti ve şoförü Filipe istasyona zamanında gelmemişti. Üstelik bugün Julieta’nın izin günüydü. Silveira’nın yorgunluğu yüzünden okunuyordu, Gregorius’un trende gördüğünden çok daha büyük ve çok daha derin bir yorgunluk. <span class="ideitalik">Mesele, </span>demişti Silveira, tren o gün Valladolid istasyonunda durduğunda, <span class="ideitalik">hayatımıza kuşbakışı bakamamamız. Ne öne ne arkaya doğru. Bir şey rast giderse şansımız var demektir.</span></p>
				<p class="normal">Julieta’nın bir gün önce hazırladıklarını yediler, sonra da salonda kahve içtiler. Silveira, Gregorius’un gözlerinin soylu partinin fotoğraflarına kaydığını gördü.</p>
				<p class="normal">“Lanet olsun,” dedi, “tamamen aklımdan çıkmış. Toplantı, lanet olası aile toplantısı!”</p>
				<p class="normal">Gitmeyeceğim, <span class="ideitalik">gitmeyeceğim işte, </span>deyip çatalıyla masaya vurdu. Gregorius’un yüzünde gördüğü bir şey durmasına neden oldu.</p>
				<p class="normal">“Ama sen gelirsen...” dedi. “Soylu bir ailenin resmi yemeği. Sonuncusu! Ama eğer istersen...”</p>
				<p class="normal">Filipe onları aldığında saat sekize geliyordu, ikisini antrede durmuş gülmekten kıvranırken görünce şaşırdı. Giyecek uygun bir şeyim yok demişti Gregorius bir saat önce. Sonra Silveira’nın giysilerini denedi ama hepsi dar geldi. Sonra aynada kendine baktı: Çok uzun gelen bir pantolon, uyumsuz kaba ayakkabıların üzerine düşüyordu, önü kapanmayan bir smokin ceketi, yakası boğazını sıkan bir gömlek. Kendini görünce şaşırıp kaldı, ama sonra Silveira’nın kahkaha krizine o da katıldı, şimdi de bu maskaralığın tadını çıkarıyordu. Nedenini açıklayamıyordu, ama bu maskaralıkla Florence’ten öç alabileceğini hissediyordu.</p>
				<p class="normal">Bu gizli öç, asıl hızını Silveira’nın teyzesinin evine girerlerken aldı. Silveira, kendini beğenmiş akrabalarına, İsviçreli arkadaşını, sayısız dil bilen gerçek bir bilim insanı olan Raimundo Gregorio’yu tanıştırmanın tadını çıkardı. Gregorius <span class="ideitalik">erudito </span>kelimesini duyunca, foyası medana çıkmak üzere olan bir dolandırıcı gibi irkildi. Ama sofrada birden şeytan dürttü, çokdilliliğini kanıtlamak üzere İbranice, Yunanca ve Bern Almancasını karmakarışık konuştu, her dakika daha da çılgınlaşan, anlaşılması güç kelime kombinasyonlarıyla kendinden geçti. Dil konusunda bu kadar mizah gücüne sahip olduğunu bilmiyordu, sanki fantezisi onu alıp pervasızca, havalandırarak boş salona taşıyordu, gitgide daha da uzağa, daha da yükseğe; zamanı gelince düşecekti. Başı döndü, çılgın kelimeler, kırmızı şarap, duman ve fondaki müzikle tatlı tatlı dönüyordu başı, bu baş dönmesini <span class="ideitalik">istiyordu </span>ve devam etmesi için elinden geleni yaptı, gecenin yıldızıydı, Silveira’nın akrabaları kendi başlarına kalıp canları sıkılmadığı için memnundular, Silveira sigaraları peş peşe tüttürüyor ve bu sahnenin tadını çıkarıyordu, kadınlar Gregorius’a, hiç alışık olmadığı gözlerle bakıyorlardı, bu bakışların, gösterir gibi oldukları anlama gelip gelmediğinden emin olamıyordu, ama zaten önemi de yoktu, önemli olan, böyle çok anlamlı bakışların olmasıydı ve bu bakışların ona, Mundus’a, parşömen denen en gevrek kâğıttan yapılma adama yöneltilmesiydi.</p>
				<p class="normal">Gecenin bir yerinde mutfağa gitti ve bulaşıkları yıkadı, Silveira’nın akrabalarının mutfağıydı; ama aynı zamanda von Muralt’ların da mutfağıydı; ve İnanılmaz Eva onu dehşetle seyretti. Hizmet eden iki kız gidene kadar beklemiş, sonra gizlice mutfağa süzülmüştü, şimdi de başı dönerek ve iki yana sallanarak, eviyeye dayanarak orada duruyor, tabakları temizliyordu. Baş dönmesinden korkmak istemiyordu, o akşamın çılgınlığının tadını, eskiden, okul bayramında yapamadığı şeyi kırk yıl sonra yerine getirerek çıkarmak istiyordu. Tatlılarını yerlerken, acaba Portekiz’de parayla asalet unvanı alınabilir mi diye sormuştu, ama umduğu şekilde sıkıntılı bir durum olmamış, onun bu sorusunu dili iyi bilmeyen birinin yanlış kullanımı olarak görmüşlerdi. Sadece Silveira sırıtmıştı.</p>
				<p class="normal">Gözlüğünün camları bulaşık yıkarken akıttığı sıcak sudan buğulanmıştı, Gregorius elini boşluğa uzattı, tabaklardan birini yere düşürdü, taş zeminde tabak paramparça oldu.</p>
				<p class="normal"><span class="ideitalik">“Espera, eu ajudo,” </span>dedi Silveira’nın kuzini Aurora, ansızın mutfakta belirivermişti. İkisi birden çömeldiler ve porselen parçalarını topladılar. Gregorius hâlâ bir şey görmüyordu, Aurora ile çarpıştı, daha sonra kızın parfümünün tam da kendi baş dönmesine uyduğunu düşünecekti.</p>
				<p class="normal"><span class="ideitalik">“Não faz mal,” </span>dedi Aurora, Gregorius özür dileyince; kızın alnına kondurduğu öpücüğü hissedince şaşırdı. Burada ne işiniz var diye sordu kız, tekrar ayağa kalktıklarında, bir yandan da kıkır kıkır gülerek eliyle Gregorius’un beline doladığı önlüğü işaret ediyordu. Bulaşık yıkamak mı? O mu? Konuk mu? Çokdilli âlim mi? <span class="ideitalik">“Incrivel!” </span>İnanılmaz!</p>
				<p class="normal">Dans ettiler. Aurora onun önlüğünü çıkarmıştı, mutfaktaki radyoyu açmış, Gregorius’un elinden ve omzundan tutmuştu, şimdi de vals müziği eşliğinde mutfakta döndürüyordu onu. Eskiden Gregorius dans kursuna başlamış, bir buçuk ders sonra kaçarcasına terk etmişti. Şimdi bir ayı gibi dönüyor, bacaklarına uzun gelen pantolona takılıyor, dönmekten dolayı başı dönüyordu, <span class="ideitalik">düşmeme az kaldı, </span>hiçbir şeyin farkında değilmiş gibi görünen ve müziğe ıslıkla katılan Aurora’ya tutunmaya çalıştı, dizleri tutmaz oldu, onu düşmekten alıkoyan kendisini sıkıca yakalayan Silveira’nın eli oldu.</p>
				<p class="normal">Gregorius, Silveira’nın Aurora’ya ne dediğini duymadı, ama çıkıştığı, ses tonundan belli oluyordu. Gregorius’un oturmasına yardım etti, ona bir bardak su getirdi.</p>
				<p class="normal">Yarım saat sonra çıktılar. Daha önce hiç böyle bir şey yaşamadım dedi Silveira arabanın arka koltuğundan, Gregorius bu soğuk insanların hepsini tepetaklak etmişti. Tamam, Aurora’nın zaten böyle bir ünü vardı... ama ötekiler... gelecek sefere Gregorius’u mutlaka yine getirmeliydi, ısrarla böyle söylemişlerdi!</p>
				<p class="normal">Şoförü evine gönderdiler, sonra Silveira direksiyona geçti, Liceu’ya gittiler. “Şimdi tam sırası, değil mi?” demişti Silveira yolda, durup dururken.</p>
				<p class="normal">Kamping lambasının ışığında Silveira Isfahan’ın resimlerini inceledi. Başını salladı. Gregorius’a bir göz attı ve yeniden başını salladı. Bir koltuğun üzerinde Maria João’nun katlayıp bıraktığı örtü duruyordu. Silveira oturdu. Orada daha önce hiç kimsenin, Maria João’nun bile sormadığı sorular sordu Gregorius’a. Eski dillerle ilgilenmeye nasıl başlamıştı? Neden üniversitede değildi? Gregorius’un Florence hakkında anlatmış olduğu her şeyi biliyordu. Ondan sonra hayatına başka kadın girmemiş miydi?</p>
				<p class="normal">Sonra Gregorius ona Prado’yu anlattı. İlk kez, Prado’yu tanımamış biriyle onun hakkında konuşuyordu. Onun hakkında ne çok şey bildiğine ve onu ne kadar çok düşünmüş olduğuna şaşırdı. Silveira ellerini kamp sobasında ısıttı ve Gregorius’un sözünü hiç kesmeden dinledi. Sonunda, kırmızı sedir ağaçlarının kitabını görüp göremeyeceğini sordu.</p>
				<p class="normal">Bakışları uzun süre portreye takılı kaldı. Bin sessiz deneyimle ilgili giriş yazısını okudu. Bir kez daha okudu. Sonra sayfaları çevirmeye başladı. Güldü, yüksek sesle okudu: <span class="ideitalik">Eli açıklık üzerine eli sıkı muhasebe: Bu da var. </span>Sayfaları çevirdi, durakladı, geriye döndü ve yüksek sesle okudu:</p>
				<p class="normal">AREIAS MOVEDIÇAS. SÜRÜKLENEN KUMLAR. <span class="ideitalik">Bir şeyi başarıp başaramamamızın, ne kadar çabalasak da sonuçta şansa bağlı olduğunu anladığımızda; yaptığımız ve yaşadığımız her şeyde, kendi önümüzdeki ve kendimiz için sürüklenen kumlar olduğumuzu anladığımızda; o zaman gurur gibi, yürek karası ve utanç gibi bütün o bildiğimiz ve övülen duygulara ne olacak?</span></p>
				<p class="normal">Silveira oturduğu koltuktan kalktı ve bir aşağı bir yukarı dolaştı, Prado’nun metni gözlerinin önündeydi. Sanki alev alev yanıyordu. Yüksek sesle okudu: <span class="ideitalik">Kendini anlamak: Bu bir keşif midir yoksa bir yaratış mı? </span>Sayfaları çevirip yeniden okudu: <span class="ideitalik">Sadece bana duyduğu ilgiyle değil de gerçekten benimle ilgilenen biri var mıdır? </span>Uzunca bir metin çıkmıştı karşısına, Senyor Cortês’in yazı masasının kenarına oturdu ve bir sigara yaktı.</p>
				<p class="normal">PALAVRAS TRAIÇOEIRAS. HAİN KELİMELER. <span class="ideitalik">Kendimiz hakkında, başkaları ya da sadece nesneler hakkında konuştuğumuzda kendimizi sözlerimizle ifade etmek istiyoruz denebilir. Ne düşündüğümüzü, ne hissettiğimizi açıklamak isteriz. Başkalarının, ruhumuza bir göz atmasına izin veririz. </span>(We give them a piece of our mind, <span class="ideitalik">İngilizce böyle denir. Bir geminin küpeştesinde dururken bir İngiliz söylemişti bunu bana. Bu berbat ülkeden yanımda getirdiğim tek iyi şey bu. Bir de belki </span>All Souls<span class="ideitalik">’ta</span> <span class="ideitalik">rastladığım kırmızı toplu İrlandalının anısı sayılabilir.) Konuya bu açıdan yaklaşırsak, kendimizi açmak bakımından sözü geçen yönetmenler, başına buyruk dramaturglarızdır. Ama belki de tamamen yanlıştır bu. Bir aldanma mı? Çünkü biz kendi sözlerimizle kendimizi sadece </span>açığa çıkarmakla <span class="ideitalik">kalmayız, kendimizi </span>ele veririz. <span class="ideitalik">Açığa vurmak istediğimizden çok daha fazlasını ifşa ederiz; ve bazen de tam tersi olur. Ve başkaları bizim sözlerimizi kendimizin belki de hiç bilmediği bir şeyin belirtisi olarak yorumlayabilirler. Kendimiz olmak hastalığının belirtisi olarak. Başkalarını böyle incelemek eğlenceli olabilir, bizi daha hoşgörülü yapabilir, ama aynı zamanda elimize cephane de verebilir. Ve konuşmaya başladığımız anda başkalarının da bize karşı aynı şeyi yaptıklarını düşünürsek lafımız boğazımızda kalabilir, duyduğumuz dehşet dilimizin sonsuza kadar tutulmasına neden olabilir.</span></p>
				<p class="normal">Dönüş yolunda bolca çelik ve camdan yapılma bir binanın önünde durdular.</p>
				<p class="normal">“Şirketim burası,” dedi Silveira. “Prado’nun kitabının fotokopisini almak isterim.”</p>
				<p class="normal">Motoru kapatıp arabanın kapısını açtı. Gregorius’un yüzüne göz atınca olduğu yerde kaldı.</p>
				<p class="normal"><span class="ideitalik">“Evet </span>ya. Tabii. Bu metin ve fotokopi makinesi – hiç uymazlar.” Elini direksiyonda gezdirdi. “Hem metni yanından ayırmak istemiyorsun sen. Sadece <span class="ideitalik">kitabı </span>değil, <span class="ideitalik">metni </span>de.”</p>
				<p class="normal">Daha sonra, Gregorius gözleri açık yatarken, hep bu sözleri düşündü. Onu bu kadar çabuk ve bu kadar zahmetsizce anlayacak biri neden girmemişti daha önce hayatına? Yatmaya gitmeden önce Silveira onu bir an kucaklamıştı. Baş dönmelerinden söz edebileceği bir adamdı o. Baş dönmelerinden ve nörologdan duyduğu korkudan.</p>
				<p class="normal">41 </p>
				<p class="normal">João Eça, pazar günü öğleden sonra bakımevindeki odasının kapısını açtığında Gregorius bir şey olduğunu onun yüzünden okudu. Gregorius’u içeri davet etmeden önce biraz duraksadı Eça. Soğuk bir mart günüydü, buna rağmen odanın penceresi ardına kadar açıktı. Eça oturmadan önce pantolonunu düzeltti. Titreyen elleriyle satranç taşlarını yerleştirirken kendisiyle mücadele ediyordu. Hem duygularıyla mücadele ediyordu, diye düşündü Gregorius sonradan, hem de onlardan söz edip etmemekle.</p>
				<p class="normal">Eça piyonu çekti. “Bu gece yatakta altıma kaçırdım,” dedi, boğuk bir sesle, “ve hiç farkına varmadım.” Gözlerini satranç tahtasından kaldırmamıştı.</p>
				<p class="normal">Gregorius taşını sürdü. Suskunluğu uzun sürmemeliydi. Dün gece yabancı bir mutfakta başım döndü, sendeledim, neredeyse, istemeden, neşeli bir kadının kollarına düşüyordum dedi.</p>
				<p class="normal">Bu başka bir şey dedi Eça, sinirliydi.</p>
				<p class="normal">Belden aşağısıyla ilgili olmadığı için mi? dedi Gregorius. Her iki olayda da insanın bedenine her zamanki gibi söz geçirememesiydi mesele.</p>
				<p class="normal">Eça ona baktı. İçi kaynıyordu.</p>
				<p class="normal">Gregorius çay hazırladı ve Eça’ya yarım fincan koydu. Eça onun titreyen ellerine baktığını gördü. </p>
				<p class="normal"><span class="ideitalik">“A dignidade,” </span>dedi.</p>
				<p class="normal">“Onur,” dedi Gregorius. “Bunun ne olduğu hakkında hiçbir fikrim yok. Ama salt beden işlevini yerine getirmediği için kaybedilen bir şey olduğunu sanmıyorum.”</p>
				<p class="normal">Eça ilk hamleyi bozdu.</p>
				<p class="normal">“Beni işkenceye götürürlerken altıma yaptım, onlar da alay ettiler benimle. Korkunç bir <span class="ideitalik">aşağılanmaydı, </span>ama <span class="ideitalik">onurumu </span>yitirdiğimi hissetmemiştim. Öyleyse o <span class="ideitalik">ne </span>peki?”</p>
				<p class="normal">Konuşmuş olsaydınız onurunuzu yitirmiş olacağınıza inanıyor musunuz diye sordu Gregorius.</p>
				<p class="normal">“Hiçbir şey söylemedim, tek kelime etmedim. Söylenebilecek bütün sözleri... içimde sakladım. Evet, öyle oldu: <span class="ideitalik">Sakladım </span>onları, kapıyı da üstlerine bir daha açılmamak üzere sürgüledim. Böylece konuşmam artık <span class="ideitalik">söz konusu olamazdı, pazarlık </span>konusu olamazdı. Tuhaf bir etkisi oldu bunun: İşkenceyi ötekilerin bir <span class="ideitalik">hareketi, </span>bir <span class="ideitalik">edimi </span>olarak görmekten vazgeçtim. Orada salt bir beden gibi oturdum, acıları dolu yağışı gibi karşılayan bir et yığını olarak. İşkencecileri, o hareketi yapanlar olarak görmekten vazgeçtim. Onlar bilmiyorlardı ama ben onları alçalttım, amaçsız bir olayın sahnesi konumuna getirdim. Bu, işkenceyi acıya dönüştürmeme yardımcı oldu.”</p>
				<p class="normal">Peki ya ilaç vererek dilinin çözülmesini sağlasalardı?</p>
				<p class="normal">Bunu kendine sıkça sormuştu Eça; ve rüyasında görmüştü. Şu sonuca varmıştı: Böyle yaparak onu <span class="ideitalik">mahvedebilirlerdi </span>ama <span class="ideitalik">onurunu </span>elinden alamazlardı. İnsan onurunun yok olması onu ancak bizzat kendisinin <span class="ideitalik">yitirmesiyle </span>olurdu.</p>
				<p class="normal">“Siz de kalkmış, pislenen bir yatak için telaş ediyorsunuz, öyle mi?” diye sordu Gregorius ve gidip pencereyi kapattı. “Hava soğuk, hem hiç koku yok, kesinlikle yok.”</p>
				<p class="normal">Eça elini gözlerinin üzerinden geçirdi. “Sonda filan istemiyorum ben, pompa istemiyorum. Birkaç hafta daha fazla yaşayacağım diye.”</p>
				<p class="normal">Kişinin <span class="ideitalik">ne </span>pahasına olursa olsun yapmayacağı ya da izin vermeyeceği şeylerin olması: Belki de onurlu olmak budur dedi Gregorius. Ahlaki sınırlar olması gerekmiyor diye ekledi. Onur başka yollardan da kaybedilebilir. Müzikholde horoz ötüşü taklidi yapan bir öğretmen. Kariyer uğruna yalakalık yapanlar. Sınır tanımayan fırsatçılık. Bir evliliği kurtarmak için yalancılık yapmak, tartışmadan kaçınmak. Bunun gibi şeyler.</p>
				<p class="normal">“Ya dilencilik?” diye sordu Eça. “İnsan onuruyla dilencilik edebilir mi?”</p>
				<p class="normal">“Belki, eğer hikâyesinde bir zorunluluk varsa, kaçınılmaz bir şey, çözümleyemeyeceği bir durum varsa. Ve eğer o da ona sahip çıkıyorsa. Kendine sahip çıkıyorsa,” dedi Gregorius.</p>
				<p class="normal">Kendine sahip çıkmak – bu da bir onurdur. Herkesin gözü önündeki linçe onuruyla dayanabilir kişi. Galileo. Luther. Ama kendini borçlu durumuna sokan ve bunu inkâr etmek için içinden gelen dürtüye karşı koyan kişi de onurludur. Politikacıların elinden gelmeyen şeye yani. Dürüstlüğe, dürüstlük gösterme cesaretine. Hem başkalarına hem de kendine karşı.</p>
				<p class="normal">Gregorius sustu. İnsan ne düşündüğünü ancak onu söze döktüğü zaman bilirdi.</p>
				<p class="normal">“Bir tiksinme vardır,” dedi Eça, “çok özel bir tiksinme, karşımızda durmadan yalan söyleyen biri olduğunda hissettiğimiz tiksinme. Belki de bu tiksinme onursuzlukla ilgilidir. Sınıfta yanımdaki çocuk yapış yapış ellerini pantolonuna silerdi, tuhaf bir biçimde yapardı bunu, bugün bile gözümün önünde: Sanki elini <span class="ideitalik">sahiden </span>silmiyormuş gibiydi. Benimle arkadaş olmayı çok isterdi. Ama yürümedi. Hem nedeni pantolon da değil. <span class="ideitalik">Zaten </span>bir tuhaftı o.”</p>
				<p class="normal">Vedalarda ve özür dilemelerde bile bir onur meselesi vardır diye ekledi. Amadeu bazen bu konuda konuşurdu. Özellikle karşıdaki kişinin onurunu kırmayan bir bağışlamayla kıran bir bağışlama arasındaki fark kafasını kurcalardı. <span class="ideitalik">Karşısındakinin boyun eğmesini istemeyen bir bağışlama olmalı, </span>derdi. <span class="ideitalik">Yani Kutsal Kitap’taki gibi kendini Tanrı’nın ve İsa’nın karşısında onların uşağı gibi görmen gereken türden olmamalı. Uşak olarak! Orada öyle yazıyor.</span></p>
				<p class="normal">“Öfkeden köpürüyordu,” dedi Eça. “Sonradan sık sık da, İncil’de ölümün ele alınış tarzındaki onursuzluk hakkında da konuştu. <span class="ideitalik">Onuruyla ölmek, ölümün bir son olduğunu kabul ederek ölmek demektir. Ve ölümsüzlükle ilgili bütün saçmalıklara karşı durmak. </span>Paskalyada muayenehanesi açık olurdu, her günkünden de fazla çalışırdı.”</p>
				<p class="normal">Gregorius, Tejo’dan geçerek Lizbon’a döndü. <span class="ideitalik">Yaptığımız ve yaşadığımız her şeyde, sürüklenen kumlar olduğumuzu anladığımızda... </span>bunun onur için anlamı neydi?</p>
				<p class="normal">42 </p>
				<p class="normal">Pazartesi sabahı Gregorius trene binip Coimbra’ya gitti, Prado’nun, esas olarak babasının arzusuna uyarak ve kendi arzularını göz ardı ettiği için tıp eğitiminin büyük bir hata olup olmadığı sorusuyla kendine işkence ederek yaşadığı şehre. Bir gün şehrin en eski mağazasına gidip hiç ihtiyacı olmayan şeyler çalmıştı. Oysa arkadaşı Jorge’ye tam donanımlı bir eczane alıp hediye edebilecek gücü vardı. Gregorius, Prado’nun babasına ve hayallerinde babasının mahkûm ettiği hırsızın öcünün alınacağı kişi rolünü yüklediği güzel kadın hırsız Diamantina Esmeralda Ermelinda’ya yazdığı mektubu düşündü.</p>
				<p class="normal">Yola çıkmadan önce Maria João’ya telefon edip Prado’nun eskiden oturduğu sokağın adını sormuştu. Maria’nın, baş dönmesinin nasıl olduğunu kaygıyla sormasına kaçamak yanıt vermişti. Bu sabah henüz başı dönmemişti. Ama değişik bir şey vardı. Sanki cisimlerle temasa geçebilmek için, kendisine hafifçe karşı koyan incecik bir hava yastığıyla baş etmesi gerekiyordu. Delmesi gereken hava tabakasını koruyucu bir kılıf gibi benimseyebilirdi, o tabakanın ötesindeki dünyanın sürekli elinden kaçtığına dair içinde parlayan korku olmasaydı. Lizbon’daki peronda, kale gibi direncinden iyice emin olmak için azimli adımlarla dolaşmıştı. İşe yaramıştı, trendeki boş kompartımana yerleştiğinde sakinleşmişti.</p>
				<p class="normal">Prado bu yolu sayısız kez kat etmişti. Maria João telefonda Amadeu’nun demiryoluna olan tutkusundan söz etmişti, João Eça da, Amadeu’nun bu konularda bilgi sahibi olmasının, <span class="ideitalik">demiryoluna karşı duyduğu çılgın yurtseverliğin, </span>direniştekilerin hayatını kurtarmış olduğunu anlatmıştı. Özellikle bir demiryolu makasının yerleştirilmesine hayran olmuştu diye anlatmıştı. Maria João ise bir başka şeyi vurgulamıştı: Tren yolculuğu hayal gücü nehrinin yatağıydı, fantezinin akışkanlaştığı ve ruhun kilitli odalarında oynatılan resimlerin gözümüzün önüne geldiği bir hareketti. O sabah Gregorius’un Maria João ile konuşması tahmininden uzun sürmüştü, dün ona Kutsal Kitap’tan bölümler okurken aralarında oluşan garip, değerli yakınlık sürüyordu. Gregorius, O’Kelly’nin içini çekerek söylediği kelimeleri yine duyar gibi oldu: <span class="ideitalik">Maria, Tanrım, evet, Maria. </span>Maria João’nun kendisine kapıyı açmasının üzerinden henüz yirmi dört saat geçmişti, Prado’nun en tehlikeli saydığı fikirlerini neden bir başka yerde değil de Maria’nın mutfağında yazdığının nedenini artık açıkça biliyordu Gregorius. Neydi neden? Maria João’nun <br class="chapter"/>korkusuzluğu muydu? Yaşarken, kendi içinde sınırlarını kurabilmiş ve özgürlüğe kavuşabilmiş –ki Prado ancak hayal edebilirdi bunu– bir kadınla karşı karşıya olduğunu düşünmesi miydi?</p>
				<p class="normal">Hâlâ Liceu’da otururmuş gibiydiler telefonda konuşurken, Gregorius, Senyor Cortês’in yazı masasında, Maria João ise, dizlerindeki örtüyle koltukta.</p>
				<p class="normal">“Yolculuk konusunda tuhaf bir çelişki içindeydi,” demişti Maria João. “Yolculuk etmek isterdi, hep daha uzaklara gitmek, hayal gücünün önünde açtığı mekânlarda kaybolmak isterdi. Ama Lizbon’dan çıkar çıkmaz sıla özlemi çekmeye başlardı, korkunç bir sıla özlemi, öyle ki ona bakamazdınız. ‘Tamam, Lizbon güzel ama...’ derlerdi insanlar ona.</p>
				<p class="normal">Meselenin aslında Lizbon değil, kendisi, Amadeu olduğunu anlamazlardı. Çünkü onun çektiği sıla özlemi, alışık olduğu, sevdiği şeylere olan özlem değildi. Çok daha derin bir şeydi, özünü etkilemişti onun: Kendi içindeki sağlam, sadık ve onu ruhunun kıyılarına vuran tehlikeli dalgalardan ve sinsi alt akıntılardan koruyan bentlerin gerisine dönüp sığınmaktı. İçindeki koruyucu duvarların Lizbon’dayken, baba evindeyken, Liceu’dayken, ama özellikle mavi muayenehanedeyken her zamankinden sağlam olduğunu deneyimlerinden öğrenmişti. <span class="ideitalik">Mavi benim emniyet rengimdir, </span>derdi.</p>
				<p class="normal">Kendini kendinden korumasının söz konusu olması, sıla özleminin neden hep beraberinde panik ve felaket tadı taşıdığını açıklar. Sıla özlemi çektiğinde her şey çok çabuk olmalıydı, yolculuğunu bir anda keser ve eve koşardı. Böyle bir şey yaptığında Fátima kaç kez hayal kırıklığına uğramıştı!”</p>
				<p class="normal">Maria João kısa bir tereddütten sonra eklemişti:</p>
				<p class="normal">“Amadeu’nun sıla özleminin aslında ne olduğunu Fátima’nın anlamaması iyi oldu. Yoksa şöyle düşünürdü: Onun kendi kendisinden korkmasını belli ki önleyemiyorum.”</p>
				<p class="normal">Gregorius, Prado’nun kitabını açtı ve ötekilerle kıyaslanamayacak ölçüde başka her şeyin anahtarı gibi görünen notu kaçıncı kez okudu.</p>
				<p class="normal">ESTOU A VIVER EM MIM PRÓPRIO COMO NUM COMBOIO A ANDAR. YOL ALMAKTA OLAN BİR TRENDE OTURUR GİBİYİM KENDİ İÇİMDE. <span class="ideitalik">Gönüllü olarak binmedim, seçme hakkım yoktu, nereye gittiğimi bilmiyorum. Çok çok eskiden bir gün kompartımanımda uyandım ve tekerleklerin döndüğünü hissettim. Heyecanlıydı, tekerleklerin tıkırtısını dinledim, başımı esen rüzgâra verdim, yanımdan geçen şeylerin hızının tadını çıkardım. Keşke trenin yolculuğuna hiç ara verilmese. Herhangi bir yerde sonsuza kadar durmasını kesinlikle istemezdim.</span></p>
				<p class="normal"><span class="ideitalik">Trenden inemeyeceğimi Coimbra’da, konferans salonundaki sert bir bankta otururken kavradım. Rayları ve yönü değiştiremem. Hızı ben belirlemiyorum. Lokomotifi görmüyorum, onu kimin kullandığını ve makinistin güvenilir görünüp görünmediğini bilemem. Sinyalleri doğru okuyup okumadığını, yanlış yerleştirilmiş makasları fark edip etmeyeceğini de bilemem. Kompartımanımı değiştiremem. Koridordan geçenleri görüp şöyle düşünüyorum: Belki onların kompartımanlarında durum benimkinden çok farklıdır. Ama oralara gidip bakamam, daha önce hiç görmediğim, bundan sonra da görmeyeceğim bir kondüktör kompartımanın kapısını kilitleyip sürgülemiş. Pencereyi açıyorum, iyice dışarı sarkıyorum ve başkalarının da aynı şeyi yaptığını görüyorum. Tren hafif bir dönemeçte. Son vagonlar hâlâ tüneldeler ama ilk vagonlar da öyle. Belki de daire çizerek gidiyordur tren, kimse, hatta makinist bile fark etmeden hep daire çiziyordur? Trenin uzunluğu hakkında hiçbir bilgim yok. Bir şey görebilmek, anlayabilmek için boyunlarını uzatanları görüyorum. Onlara selam veriyorum ama rüzgâr kelimelerimi savuruyor.</span></p>
				<p class="normal"><span class="ideitalik">Kompartımandaki aydınlatma değişiyor, ama bu konuda kararı veren ben değilim. Güneş ve bulutlar, alacakaranlık ve yine alacakaranlık. Yağmur, kar, fırtına. Tavandaki ışık donuk, biraz parlıyor, pırıltılı bir ışık oluyor, titremeye başlıyor, sönüyor, yeniden yanıyor, bir ölü kandili, kristal bir avize, parlak renkli bir floresan, hepsi birden. Radyatörlere güvenilmiyor. Sıcak havada ısıtıp soğuk havada üşütebilirler. Anahtarı çevirdiğimde tıkırtılar duyuluyor ama değişen bir şey olmadı. Tuhaftır ki paltom da beni hep aynı derecede ısıtmıyor. Dışarıda her şey alışıldık, makul seyrine kavuşuyor gibi. Belki öteki kompartımanlarda da öyledir. Benimkindeyse durum beklediğimden farklı, çok farklı. Tasarımcısı sarhoş muydu? Deli miydi? Şeytani bir şarlatan mıydı?</span></p>
				<p class="normal"><span class="ideitalik">Vagonlarda tarifeler var. Nerede duracağımıza bakmak istiyorum. Sayfaları boş. Durduğumuz istasyonlarda yer tabelaları yok. Dışarıdaki insanlar meraklı bakışlar atıyorlar trene. Sık sık yaşanan kötü hava koşulları camları donuklaştırmış. İç tarafın resmini çarpıtıyorlar diye düşünüyorum. Birden, nesneleri düzeltmek ihtiyacı duyuyorum. Pencere sıkışıyor. Bağırmaktan sesim kısılıyor. Başkaları öfkeyle duvara vuruyorlar. İstasyondan sonra bir tünel var. Soluğumu kesiyor. Tünelden çıkarken gerçekten durduk mu diye soruyorum kendime.</span></p>
				<p class="normal"><span class="ideitalik">Yolculuk sırasında ne yapılabilir? Kompartıman düzene sokulabilir. Takırdamasınlar diye nesneleri sabitleyebilirim. Ama sonra hareket ederken oluşan rüzgârın şişip camı göçerteceğini düşlüyorum. Uğraşıp düzelttiğim her şey havalanıp gidiyor. Bu sonu gelmeyen yolculukta çok düş görüyorum, kaçırdığım trenlerin, tarifedeki yanlış bilgilerin, girince çözülüp boşluğa dağılan istasyonların, kırmızı kepleriyle birden boşlukta beliren istasyon görevlilerinin ve şeflerinin düşünü. Bıkkınlıktan uyuyorum bazen. Uykuya dalmak tehlikelidir, dinlenmiş olarak uyandığım ve değişikliklere sevindiğim pek nadirdir. Kural olarak, uyanınca karşımda bulduğum şey beni rahatsız eder, hem içimde hem dışımda.</span></p>
				<p class="normal"><span class="ideitalik">Bazen irkiliyorum ve şöyle düşünüyorum: Tren her an raydan çıkabilir. Evet, çoğunlukla irkiltir beni bu düşünce. Ama nadiren, akkor gibi ışıldayan anlarda kutsal bir şimşek gibi sarsar beni.</span></p>
				<p class="normal"><span class="ideitalik">Uyanırım ve ötekilerin manzarası geçer önümden. Bazen yıldırım gibi geçer, onların değişkenliklerine ve taşkın saçmalıklarına pek ayak uyduramam; sonra durmadan aynı şeyi söyleyip yaptıkları için yine eziyet edercesine yavaş geçerler. Onlarla benim aramda bir cam olduğu için memnunum. Böylece, onlar beni serbestçe ateş altına almaksızın onların arzularını ve planlarını görürüm. Tren tam istim gidince ve onlar kaybolunca seviniyorum. Başkalarının arzuları: Bize yöneliklerse ne yaparız?</span></p>
				<p class="normal"><span class="ideitalik">Alnımı kompartımanın camına dayıyorum ve bütün dikkatimi topluyorum. Bir kez, bir tek kez dışarıda neler olduğunu kavramak istiyorum. Gerçekten </span>kavrayabilmek. <span class="ideitalik">Hemen yine elimden kayıp gitmesin diye. Olmuyor. Her şey çok hızlı gelişiyor, tren açık arazide durduğunda bile. Bir sonraki izlenim bir öncekini siliyor. Hızla koşan bellek ısınıyor, olayların uçucu resimlerini sonradan anlaşılır bir şeyin hayali olarak bir araya getirmekle meşgulüm. Dikkatli olmanın ışığı nesnelerin peşinden ne kadar hızlı koşsa da ben hep geç kalıyorum. Her zaman her şey bitmiş oluyor. Her zaman avucumu yalıyorum. Asla o anda </span>orada <span class="ideitalik">olamıyorum. Geceleyin kompartımanın iç tarafı cama yansıdığında da olamıyorum.</span></p>
				<p class="normal"><span class="ideitalik">Tünelleri seviyorum. Umudun sembolleridir onlar: Bir an gelir yeniden aydınlık olur. Eğer o sırada gece değilse.</span></p>
				<p class="normal"><span class="ideitalik">Bazen ziyaretçi gelir kompartımanıma. Kilitlenip sürgülenmiş kapıya rağmen bunun nasıl olabildiğini bilemiyorum, ama oluyor. Çoğunlukla münasebetsiz bir zamanda geliyor ziyaretçilerim. Şimdiki zaman insanları bunlar, ama geçmişten gelen de çok oluyor. Canları istediği gibi gelip gidiyorlar, düşüncesizce davranıyorlar ve beni rahatsız ediyorlar. Onlarla konuşmam gerekiyor. Her şey geçici, mesafeli ve unutulmaya yazgılı; tren sohbetleri işte. Birkaç ziyaretçi iz bırakmadan kayboluyor. Bazıları yapışkan ve kötü kokan izler bırakıyorlar, havalandırmanın yararı olmuyor. O zaman kompartımandaki eşyanın tamamını sökmek ve yerlerine yenilerini koymak geliyor içimden.</span></p>
				<p class="normal"><span class="ideitalik">Yolculuk uzun. Öyle günler oluyor ki hiç bitmesin istiyorum. Nadir, değerli günler. Trenin sonsuza kadar hareketsiz kalacağı son bir tünel olduğunu bilmekten mutlu olduğum günler de oluyor.</span></p>
				<p class="normal">Gregorius trenden inerken akşam olmak üzereydi. Mondego’nun öteki tarafındaki bir otelde oda tuttu, oradan bakınca şehrin Alcáçova Tepesi’ndeki eski mahallesi görülebiliyordu. Batmakta olan güneşin ışıkları, bütün yapılara tepeden bakan üniversitenin görkemli binalarını sıcak, altınsı bir ışığa buluyordu. Yukarıda, dik, dar sokaklardan birinde Prado ile O’Kelly bir República’da, ortaçağdan kalma öğrenci yurtlarından birinde kalmışlardı.</p>
				<p class="normal">“Ötekilerden farklı bir yerde kalmak istemiyordu,” demişti Maria João, “yan odalardan gelen sesler bazen ona yaka silktirse de, çünkü buna alışık değildi. Ama ailenin önceki kuşaklardan kalan geniş arazilerden gelen varlığı bazen onun sırtında büyük bir yük oluyordu. İki kelime vardı ki onlar kadar öfkesini tepesine çıkaranı yoktu: <span class="ideitalik">colónia </span>ve <span class="ideitalik">latifundiório. </span>İşte o zaman kurşun sıkmaya hazır birine benziyordu.</p>
				<p class="normal">Onu ziyaret ettiğimde özellikle özensiz giyinmişti. Öteki tıp öğrencileri gibi neden onun da fakültenin sarı bandını takmadığım sordum.</p>
				<p class="normal">‘Üniformalardan hoşlanmadığımı biliyorsun,’ dedi, ‘Liceu’nun kasketine bile tahammül edemezdim.’</p>
				<p class="normal">Geri dönüş saatim geldiğinde, ikimiz istasyonda dururken perona bir öğrenci geldi, edebiyat bölümünün lacivert bandını takmıştı.</p>
				<p class="normal">Amadeu’ya baktım. ‘Mesele <span class="ideitalik">bant </span>değil,’ dedim, ‘mesele <span class="ideitalik">sarı </span>bant. Sen <span class="ideitalik">mavi </span>bandı takmak isterdin.’</p>
				<p class="normal">‘Biliyorsun,’ dedi, ‘içimin okunmasından hoşlanmam. Yine gel, lütfen.’</p>
				<p class="normal">Öyle bir <span class="ideitalik">por favor </span>derdi ki bunu duymak için dünyanın öbür ucuna gidebilirdim.”</p>
				<p class="normal">Prado’nun oturduğu sokağı bulmak güç olmadı. Gregorius öğrenci yurdunun koridoruna bir göz atıp birkaç basamak çıktı. <span class="ideitalik">Coimbra’da, bütün dünya bize aitmiş gibiyken. </span>Jorge o günleri böyle tanımlamıştı. Jorge ile Prado, insanlar arasındaki <span class="ideitalik">lealdade</span>’yi, sadakati tesis edenin ne olabileceğini demek bu binada kâğıda not etmişlerdi. Bir tek ‘aşk’ın yer almadığı bir liste. <span class="ideitalik">Arzulamak, hoşlanmak, güvence. </span>Er ya da geç dağılacak duygulardı bunlar. Sürekli olan tek şey sadakatti. <span class="ideitalik">Bir arzu, bir karar, ruhun taraf tutması. </span>Tesadüfi karşılaşmaları ve duyguları bir ihtiyaca dönüştüren şey. <span class="ideitalik">Bir nebze sonsuzluk, sadece bir nebze, ama olsun, </span>demişti Prado. Gregorius, O’Kelly’nin yüzünü görür gibi oldu. <span class="ideitalik">Aldandı. İkimiz de aldandık, </span>demişti sarhoşlar gibi ağır ağır.</p>
				<p class="normal">Gregorius’un elinde olsa üniversitede hemen <span class="ideitalik">Biblioteca Joanina</span>’ya<span class="ideitalik"> </span>ve <span class="ideitalik">Sala Grande dos Actos</span>’a<span class="ideitalik"> </span>giderdi, Prado bu iki mekân yüzünden hep gelmişti buraya. Ama bu sadece belli saatlerde mümkün oluyordu, bugün için de bu saatler geçmişti.</p>
				<p class="normal"><span class="ideitalik">Capela de São Miguel </span>ise açıktı. Gregorius yalnızdı, barok tarzdaki olağanüstü güzel orgu inceledi. <span class="ideitalik">Orgun baş döndürücü sesini, doğaüstü seslerin tufanını duymak istiyorum. Tiz sesli, gülünesi bando müziğine karşı orgun sesine ihtiyacım var, </span>demişti Prado konuşmasında. Gregorius kiliseye gittiği günleri getirdi aklına. Din cemaatine <br class="chapter"/>kabul edilme dersleri, annesiyle babasının cenaze merasimleri. <span class="ideitalik">Gökteki babamız... </span>ne kadar da yavan, lezzetsiz ve laubali bir laf! Ve bütün bunların, diye düşündü, Yunanca ve İbranice metinlerdeki derin şiirsellikle hiçbir ilgisi yoktu. Hiç, kesinlikle hiç!</p>
				<p class="normal">Gregorius ürperdi. İstemeden yumruğunu indirmişti sıraya, çevresine utanarak bakındı ama hâlâ yalnızdı orada. Dizlerinin üstüne çöktü, Prado’nun, babasının kambur sırtına yaptığını yaptı: O duruşun, içerden bir bakışla nasıl olduğunu gözünün önüne getirmeye çalıştı. <span class="ideitalik">Çekip almak gerekir onu! </span>demişti Prado, Peder Bartolomeu ile birlikte günah çıkarma sandalyelerinin önünden geçerken. <span class="ideitalik">Ne biçim bir aşağılanma!</span></p>
				<p class="normal">Gregorius doğrulduğunda şapel çevresinde fır dönüyordu. Sıraya tutundu, geçene kadar bekledi. Telaşlı öğrenciler yanından koşarak geçerlerken ağır ağır koridorlarda yürüdü ve bir amfiye girdi. En arkadaki sıraya oturdu, ilk aklına gelen, doçente düşüncesini yüksek sesle söyleme fırsatını kaçırmış olduğu Euripides hakkındaki konferans oldu. Sonra düşünceleri, öğrenciyken katıldığı derslere uzandı. Ve sonunda, amfide ayağa kalkıp kritik sorular soran öğrenci Prado’yu getirdi gözünün önüne. Sağlam, bol ödüllü, kürsülerinde otorite olan profesörler onun tarafından sınandıklarını hissediyorlardı demişti Peder Bartolomeu. Ama Prado burada kibirli, ukala bir öğrenci olarak bulunmamıştı. Kuşkuların Araf’ında yaşamış, kendini harcama korkusuna kapılmıştı. <span class="ideitalik">Trenden inemeyeceğimi Coimbra’da, konferans salonundaki sert bir bankta otururken kavradım.</span></p>
				<p class="normal">Bir hukuk dersiydi, Gregorius hiçbir şey anlamadı ve çıktı. Gecenin geç saatlerine kadar kampusta kaldı, kafasını karıştıran duyguları çözümlemeye çalışıp durdu. Neden birdenbire, Portekiz’in en tanınmış üniversitesinde bir amfide durup engin filoloji bilgisini öğrencilerle paylaşmaktan çok hoşlanacağını düşünmüştü? Acaba yaşayabileceği bir hayatı ziyan mı etmişti, sahip olduğu yeteneklerle ve bilgisiyle kolayca yaşayabileceği bir hayatı? Öğrenciyken birkaç yarıyıl sonra derslere girmemesini ve bütün zamanını bıkıp usanmadan metinleri okumaya ayırmış olmasını daha önce hiç, bir tek saat bile bir hata saymamıştı. Birdenbire bu tuhaf özlem nereden çıkmıştı? Ve gerçekten özlem miydi hissettiği?</p>
				<p class="normal">Küçük bir aşevinden ısmarladığı yemek geldiğinde tiksindi ve gecenin serinliğine çıkmak istedi. Bu sabah çevresini saran zar inceliğindeki hava yastığı yine gelmişti, bu sefer biraz daha kalın, bir nebze daha güçlü bir basınçla. Lizbon’daki peronda olduğu gibi iyice sağlam bastı yere, bu defa yararı oldu.</p>
				<p class="normal">JOÃO DE LOUSADA DE LEDESMA, O MAR TENEBROSO. Bir sahafta kitap dolu duvarların önünden geçerken kalın cilt gözüne çarptı. Prado’nun çalışma masasının üzerindeki kitaptı. Okuduğu son kitap. Gregorius onu raftan aldı. İri, kaligrafik yazı, bakır oymayla resmedilmiş sahiller, çini mürekkebiyle çizilmiş deniz yolculukları. <span class="ideitalik">Cabo Finisterre, </span>dediğini duydu Adriana’nın, <span class="ideitalik">yukarıda, Galiçya’da. Saplantı gibiydi. Oradan söz ederken yüzüne heyecanlı, ateşli bir ifade yayılırdı.</span></p>
				<p class="normal">Gregorius bir köşeye oturdu ve 12. yüzyılda yaşamış Müslüman coğrafya bilgini El İdrisi’nin sözlerini bulana kadar sayfaları çevirdi: <span class="ideitalik">Santiago’dan yola çıkıp Finisterre’ye kadar gittik, köylülerin taktığı bir ad bu, dünyanın sonu anlamına geliyor. Gökten ve denizden ötesi görünmüyor, denizin hiç kimsenin yolculuk edemeyeceği kadar fırtınalı olduğunu söylüyorlar, bu yüzden de öte tarafta ne olduğunu kimse bilmiyor. İç yüzünü anlamaya meraklı olan birkaç kişinin gemileriyle ortadan kaybolduklarını ve hiçbirinin geri dönmediğini söylediler bize.</span></p>
				<p class="normal">Fikrin Gregorius’un içinde şekil alması zaman aldı. <span class="ideitalik">Salamanca’da tarih doçenti olarak çalıştığını çok sonra duydum, </span>demişti João Eça, Estefânia Espinhosa hakkında. Estefânia direniş için çalışırken postanede görevliydi. Prado ile birlikte kaçtıktan sonra İspanya’da kalmıştı. Ve üniversitede tarih okumuştu. Adriana, Prado’nun İspanya’ya gitmesiyle Finisterre’ye birdenbire fanatikçe ilgi duymasının arasında bir bağlantı görmemişti. Ya bu ikisi arasında bir bağ varsa? Ya Estefânia ortaçağda uçsuz bucaksız, fırtınalı denizden duyulan korkuya hep ilgi duyduysa ve bu ilgi onu tarih okumaya sevk ettiyse; ve o ikisi birlikte Finisterre’ye gittilerse? Ya Prado’yu altüst eden ve geri dönmeye zorlayan şey dünyanın ucuna yapılan bu yolculukta olduysa?</p>
				<p class="normal">Ama yo, fazla sapıkça, fazla serüvensi bir şey olurdu bu. Kadının bu korku uyandıran deniz hakkında bir kitap yazmış olduğunu sanmak da adeta saçmalıktı. Bu saçmalıklarla sahafın zamanını alması doğru değildi.</p>
				<p class="normal">“Bir bakalım,” dedi sahaf. “Aynı başlık – bu neredeyse olanaksız. Yerleşik akademik geleneklere karşı olurdu. Adına bir bakalım.”</p>
				<p class="normal">Bilgisayar, Estefânia Espinhosa’nın yazdığı iki kitap olduğunu bildiriyordu, her ikisi de Rönesans başlangıcıyla ilgiliydi.</p>
				<p class="normal">“Çok da uzak değil, öyle değil mi?” dedi sahaf. “Ama daha kesin bir şey bulacağız, dikkat edin şimdi.” Salamanca Üniversitesi’nin Tarih Bölümü’nü aradı.</p>
				<p class="normal">Estefânia Espinhosa’nın kendi sayfası vardı ve yayınlarının bulunduğu listenin hemen başında şunlar yer alıyordu: Finisterre üzerine iki yazı, biri Portekizce, öteki İspanyolca. Sahaf sırıttı.</p>
  <p class="normal">“Bu aletten hoşlanmam, ama bazen...” Uzman bir kitabevini aradı telefonla, kitaplardan biri orada vardı.</p>
				<p class="normal">Mağazaların kapanma saati yaklaşıyordu. Karanlık denize dair koca kitabı koltuğunun altına sıkıştıran Gregorius hızla koştu. Kapakta kadının bir resmi var mıydı acaba? Kitabı satıcı kızın elinden koparırcasına aldı ve arkasını çevirdi.</p>
				<p class="normal">Estefânia Espinhosa, 1948’de Lizbon’da doğdu, halen Salamanca Üniversitesi’nde Yeniçağ Başları İspanyol ve İtalyan Tarihi profesörü. Ve her şeyi açıklayan bir portre.</p>
				<p class="normal">Gregorius kitabı satın aldı, otele giderken birkaç metrede bir durup resmi inceledi. <span class="ideitalik">O yalnızca okuldaki kırmızı İrlandalı top değildi, </span>dediğini duydu Maria João’nun. <span class="ideitalik">Bütün İrlandalı topların toplamından daha fazlasıydı: Amadeu, kendisinin bütün olması için onun bir fırsat olduğunu hissetmiş olmalı. Erkek olarak demek istiyorum. </span>João Eça’nın söyledikleri de tam yerine oturuyordu: <span class="ideitalik">Bence Estefânia, sonunda mahkemeden çıkması için gereken fırsattı, dışarıya, hayatın özgür, sıcak alanına; ve bu bir tek kez arzularına, tutkularına uyarak yaşaması için; başkalarının canı cehennemeydi.</span></p>
				<p class="normal">Demek ki mavi evin önünde direksiyona geçtiğinde ve kendisinden yirmi sekiz yaş büyük Prado ile sınırı aştığında, O’Kelly’den, tehlikeden uzağa, yepyeni bir hayata gittiğinde yirmi dört yaşındaydı.</p>
				<p class="normal">Otele dönerken psikiyatri kliniğinin önünden geçti Gregorius. Hırsızlıktan sonra Prado’nun geçirdiği sinir krizini düşündü. Maria João onun klinikte özellikle gözleri başka bir şey görmeden içlerine kapanıp bir aşağı bir yukarı dolaşan ve kendi kendine konuşan hastalarla ilgilendiğini anlatmıştı. Daha sonraları da bu tür insanları gözlemlemiş ve sokakta, otobüste, Tejo’da öfkelerini hayali düşmanlara püskürten ne çok kişi olduğunu görüp şaşırmıştı.</p>
				<p class="normal">“Onlarla konuşmayıp hikâyelerini dinlememiş olsaydı, Amadeu, Amadeu olmazdı. Böyle bir şey o insanların başına daha önce gelmemişti, yanılıp da onlara adresini verirse hemen ertesi gün koşup evine geliyorlardı, Adriana da onları kapı dışarı etmek zorunda kalıyordu.”</p>
				<p class="normal">O VENENO ARDENTE DO DESGOSTO. ÖFKENİN KOR ZEHRİ. <span class="ideitalik">Başkaları bizi kendilerine –pervasızlıklarına, adaletsizliklerine, düşüncesizliklerine– öfkelenmeye zorlarlarsa, üzerimizde güçlerini denemiş olurlar, ruhumuzun içine yayılıp yiyip bitirirler onu, çünkü öfke, bütün yumuşak, soylu ve uyumlu duyguları dağıtan, bizi uykumuzdan eden kor bir zehir gibidir. Uyuyamayıp ışığı yakarız ve kanımızı emip gücümüzü tüketen asalak bir parazit gibi içimizde yuva kuran öfkeye öfkeleniriz. Sadece verdiği zarara kızmayız, bir başına içimizde gelişmesine de kızarız, çünkü biz şakaklarımız zonklayarak yatağın kenarında otururken, öfkenin uzaktaki asıl faili, kurbanı olduğumuz öfkenin parçalayıcı gücünden zarar görmeden kalır, içimizdeki insansız sahnede, sessiz öfkenin parlak ışığına bulanmış olarak sadece kendimiz için müphem figürler ve müphem sözlerle bir oyun sahneleriz; ve bu sözleri, buz gibi alevlenen bir ateş olarak iç organlarımızda hissettiğimiz umarsız bir öfkeyle müphem düşmanlarımıza fırlatırız. Bunun, karşımızdakine zarar verme olanağı bulabileceğimiz ve zararın iki yanlı dengelenebileceği sahici bir hesaplaşma değil de bir gölge oyunundan ibaret olmasından duyduğumuz çaresizlik büyüdükçe zehirli gölgelerin dansı daha da çılgınlaşır, düşlerimizin en karanlık katakomplarına kadar peşimizden gelirler. (Saldırıya geçeceğiz diye düşünürüz hiddetle; ve geceler boyu karşımızdakinde yangın bombası etkisi yaratacak sözler arayıp buluruz, öyle ki artık içinde öfke alevleri parlayan kişi o olur, biz ise, karşımızdakinin yenilgisinden duyduğumuz sevinçle sakinleşmiş olarak huzur içinde kahvemizi içeriz.)</span></p>
				<p class="normal"><span class="ideitalik">Öfkeyi </span>doğru <span class="ideitalik">biçimde kullanmak ne anlama gelebilirdi? Karşılarına çıkan şeyler yüzünden kesinlikle susup kalan ruhsuz yaratıklar olmak istemiyoruz, değerlendirmeleri, soğuk, ruhsuz hükümlerde tükenip giden yaratıklar, hiçbir şey umurlarında olmadığı için hiçbir şey karşısında heyecanlanmayanlar. Ve bu nedenle, öfkeyi asla tatmamış olmayı, yavan bir duygusuzluktan ayırt edilemeyecek bir soğukkanlılıktan şaşmamayı ciddi olarak arzulayamayız. Öfke bize kim olduğumuzu da öğretir biraz. Bu nedenle şunu bilmek istiyorum: Öfkenin zehrinden etkilenmeden, onun hakkında bildiklerimizden yararlanacak şekilde kendimizi yetiştirmek ve geliştirmek, ne anlama gelebilirdi?</span></p>
				<p class="normal"><span class="ideitalik">Öfkelenmeye ve varlığını sadece kendimizin bildiği ve elimizde olmadan duçar olduğumuz zavallı bir gölge tiyatrosunda bunu başkalarının burnundan fitil fitil getirmeye çok fazla, çok çok fazla güç ve zaman harcadığımız, ölüm döşeğinde çıkarılan son bilançonun parçası olarak –ki bu parçanın tadı siyanür gibi acı olacaktır– aklımızda kalacaktır. Bu bilançoyu düzeltmek için ne yapabiliriz? Ailelerimiz, öğretmenlerimiz ve öteki eğitmenlerimiz neden bundan hiç söz etmediler bize? Bu çok önemli anlamın bir kısmını neden dile getirmediler? Ve bu konuda, ruhumuzu yararsız, kendine zarar veren bir öfkede ziyan etmemizi engelleyebilecek bir pusulayı yanımıza neden vermediler?</span></p>
				<p class="normal">Gregorius uzun zaman uyanık yattı. Ara sıra kalkıp pencereye gitti. Üniversitesi ve çan kulesiyle şehrin kuzey tarafı şimdi, gece yarısından sonra, kuru, lanetli ve biraz da tehditkâr görünüyordu. Gizemli bölgeye giriş iznini boşuna bekleyen bir arazi ölçümcüsünü gözünün önüne getirebiliyordu.</p>
				<p class="normal">Başını üst üste yığılmış yastıklara yaslayan Gregorius, Prado’nun kendini öteki cümlelerden daha fazla açtığı, kendi önünde ortaya koyduğu cümleleri bir kez daha okudu: <span class="ideitalik">Bazen irkiliyorum ve şöyle düşünüyorum: Tren her an raydan çıkabilir. Evet, çoğunlukla irkiltir beni bu düşünce. Ama nadiren, akkor gibi ışıldayan anlarda kutsal bir şimşek gibi sarsar beni.</span></p>
				<p class="normal">Bu tablonun nereden geldiğini bilmiyordu, ama Gregorius birden şiirsel düşünceyi cennet olarak düşleyen bu Portekizli doktoru, raydan çıkanlar için suskun bir sığınağa dönüşmüş bir manastırın avlusunu çevreleyen geçidin sütunları arasında otururken gördü. Onun raydan çıkmasının nedeni, acı çeken ruhundaki sıcak lavların, kendi içinde hâkimiyet ve aşırı zorlama cinsinden ne varsa, karşısına çıkan her şeyi baş döndürücü bir hiddetle yakıp kavurmuş ve önüne katıp sürüklemiş olmasıydı. Prado bütün beklentileri boşa çıkarmış, bütün tabuları yıkmıştı, mutluluğu da burada yatıyordu. Kambur sırtıyla yargılayan babadan, ihtiraslı annesinin tatlı diktatörlüğünden ve kız kardeşinin ömür boyu süren, boğucu minnettarlığından kurtulup sonunda huzura kavuşmuştu.</p>
				<p class="normal">Ve kendine karşı da sonunda huzur bulmuştu. Sıla özlemi sona ermişti, artık Lizbon’a da, güven hissinin mavi rengine de ihtiyacı yoktu. Şimdi, kendini tümüyle içindeki sellere bıraktığı ve onlarla tek vücut olduğu bu anda, hiçbir şey için bir koruma duvarı örmesine gerek kalmamıştı. Kendi kendine engel olmaksızın dünyanın öbür ucuna kadar gidebilirdi. Sonunda, tekerleklerin her tıkırtısında mavi Lizbon’undan uzaklaştığını düşünmek zorunda kalmadan Sibirya’nın karlı bozkırlarından geçerek Vladivostok’a gidebilirdi.</p>
				<p class="normal">Manastırın bahçesine güneş vuruyordu, sütunların renkleri gitgide açıldı, sonunda bembeyaz oldular, geriye sadece parlayan bir derinlik kaldı ve Gregorius orada kontrolünü kaybetti.</p>
				<p class="normal">İrkilip kendine geldi, sallana sallana banyoya gitti, yüzünü yıkadı. Sonra Doxiades’e telefon etti. Yunanlı, Gregorius’a baş dönmesini bütün ayrıntılarıyla anlattırdı. Sonra bir süre konuşmadı. Gregorius içinde yükselen korkuyu hissediyordu.</p>
				<p class="normal">“Herhangi bir şey olabilir,” dedi Yunanlı sonunda sakin doktor sesiyle. “Çoğu zararsızdır, hemen kontrol altına alınamayacak bir şey değildir. Ama testler yapılması gerekiyor. Portekiz’de de buradaki kadar iyi yapabilirler. Bana sorarsanız, buraya dönün derim. Doktorlarla anadilinizde konuşun. Korku ve yabancı dil birbirine pek uymaz.”</p>
				<p class="normal">Gregorius sonunda uykuya daldığında üniversitenin arkasında şafağın ilk ışıkları görünmeye başlamıştı.</p>
				<p class="normal">43 </p>
				<p class="normal">Üç yüz bin cilt var dedi turist rehberi, sivri topukları Biblioteca Joanina’nın mermer zemininde tıkırdıyordu. Gregorius geride kalıp çevresine baktı. Böyle bir yeri daha önce görmemişti. Altın yaldızla ve tropik ahşabıyla döşenmiş, zafer taklarını anımsatan kemerlerle birbirine bağlanmış salonlar, kemerlerin üzerinde kütüphaneyi 18. yüzyılın başında kurmuş olan Kral V. João’nun arması. Zarif sütunlar üzerindeki küçük balkonlarıyla barok raflar. Kral V. João’nun bir tablosu. Görkemli etkiye görkem katan kırmızı bir yol halısı. Masallardaki gibiydi.</p>
				<p class="normal">Homeros, İlyada ve Odysseia’nın, onları kutsal metinlere dönüştüren göz alıcı ciltleriyle birden çok nüshası. Gregorius gözlerini daha ötelerde gezdirdi.</p>
				<p class="normal">Bir süre sonra bakışlarının raflarda dikkatsizce dolaşmaya başladığını fark etti. Düşünceleri Homeros’a takılı kalmıştı. Kalbinin atışlarını hızlandıran düşünceler olmalıydı bunlar, ama ne konuda olduklarını çözemedi. Bir köşeye gitti, gözlüğünü çıkardı, gözlerini kapadı. Yandaki salondan turist rehberinin tiz sesi geliyordu. Avuç içlerini kulaklarına bastırdı, bunaltıcı sessizliğin içinde dikkatini topladı. Saniyeler ilerledi, kanının uğultusunu duyuyordu.</p>
				<p class="normal"><span class="ideitalik">Evet</span>. Farkına varmadan aradığı şey, Homeros’un bir tek kez kullandığı bir kelimeydi. Gregorius’un arkasında, belleğin kulislerinde gizlenmiş bir şey sanki hatırlama gücünün eskisi kadar iyi olup olmadığını kontrol etmek istiyordu. Soluğu hızlandı. Kelimeyi hatırlayamadı. <span class="ideitalik">Hatırlayamadı.</span></p>
				<p class="normal">Rehber, peşinde grupla salondan geçti, insanlar gevezelik ediyorlardı. Gregorius onların arasından kendine yol açarak en arkaya gitti. Kütüphanenin kapısının kapandığını, anahtarın kilitte döndüğünü duydu.</p>
				<p class="normal">Kalbi yerinden çıkacakmışçasına çarparken rafa koştu ve Odysseia’yı aldı. Eski, sertleşmiş derinin keskin kenarları avucunu kesti. Telaşla sayfaları çevirdi, tozlar çevreye dağıldı. Kelime, sandığı yerde değildi. <span class="ideitalik">Değildi.</span></p>
				<p class="normal">Sakin soluk almaya çalıştı. Sanki içinden sis bulutları geçiyordu, gelip giden bir baş dönmesi hissetti. Bütün destanı sistemli bir biçimde aklından geçirdi. Başka bir yer söz konusu olamazdı. Ama bu çabasının sonucu, araştırmaya başlarken sahip olduğu sözde kanaatin de dağılıp gitmesi oldu. Ayaklarının altındaki zemin sallanmaya başladı, bu kez baş dönmesi de değildi nedeni. Acaba müthiş yanılmış olabilir miydi, İlyada’da mıydı? Onu raftan alıp dalgın dalgın karıştırdı. Sayfaları çeviren elinin hareketi anlamsızlaştı, mekanikleşti, dakikalar geçtikçe amacını unuttu, Gregorius hava yastığının kendisini sardığını hissetti, ayaklarını yere vurmaya çalıştı, kollarını savurdu, kitap elinden düştü, dizleri büküldü, yumuşakça, bitkince yere yığıldı.</p>
				<p class="normal">Kendine gelince bir kol boyu uzakta duran gözlüğünü aradı zorlukla. Saatine baktı. Aradan çeyrek saatten daha fazla geçmiş olamazdı. Oturur durumda sırtını duvara dayadı. Sadece soluk alıp verdiği dakikalar geçti, bir yerine bir şey olmadığı, gözlüğü kırılmadığı için seviniyordu.</p>
				<p class="normal">Ve sonra, ansızın, içinden panik yükseldi. Bu unutuş bir şeyin başlangıcı mıydı? Unutmanın ilk, minicik adası? Büyüyecek miydi, yanına başkaları eklenecek miydi? <span class="ideitalik">Unutmanın moloz yığınlarıyız, </span>diye yazmıştı Prado bir yerde. Ya şimdi bir çığ yuvarlansaydı üstüne ve o değerli kelimeleri önüne katıp sürükleseydi? İri elleriyle başını kavradı ve başka kelimelerin de kaybolmasını engelleyebilecekmiş gibi sıktı. Görüş açısındaki bütün cisimleri bir bir aradı ve her birine adını verdi, önce Bern şivesiyle olanı, sonra yüksek Almancasını, Fransızcasını, İngilizcesini, sonunda da Portekizcesini. Hepsi tamamdı, yavaş yavaş sakinleşti.</p>
				<p class="normal">Bir sonraki turist grubunun girmesi için kapı açıldığında Gregorius köşede bekledi, kalabalığın arasına karıştı, sonra kapıdan geçip gözden kayboldu. Coimbra’nın üstünde koyu mavi bir gök kubbeleniyordu. Bir kafede küçük, ağır yudumlarla papatya çayı içti. Midesi rahatladı, biraz bir şeyler yiyecek duruma geldi.</p>
				<p class="normal">Öğrenciler ılık mart güneşinde yere uzanmışlardı. Birbirine sarılmış bir kadınla bir erkek birden kahkahalar atmaya başladılar, sigaralarını fırlattılar, akıcı, yumuşak hareketlerle ayağa kalktılar ve dans etmeye başladılar, öyle hafif ve gevşekti ki hareketleri sanki yerçekimi yoktu. Gregorius hatırlayışın çekimini hissetti ve kendini ona bıraktı. İşte ansızın karşısındaydı, onyıllardır hiç aklına getirmediği o sahne.</p>
				<p class="normal"><span class="ideitalik">Kusursuz, ama biraz ağır, </span>demişti Latince profesörü, Gregorius amfide Ovid’in <span class="ideitalik">Metamorfozlar</span>’ından<span class="ideitalik"> </span>çeviri yaparken. Aralıkta bir öğle sonrası, kar taneleri, elektrik ışığı. Sırıtan kızlar. <span class="ideitalik">Biraz daha dans edin! </span>demişti, papyon kravatlı, blazer ceketli, boynunda kırmızı bir fular olan profesör. Gregorius sırada otururken bedenini bütün ağırlığıyla hissetmişti. Yerinde kıpırdarken sıra gıcırdamıştı. Geri kalan zamanda, başkaları çeviri yaparken, duygusuz bir uyuşukluk içinde oturmuştu orada. Noel için süslenmiş sundurmaların arasından geçerken bu uyuşukluğu sürmüştü.</p>
				<p class="normal">Tatil bittikten sonra bu toplantıya bir daha gitmemişti. Kırmızı fularlı adamdan uzak durmuştu, öteki profesörlerden de. O günden sonra sadece evde çalışmıştı.</p>
				<p class="normal">Hesabı ödeyip <span class="ideitalik">O Rio dos Poetas </span>denen Mondego’dan geçerek otele döndü. <span class="ideitalik">Can sıkıcı biri miyim sence? Nasıl? Ama Mundus, bana böyle bir şey soramazsın! </span>Bütün bunlar neden acı veriyordu, şimdi bile? Yirmi-otuz yılda bunlardan <span class="ideitalik">kurtulmayı </span>neden başaramamıştı?</p>
				<p class="normal">Gregorius iki saat sonra otelde uyandığında güneş batmaktaydı. Natalie Rubin tıkır tıkır sesler çıkaran iğne topuklu ayakkabılarıyla Bern Üniversitesi’nin mermer zeminli koridorlarında yürümüştü. Ön taraftaki boş bir amfide ayakta durup kıza, Yunanca dilbilgisinde bir tek kez rastlanan kelimelerle ilgili bir nutuk çekmişti. O kelimeleri tahtaya yazmak istemişti ama tahta öyle kaygandı ki tebeşir kaymıştı, onları yüksek sesle söylemek istediğinde de unutmuştu. Huzursuz uykusu Estefânia Espinhosa’yı da katmıştı içine, ışıldayan gözleri, zeytuni teniyle bir kadın, önce sesi çıkmıyordu, sonra doçent olarak, devasa, altın kaplama bir kubbenin altında var olmayan konularda dersler veriyordu. Doxiades onun konuşmasını bölmüştü. <span class="ideitalik">Eve gelin, </span>demişti, <span class="ideitalik">sizi Bubenberg Meydanı’nda muayene edelim.</span></p>
				<p class="normal">Gregorius yatağın kenarına oturdu. Homeros’un kelimesini hâlâ hatırlayamıyordu. Nerede bulunabileceğine tam olarak emin olamaması yine canını sıkmaya başladı. İlyada’yı eline almasının hiçbir anlamı olmamıştı. <span class="ideitalik">Odysseia’daydı. Oradaydı. </span>Bunu <span class="ideitalik">biliyordu. </span>Ama neresinde?</p>
				<p class="normal">Resepsiyondan öğrenmişlerdi, Lizbon’a ilk tren sabah erken kalkıyordu. Karanlık denizle ilgili kalın kitabı eline alıp Müslüman coğrafya bilgini El İdrisi’nin yazdıklarını okumaya devam etti: <span class="ideitalik">Bu denizde ne olduğunu kimse bilmiyor –diyorlar bize– ve araştırılamaz da, çünkü denizdeki yolculuk sırasında pek çok engel çıkar karşımıza: Zifiri karanlık, yüksek dalgalar, sık sık çıkan fırtınalar, orada yaşayan sayısız canavar ve şiddetli rüzgârlar. </span>Estefânia Espinhosa’nın Finisterre üzerine yazdığı iki makalenin fotokopilerini almak isterdi, ama doğru kelimeleri bulamadığı için kütüphanedeki personelden yardım isteyememişti.</p>
				<p class="normal">Bir süre daha oturduğu yerde kaldı. <span class="ideitalik">Testler yapılması gerekir, </span>demişti Doxiades. Maria João’nun sesi de kulaklarındaydı: <span class="ideitalik">Boş vermemelisiniz.</span></p>
				<p class="normal">Duş aldı, çantasını topladı, resepsiyondaki şaşkın kadından taksi çağırmasını istedi. İstasyondaki kiralık araba bürosu hâlâ açıktı. Adam, bugünü de hesaba dahil edeceklerini söyledi. Gregorius başıyla olurladı, iki günlük para daha ödedi ve park yerine gitti.</p>
				<p class="normal">Sürücü belgesini öğrenciyken almıştı, ders vererek kazandığı parayla. Bu, otuz dört yıl önceydi. O günden beri hiç araba kullanmamıştı, üzerinde gençlik fotoğrafının ve gözlük takması ve geceleri araba kullanmaması gerektiğini belirten kalın harflerle yazılmış uyarının bulunduğu sararmış ehliyet, yolculuk belgelerinin durduğu çantada kullanılmadan kalmıştı. Araba kiralama bürosundaki adam kaşlarını çatmıştı, gözleri fotoğrafla karşısındaki adamın yüzü arasında gidip gelmiş, ama bir şey söylememişti.</p>
				<p class="normal">Gregorius kocaman arabanın direksiyonuna geçti, solukları düzene girene kadar bekledi. Ağır ağır bütün düğmeleri ve kolları kontrol etti. Buz gibi elleriyle motoru çalıştırdı, geri vitese taktı, debriyajdan ayağını çekti ve arabayı stop ettirdi. Sertçe sarsılınca korkup gözlerini kapadı ve yeniden soluklarının sakinleşmesini bekledi. İkinci denemede araba hopladı, ama hareket etti, Gregorius da geri geri giderek park ettiği yerden çıkardı onu. Çıkışa kadar olan dönemeçleri yürüme temposunda aldı. Şehirden çıkarken bir trafik ışığında araba bir kez daha stop etti. Ondan sonra gitgide iyileşti sürüşü.</p>
				<p class="normal">Viana do Castelo’ya kadar olan otobanı iki saatte geçti. Direksiyonda sessizce oturdu ve sağ şeridi kullandı. Yolculuğun tadını çıkarmaya başladı. Homeros’un kelimesi konusunu zihninin gerilerine atmayı başardı, hatta unutmak bile denebilirdi buna. İyice keyiflenince gaz pedalına bastı, direksiyonu tutan kolları gerildi.</p>
				<p class="normal">Karşı yönden uzun farlarını yakmış bir araba geliyordu. Nesneler dönmeye başladı, Gregorius ayağını gazdan çekti, sağa, bankete doğru kaydı, çimenleri ezdi ve bariyere birkaç santim kala durabildi. Üstünden hızla ışık konileri akıyordu. Daha sonra, bir sonraki park yerinde, arabadan indi, serin gece havasını dikkatle içine çekti. <span class="ideitalik">Eve gelmelisiniz. Doktorlarla anadilinizde konuşmalısınız.</span></p>
				<p class="normal">Bir saat sonra, Valença da Minho’yu geçince, sınıra vardı. Guardia Civil’in otomatik tabancalı iki görevlisi geçmesi için işaret ettiler. Tui’de otobana girerek Vigo ve Pontevedra’dan geçip kuzeye, Santiago yönüne doğru ilerledi. Gece yarısına az kala mola verdi ve yemek yerken haritayı inceledi. Başka seçenek yoktu: Santa Eugenia dilinden geçerek yolu iyice uzatmak istemiyorsa, Padrón’da dağ yoluna girerek Noia’ya gitmeliydi, gerisi kolaydı, kıyıyı takip ederek Finisterre’ye varırdı. Daha önce hiç dağ yolunda gitmemişti, zihninde İsviçre’deki, posta arabası sürücüsünün direksiyonu durmadan bir sağa bir sola kırdığı dağ geçitlerinin resimleri canlanıyordu.</p>
				<p class="normal">Çevresindekiler Galiçya dili konuşuyorlardı. Tek kelime anlamıyordu. Yorgundu. Homeros’un kelimesini unutmuştu, O, Mundus, Homeros’un bir kelimesini unutmuştu. Masanın altında, hava yastığını yok etmek için ayaklarını yere sıkıca bastırdı. Korkuyordu. <span class="ideitalik">Korku ve yabancı dil, bunlar birbirlerine hiç uymazlar.</span></p>
				<p class="normal">Sandığından kolay oldu. Keskin, arkasında ne olduğu bilinmeyen dönemeçlerde arabayı ağır sürdü, ama geceleri karşıdan gelen arabaların farları sayesinde gündüz olduğundan daha iyi biliyordu insan ne yapacağını. Yoldaki arabalar giderek seyrekleşti, saat de ikiyi geçmişti zaten. Başı dönünce daracık yolda pek de kolay duramayacağı aklına gelince paniğe kapıldı. Ama Noia’nın ne kadar uzakta olduğunu gösteren bir levha görünce de neşesinden kabına sığamaz oldu, dönemeçleri hızla aldı. <span class="ideitalik">Bir parça ağır. Ama Mundus, bana böyle bir şey soramazsın! </span>Florence neden yalan söylemekle yetinmemişti? <span class="ideitalik">Sen mi can sıkıcısın! Ama </span>kesinlikle <span class="ideitalik">yok böyle bir şey!</span></p>
				<p class="normal">Böyle bir şey var mıydı aslında: İnsan kendisini incitecek şeyleri silkip atabilir miydi? <span class="ideitalik">Geçmişin içine doğru iyice yayıldık, </span>diye yazmıştı Prado. <span class="ideitalik">Bunu sağlayan duygularımız, yani derindekiler, kim olduğumuzu ve kendimiz olmanın nasıl bir şey olduğunu belirleyen duygular. </span>Çünkü bu duygular zaman tanımazlar, tanımazlar ve onu reddederler.</p>
				<p class="normal">Noia ile Finisterre’nin arası yüz elli kilometreydi, yol iyiydi. Deniz görülmüyor ama seziliyordu. Saat dörde geliyordu. Gregorius arada bir duruyordu. Her seferinde, başım dönmüyor diyordu, sadece yorgunluktan beynim kafatasımın içinde yüzer gibi oluyor. Pek çok karanlık benzin istasyonundan sonra sonunda açık birini buldu. Uykulu pompacıya, Finisterre nasıl bir yer diye sordu. <span class="ideitalik">“Pues, el fin del mundo!” </span>diyerek güldü adam.</p>
				<p class="normal">Gregorius Finisterre’ye girerken gökyüzünü kaplayan bulutların arasından gün ışımaya başladı. Bir barda kahve içti, ilk müşteri oydu. Taş zemine uykusu iyice açılmış olarak, sağlamca bastı. O kelime gelecekti aklına yine, hiç beklemediği bir anda, bellek böyle bir şeydi, bilinirdi bu. Bu çılgın yolculuğu yapmış olmanın ve şimdi burada bulunmanın tadını çıkarıyordu, bar sahibinin uzattığı sigarayı aldı. İkinci nefesten sonra başı döner gibi oldu. <span class="ideitalik">“Vértigo,” </span>dedi bar sahibine, “baş dönmesi konusunda uzmanım, pek çok türü vardır, ben de hepsini bilirim.” Adam anlamadı ve tezgâhı iyice sildi.</p>
				<p class="normal">Kap’a kadar olan birkaç kilometreyi camı açık tutarak gitti. Tuzlu deniz havası harikaydı, önceden duyduğu bir sevincin tadını çıkaran biri gibi çok ağır sürüyordu arabayı. Yol, balıkçı tekneleri bulunan bir limanda son buldu. Balıkçılar az önce dönmüşlerdi, yan yana durmuş sigara içiyorlardı. Nasıl olduğunu sonradan hiç bilemedi ama birden kendini onların yanında ve sigaralarından birini içerken buldu, tıpkı açık havada, müdavimi oldukları masalarının başında ayakta durur gibiydiler.</p>
				<p class="normal">Hayatınızdan memnun musunuz diye sordu onlara. Bernli eski diller uzmanı Mundus, dünyanın ucundaki Galiçyalı balıkçılara hayatları hakkındaki görüşlerini soruyordu. Gregorius zevk alıyordu bundan, hem de inanılmaz zevk alıyordu, işin saçmalığının verdiği keyif, yorgunlukla, eforiyle ve sınırları kaldırıp özgür kılan, yabancısı olduğu bir duyguyla karışıyordu.</p>
				<p class="normal">Balıkçılar soruyu anlamadılar, Gregorius’un soruyu, kırık dökük İspanyolcasıyla iki kez yinelemesi gerekti. <span class="ideitalik">“¿Contento?” </span>diye bağırdı sonunda aralarından biri. “Başka türlüsünü bilmiyoruz ki!” Hepsi güldükçe güldüler ve sonunda kükreyerek patlattılar kahkahaları, Gregorius da onlara öyle bir coşkuyla katıldı ki gözlerinden yaşlar gelmeye başladı.</p>
				<p class="normal">Adamlardan birinin omzuna elini koyup onu denize doğru döndürdü.</p>
				<p class="normal"><span class="ideitalik">“¡Siempre derecho, más y más – nada!” </span>diye bağırdı biri rüzgârın içine.</p>
				<p class="normal"><span class="ideitalik">“¡America!” </span>diye bağırdı adam. “<span class="ideitalik">¡America!”</span></p>
				<p class="normal">Ceketinin iç cebinden blucinli, çizmeli ve kovboy şapkalı bir kızın fotoğrafını çıkardı.</p>
				<p class="normal"><span class="ideitalik">“¡Mi hija!” </span>Kızım! Eliyle denize doğru bir işaret yaptı.</p>
  <p class="normal">Ötekiler fotoğrafı adamın elinden yırtarcasına çekip aldılar. <span class="ideitalik">“¡Qué guapa es!” </span>Ne kadar da güzel! diye bağrıştılar hep bir ağızdan.</p>
				<p class="normal">Gregorius gülüp elini kolunu salladı, güldü, ötekiler onun omuzlarına vurdular, bir sağa, bir sola, sonra yine sağa, sert vuruyorlardı, Gregorius dengesini kaybetti, balıkçılar döndüler, deniz döndü çevresinde, denizin uğultusu kulaklarındaki uğultuya dönüştü, kabardı da kabardı bu uğultu, sonra her şeyi yutan bir sessizliğin içinde ansızın kayboldu.</p>
				<p class="normal">Uyandığında kıyıda, bir kayığın içinde yatıyordu, tepesinde <br class="chapter"/>şaşkın suratlar vardı. Doğrulup oturdu. Başı acıyordu. Uzatılan içki şişesini reddetti. İyiyim şimdi, dedi; ve ekledi: <span class="ideitalik">“¡El fin del mundo!” </span>Rahatlayarak güldü adamlar. Gregorius, nasırlı, çatlak elleri sıktı, yavaş yavaş dengesini bularak kayıktan çıktı ve arabasının direksiyonuna geçti. Motor hemen çalışınca sevindi. Ellerini muşambalarının ceplerine sokan balıkçılar arkasından baktılar.</p>
				<p class="normal">Köye varınca bir pansiyonda oda tuttu ve ikindiye kadar uyudu. O arada bulutlar gitmiş, hava ısınmıştı. Yine de akşama doğru Kap’a giderken üşüdü. Bir kayanın üzerine oturdu ve batıdaki ışık zayıflayıp sönene kadar seyretti. <span class="ideitalik">O mar tenebroso. </span>Kara dalgalar gürültüyle çatladılar, açık renkli köpükler tehditkâr bir hışırtıyla sahili yaladılar. Kelime aklına gelmedi. <span class="ideitalik">Gelmedi.</span></p>
				<p class="normal"><span class="ideitalik">Var </span>mıydı o kelime gerçekten? Belleği değil de aklı mı çatlamıştı incecik? Nasıl olur da bir insan, bir kelimeyi, bir tek kelimeyi, bir tek kez karşılaştığı bir kelimeyi hatırlayamadığı için neredeyse aklını kaçırırdı? Bir sınıfta, kapalı bir odadaki yazılıda, bir sınav sırasında işkence çekebilirdi insan. Ama ya köpüren denizin karşısında? Karşıda, gecenin göğüne karışıp giden kapkara suların, orantılarla ilgili duyu kaybına uğramış birinden başka kimsenin kendine dert etmeyeceği bu kaygıları, kesinlikle anlamsız, gülünç bir şey sayıp süpürüp götürmesi gerekmez miydi?</p>
  <p class="normal">Evini özlemişti. Gözlerini kapadı. Saat sekize çeyrek kala Bundesterrasse’den indi, Kirchenfeld Köprüsü’ne adım attı. Spitalgasse, Markygasse ve Kramgasse’deki sundurmaların altlarından geçip Bärengraben’e indi. Münster’de Noel oratoryosunu dinledi. Bern’de trenden inip evine girdi. Portekizce dil kursunun plağını pikaptan aldı, temizlik malzemelerinin durduğu odaya koydu. Yatağına uzandı, her şeyin eskisi gibi olduğuna sevindi.</p>
				<p class="normal">Prado ile Estefânia’nın buraya gelmiş olmaları olanaksızdı. Olanaksızdan da öte. Bu düşünceyi destekleyecek en ufak bir şey yoktu, en ufak bir şey bile.</p>
				<p class="normal">Gregorius soğuktan titreyerek, nemli ceketiyle arabaya gitti. Araba karanlıkta dev gibi duruyordu. Hiç kimsenin, hele de onun, sağ salim Coimbra’ya götüremeyeceği bir canavar gibiydi.</p>
				<p class="normal">Daha sonra pansiyonun karşısındaki bir yerde bir şeyler yemeye çalıştı ama olmadı. Pansiyonun resepsiyonunda birkaç tabaka kâğıt istedi. Sonra odasında küçücük masanın başına oturdu, Müslüman coğrafyacının yazdıklarını Latinceye, Yunancaya ve İbraniceye çevirdi. Yunanca harfleri yazmanın, kaybettiği kelimeyi hatırlatacağını ummuştu. Ama hiçbir şey olmadı, hatırlamanın mekânı sessiz ve boş kaldı.</p>
				<p class="normal">Hayır, denizin hışırtılı enginliği sözlerin korunmasını ve unutulmasını anlamsız kılmadı. Kelimelerin korunmasını ve unutulmasını da. Öyle olmadı, kesinlikle öyle olmadı. Sözlerin içinde bir tek söz, kelimelerin içinde bir tek kelime, kör ve suskun sular için kesinlikle dokunulmazdı, bütün evren bugünden yarına, sayısız tufandan oluşan ve gök delinmişçesine her yanından sular damlayan bir dünya haline gelse bile bu böyle kalacaktı. Evrende bir tek kelime olsa, bir tek kelime, <span class="ideitalik">kelime </span>olmazdı o, ama olsaydı eğer, bütün ufukların gerisindeki bütün tufanlardan daha güçlü ve daha parlak olurdu.</p>
				<p class="normal">Gregorius yavaş yavaş sakinleşti. Uyumadan önce, aşağıda park ettiği arabaya baktı camdan. Yarın, gündüz gözüyle, her şey rast gidecekti.</p>
				<p class="normal">Gitti de. Huzursuz bir uykudan sonra yorgun ve ürkek olarak sık sık mola vererek sürdü arabayı. Molalarda, gece gördüğü hayaller sürekli rahatsız etti onu. Isfahan’daydı, deniz kenarında. Minareleri ve kubbeleri, parlak deniz mavisi ve ışıltılı altın rengiyle şehir açık renkli ufkun önünde belirmişti, bu yüzden denize baktığında, onun çöl şehrinin önünde kapkara ve köpürerek coştuğunu görünce şaşırmıştı. Sıcak ve kuru bir rüzgâr yüzüne nemli ve ağır bir hava savuruyordu. İlk kez görmüştü Prado’yu rüyasında. Sözlerin kuyumcusu hiçbir şey yapmıyordu, rüyasının geniş arenasında sadece vardı, sessiz ve asildi, Gregorius da kulağını Adriana’nın devasa kasetçalarına dayamış, Prado’nun sesinin tınısını arıyordu.</p>
				<p class="normal">Viana do Castelo’da, Porto ve Coimbra’ya giden otobana girmeden az önce, Odysseia’daki unuttuğu kelimenin dilinin ucuna geldiğini hissetti Gregorius. Direksiyonda ister istemez gözlerini kapattı, kelimenin yine unutuşa gömülmesini var gücüyle engellemeye <br class="chapter"/>çalıştı. Çılgınca çalınan bir korna irkiltti onu. Ters şeride kaymış olan arabanın direksiyonunu kırıp çarpışmayı son saniyede önledi. Bir sonraki cepte durdu, beynine kan hücum etmişti, zonkluyordu, onun yatışmasını bekledi. Ondan sonra, Porto’ya kadar ağır giden bir kamyonun peşine takıldı. Oto kiralama şirketindeki kadın, arabayı Coimbra’da değil de orada geri vermek istemesinden hiç hoşlanmadı. Ama Gregorius’un yüzüne uzun uzun baktıktan sonra sonunda razı oldu.</p>
				<p class="normal">Tren Coimbra ve Lizbon yönünde hareket ettiğinde Gregorius başını yorgunlukla koltuğun başlığına dayadı. Lizbon’da kendisini bekleyen vedaları düşündü. <span class="ideitalik">Kelimenin tam, ciddi anlamıyla bir veda şu anlama gelir: İki kişinin, birbirinden ayrılmadan önce, birbirlerini nasıl görüp tanıdıkları konusunda anlaşmalarıdır, </span>demişti Prado annesine yazdığı mektupta. <span class="ideitalik">Vedalaşmak, insanın kendi kendisiyle de yaptığı bir şeydir: Karşısındakinin bakışları altında kendine arka çıkmasıdır. </span>Tren hızlandı. Kıl payı kurtulduğu kazanın yarattığı dehşet duygusu azalmaya başladı. Lizbon’a kadar artık bir şey düşünmeyecekti.</p>
  <p class="normal">Tekerleklerin tekdüze tıkırtısının yardımıyla kafasındakileri boşaltmayı tam başarmıştı ki o kayıp kelime birden aklına geldi:</p>
			  <p class="normal">λστoν, salonun zeminini temizlerken kullanılan bir demir rende. O kelimenin nerede olduğunu da hatırlamıştı şimdi: Odysseia’da, 22. bölümün sonlarında.</p>
			  <p class="normal">Kompartımanın kapısı açıldı, genç bir adam girip oturdu, iri harflerle basılmış bir bulvar gazetesi okumaya başladı. Gregorius kalktı, çantasını aldı, boş bir kompartıman bulana kadar trenin dibine yürüdü. λστoν, dedi kendi kendine, λστoν.</p>
			  <p class="normal">Tren Coimbra istasyonunda durduğunda üniversitenin bulunduğu tepeyi düşündü ve arazi ölçümcüsünü, adamın eski moda bir doktor çantasıyla köprüden geçmesini getirdi gözünün önüne, kendisini içeri almaları için Schlossberg halkını nasıl ikna edebileceğini düşünen zayıf, sırtı kamburlaşmış, gri iş önlüklü bir adam.</p>
			  <p class="normal">Silveira akşam şirketten eve döndüğünde Gregorius holde karşıladı onu. Silveira olduğu yerde kaldı ve gözlerini kıstı.</p>
<p class="normal">“Evine dönüyorsun.”</p>
				<p class="normal">Gregorius başını salladı.</p>
				<p class="normal">“Anlat!”</p>
				<p class="normal">44 </p>
				<p class="normal">“Bana zaman verseydiniz – sizi tam bir Portekizli yapabilirdim,” dedi Cecília. “Gırtlaktan gelen kaba seslerle konuşulan ülkenize döndüğünüzde şunu düşünün: <span class="ideitalik">doce, suave; </span>ve sesli harfleri atlarız.”</p>
				<p class="normal">Yeşil eşarbını dudaklarının üzerine çekti, konuşurken eşarp şişiyordu. Gregorius’un bakışlarını görünce güldü Cecília.</p>
				<p class="normal">“Şu eşarp işi, hoşunuza gitti. Öyle değil mi?” Sertçe üfledi eşarba doğru.</p>
				<p class="normal">Gregorius’a elini uzattı. “Belleğiniz müthiş. Sizi salt bu yüzden hiç unutmayacağım.”</p>
				<p class="normal">Gregorius tutabildiği kadar tuttu onun elini. Duraksadı. Sonunda göze aldı.</p>
				<p class="normal">“Acaba bir nedeni var mı, sizin...”</p>
				<p class="normal">“Şunu mu demek istiyorsunuz: Her zaman yeşil giymemin? Evet, var. Tekrar geldiğinizde öğrenirsiniz.”</p>
				<p class="normal"><span class="ideitalik">Quando voltares. </span>Tekrar geldiğinizde. <span class="ideitalik">Quando </span>demişti Cecília, <span class="ideitalik">se </span>değil. Vítor Coutinho’ya giderken, pazartesi sabahı dil okuluna uğradığı takdirde, neler olacağını canlandırdı kafasında. Cecília’nın yüzü nasıl olurdu. Hep yeşil giymesinin nedenini anlatırken dudakları nasıl kıpırdardı. <span class="ideitalik">“Que quer?” </span>diye havlar gibi seslendi bir saat sonra Coutinho.</p>
				<p class="normal">Kapı otomatı vızıldadı, yaşlı adam merdiveni indi, piposu dişlerinin arasındaydı. Bir an belleğini yoklaması gerekti.</p>
  <p class="normal"><span class="ideitalik">“Ah, c’est vous,” </span>dedi sonra.</p>
				<p class="normal">Bugün de ortalık bayat yemek, toz ve pipo tütünü kokuyordu; ve Coutinho bugün de rengi belirsiz, yıkana yıkana eprimiş bir gömlek giymişti.</p>
				<p class="normal">Prado. <span class="ideitalik">O consultório azul. </span>Acaba Gregorius adamı bulmuş muydu?</p>
				<p class="normal"><span class="ideitalik">Bunu sana neden verdiğimi hiç bilmiyorum, ama verdim işte, </span>demişti ihtiyar, İncil’i hediye ederken. İncil Gregorius’un yanındaydı. Çantasından çıkarmadı. Hatta sözünü bile etmedi, doğru kelimeleri bulamadı. <span class="ideitalik">Samimiyet, geçicidir ve aldatıcıdır, tıpkı bir serap gibi, </span>diye yazmıştı Prado.</p>
				<p class="normal">Gregorius acelesi olduğunu söyleyerek adama elini uzattı.</p>
				<p class="normal">“Bir şey daha var,” diye seslendi ihtiyar, avlunun öbür ucundan. “Yeniden oraya döndüğünüzde o numaraya telefon edecek misiniz, alnınızdaki numaraya?”</p>
				<p class="normal">Gregorius, emin değilim anlamına gelen bir işaret yaptı ve elini salladı.</p>
				<p class="normal">Baixa’ya, şehrin eski mahallesine gitti, birbirini dik kesen sokaklarda dolaştı. O’Kelly’nin eczanesinin karşısındaki kafede bir şeyler yedi, sigara içen eczacının siluetinin camlı kapının arkasında görünmesini bekledi yine. Bir kez daha mı konuşacaktı onunla? Bunu <span class="ideitalik">istiyor </span>muydu?</p>
				<p class="normal">Herkesle vedalaşırken bir şeyi yanlış yaptığı duygusu sabahtan beri vardı içinde. Eksik olan bir şey vardı. Şimdi bulmuştu bunu. Fotoğrafçı dükkânına gitti, teleobjektifli bir fotoğraf makinesi satın aldı. Kafeye dönünce O’Kelly’nin kapıda göründüğü yeri kadraja aldı ve deklanşöre çoğunlukla geç bastığı için bir makara filmi bitirdi.</p>
				<p class="normal">Daha sonra bir kez daha Coutinho’nun Cemitério dos Prazeres’teki evine gitti ve yıkılmak üzere olan, sarmaşık bürümüş binanın fotoğrafını çekti. Pencereleri kadraja aldı ama ihtiyar görünmedi. Sonunda vazgeçti ve mezarlığa gitti, orada Prado’ların aile mezarlığının resimlerini çekti. Kabristanın yakınında yeniden film aldı, sonra da eski tramvayla şehri boydan boya geçip Mariana Eça’ya gitti.</p>
				<p class="normal">Altın kırmızısı Assam ve nöbetşekeri. İri, koyu renkli gözler. Kızılımtırak saçlar. Evet dedi Mariana Eça, doktorlarla anadilinde konuşabilirse daha iyi olacaktı. Gregorius ona Coimbra’daki kitaplıkta geçirdiği baygınlıktan söz etmedi. João Eça’dan söz ettiler.</p>
				<p class="normal">“Odası biraz dar,” dedi Gregorius.</p>
				<p class="normal">Bir an bir öfke geçti Mariana’nın yüzünden, sonra kadın yeniden kendine hâkim oldu.</p>
				<p class="normal">“Ona başka bakımevleri önerdim, daha konforlu olanları. Ama o orada kalmak istedi. <span class="ideitalik">Basit olmalı, </span>dedi. <span class="ideitalik">Olanlardan sonra, basit olmalı.”</span></p>
				<p class="normal">Çaydanlıktaki çay bitmeden Gregorius gitti. Keşke Eça’nın odasından hiç söz etmeseydim diye düşündü. Geçirdikleri dört öğle sonrasının ardından, adama, onu çocukluğundan beri tanıyan kadından daha yakınmış gibi davranması çok saçmaydı. Sanki kendisi adamı daha iyi anlıyormuş gibi. Saçmaydı. Doğru olsa bile.</p>
				<p class="normal">Öğleden sonra Silveira’nın evinde dinlenirken, eski, ağır gözlüğünü taktı gözüne. Ama gözleri uyum sağlamadı.</p>
				<p class="normal">Mélodie’nin evine geldiğinde fotoğraf çekilemeyecek kadar karanlıktı hava. Yine de birkaç poz çekmek istediğinde flaş patladı. Bugün Mélodie ışıklı pencerelerin gerisinde görünmüyordu. <span class="ideitalik">Ayakları yere değmiyormuş gibi yürüyen bir kız. </span>Yargıç arabadan inmiş, bastonuyla arabaları durdurmuş, dinleyicilerin arasından kendine yol açmış ve bereli kızına bakmadan açık duran keman kutusuna bir avuç dolusu bozuk para atmıştı. Gregorius başını kaldırdı, kardeşi bıçağı boğazına saplamadan az önce Adriana’nın kan kırmızı gördüğü sedir ağaçlarına baktı.</p>
				<p class="normal">Gregorius şimdi camın gerisinde bir erkek görüyordu. Zili çalıp çalmama konusundaki sorusunun yanıtını böylece vermiş oldu. Daha önce de bir kez gitmiş olduğu barda bir kahve ve sigara içti, daha önce olduğu gibi bir tek sigara. Sonra kalenin terasına gitti ve Lizbon’un gece görüntüsünü aklına yazdı.</p>
				<p class="normal">O’Kelly eczanesini kapatıyordu. Birkaç dakika sonra sokağa çıktığında Gregorius onu öyle uzaktan izledi ki bu kez O’Kelly’nin onu fark etmesi olanaksızdı. O’Kelly satranç kulübünün olduğu sokağa sapınca Gregorius ışığı yanan eczanenin resimlerini çekmek üzere geri döndü.</p>
				<p class="normal">45<span class="ideitalik"> </span></p>
				<p class="normal">Cumartesi sabahı Filipe, Gregorius ile birlikte Liceu’ya gitti. Kamp malzemelerini topladılar, Gregorius duvarda asılı olan Isfahan resimlerini aldı. Sonra şoförü yolladı.</p>
				<p class="normal">Güneşli, ılık bir gündü, gelecek hafta nisan başlıyordu. Gregorius girişin önündeki yosun tutmuş basamaklara oturdu. <span class="ideitalik">Giriş merdiveninin ılık yosunlarının üzerine oturup babamın buyurgan arzusunu düşündüm, doktor olmalıydım – yani babam gibi insanları acılarından kurtarmayı beceren biri. Gösterdiği güven için babamı seviyor, dokunaklı arzusuyla üzerime yüklediği ağır yük yüzünden lanet ediyordum.</span></p>
				<p class="normal">Birden ağlamaya başladı Gregorius. Gözlüğünü çıkardı, başını dizlerinin arasına gömdü ve hiç engellemeye çalışmadan gözyaşlarını yosunların üzerine akıttı. <span class="ideitalik">Em</span> <span class="ideitalik">vâo, boşuna, </span>Maria João bunun Prado’nun en sevdiği kelimelerden biri olduğunu söylemişti. Gregorius telaffuz etti o kelimeyi, yineledi, yavaşça, sonra gitgide hızlanarak, kelimeler birbirlerinin ve gözyaşlarının içinde eriyene kadar.</p>
				<p class="normal">Daha sonra, üst kata, Prado’nun sınıfına çıktı ve oradan kız okulunun resimlerini çekti. Kız okulundan bakarak da öbür tarafın resimlerini kaydetti: Maria João’nun, Prado’nun opera dürbününde kırılan güneşin ışık noktalarını gördüğü pencereyi.</p>
				<p class="normal">Öğleyin Maria João’nun mutfağında otururken ona resimlerden söz etti. Ve sonra, birden, artık kendini tutamadı, Coimbra’da geçirdiği baygınlığı, Homeros’un unuttuğu kelimesini ve nörolojik muayeneden duyduğu müthiş korkuyu anlattı ona.</p>
				<p class="normal">Daha sonra birlikte mutfak masasının başında oturup Maria João’nun ansiklopedisinde baş dönmesi hakkında yazılanları okudular. Nedenleri çok zararsız olabilirdi, Maria João ona o cümleleri gösterdi, parmağıyla onları izledi, tercüme etti, önemli olan kelimeleri yineledi.</p>
				<p class="normal"><span class="ideitalik">Tumor. </span>Gregorius hiç konuşmadan o kelimeyi gösterdi. Evet, elbette dedi Maria João, ama onun hakkında yazılanları okumalıydı Gregorius, özellikle de bu gibi durumlarda baş dönmesine başka, ağır belirtilerin de eşlik edeceğini, ki Gregorius’ta böyle şeyler yoktu.</p>
				<p class="normal">Ayrılırlarken, Gregorius’un geçmişe yaptığı yolculuğa kendisini de dahil etmiş olmasından memnun olduğunu belirtti Maria João. Böylece, Amadeu söz konusu olduğunda kendi içindeki yakınlık ve uzaklığın tuhaf karışımını hissedebilmişti. Sonra dolaba gitti ve yüzeyi kakmalı büyük kutuyu çıkardı. Prado’nun Fátima’yla ilgili notlarının bulunduğu mühürlü zarfı Gregorius’a uzattı.</p>
				<p class="normal">“Dediğim gibi ben okumayacağım bunları,” dedi. “Ve sizin bunlar için en uygun kişi olduğunuzu sanıyorum. Belki de aramızda onu en iyi tanıyan sizsiniz. Onun hakkında konuşma tarzınız için size müteşekkirim.”</p>
				<p class="normal">Daha sonra Gregorius feribotla Tejo’yu geçerken, Maria João’yu gözlerinin önüne getirdi, ayrılırken Gregorius gözden kaybolana kadar el sallamasını. Gregorius’un en son tanıştığı kişiydi o; ve en çok özleyeceği kişi. Muayenenin sonucunu Gregorius acaba kendisine yazar mıydı diye sormuştu.</p>
				<p class="normal">46 </p>
				<p class="normal">Gregorius kapının önünde durduğunda João Eça gözlerini kıstı, yüzünün hatları, büyük bir acıya karşı kendini korumaya hazırlanan biri gibi sertleşti. “Bugün cumartesi,” dedi.</p>
				<p class="normal">Her zamanki yerlerine oturdular. Satranç tahtası üzerinde olmadığından masa çıplak gibi duruyordu.</p>
				<p class="normal">Gregorius ona baş dönmesinden, korkusundan, dünyanın bir ucundaki balıkçılardan söz etti.</p>
				<p class="normal">“Demek artık gelmeyeceksiniz,” dedi João Eça.</p>
				<p class="normal">Gregorius’tan ve onun kaygılarından söz edeceğine kendinden söz etti, bunu başka kim yapsa Gregorius’un tuhafına giderdi. Ama bu işkence görmüş, içine kapanık yalnız adam yapınca gitmiyordu. Onun sözleri, Gregorius’un işittiği en değerli sözlerdendi.</p>
				<p class="normal">Baş dönmelerinin zararsız olduğu anlaşılırsa ve doktorlar onu gidermeyi başarırlarsa geri geleceğini söyledi Gregorius. Doğru dürüst Portekizce öğrenmek ve Portekiz direniş hareketinin hikâyesini yazmak için. Sesi titremeden söyledi bunu, ama verdiği sağlam güvencenin içi kof gibi geliyordu kulağa, Eça’nın da aynı kanıda olduğuna emindi.</p>
				<p class="normal">Titreyen ellerle satranç tahtasını raftan aldı Eça ve taşları yerleştirdi. Bir süre gözleri kapalı olarak oturdu orada. Sonra ayağa kalktı, bir satranç turnuvası koleksiyonu çıkardı ortaya.</p>
				<p class="normal">“İşte. Capablanca’ya karşı Aljechin. Bu partiyi ikimizin yinelemesini istiyorum.”</p>
				<p class="normal">“Bilime karşı sanat,” dedi Gregorius. Eça gülümsedi. Gregorius bu gülümsemenin fotoğrafını çekebilseydim keşke diye düşündü.</p>
				<p class="normal">Oyunun ortasında Eça, zehirli hapları yuttuktan sonra son dakikaların nasıl geçeceğini bazen hayal etmeye çalışıyorum dedi. Önce belki bir rahatlama hisseder insan, en sonunda her şey biteceği ve onursuz ağır hastalıktan kurtulacağı için. Kendi cesaretiyle hafifçe gurur duyar. Bu cesareti sık sık göstermediği için pişmanlık da duyar. Son bir özet, yaptığının doğru olduğuna, ambulansı çağırmanın yanlış olacağına dair son bir teyit. Sonuna kadar soğukkanlılığını koruma umudu. Parmak uçlarında ve dudaklarda hissizlik ve uyuşukluk başlamasını beklemek.</p>
				<p class="normal">Ve sonra birden müthiş bir panik duygusu, bir isyan, henüz son olmasın diye duyulan saçma bir arzu. İçsel bir taşkınlık, sıcak, doludizgin bir ırmak gibi akan, her şeyi kenara atan, bütün düşünceleri ve kararları yapay, cansız, gülünç gösteren yaşama arzusu. Peki sonra? <span class="ideitalik">Sonra </span>ne olacak?”</p>
				<p class="normal">Bilmediğini söyledi Gregorius, sonra Prado’nun kitabını çıkartıp yüksek sesle okumaya başladı:</p>
				<p class="normal"><span class="ideitalik">Şu anda, onun yakında öleceği haberini alsalardı, onları neyin korkutacağı açık, basit ve tartışmasız değil miydi? Uykusunu almamış suratımı sabah güneşine tuttum ve şöyle düşündüm: Hayatlarının malzemesinden daha çok şey elde etmeyi istiyorlar, bu hayat ne kadar kolay ya da müşkül, ne kadar yoksul ya da zengin olursa olsun. Mevcut olmayacak hayatı, sonları geldikten sonra artık özleyemeyecek olsalar da ve bunu bilseler de, bu hayatın sona ermesini istemiyorlar.</span></p>
				<p class="normal">Eça kitabı istedi ve kendi okudu, önce aynı yeri, sonra da Jorge ile ölüm üzerine yapılan bütün konuşmayı.</p>
				<p class="normal">“O’Kelly,” dedi sonunda. “Sigaradan ölecek. ‘Ne olmuş yani?’ derdi, biri ona bu konuda bir şey söyleyince. Onun yüzünü görür gibi oluyorum: <span class="ideitalik">Kıçımı yala. </span>Ama sonunda o da korkmaya başladı. <span class="ideitalik">Merda.”</span></p>
				<p class="normal">Oyun sona erip Aljechin kazandığında hava kararmaya başlamıştı. Gregorius, Eça’nın fincanını alıp içinde kalan çayın son yudumunu içti. Kapıda karşı karşıya durdular. Gregorius içten içe titrediğini hissediyordu. Eça elleriyle onun omuzlarını kavradı, başını Gregorius’un yanağına dayadı. Gürültüyle yutkundu, Gregorius onun âdemelmasının hareketini hissetti. Gregorius’un dengesini bozan sert bir hareketle Eça kendini geri çekti ve kapıyı açtı, bakışları yerdeydi. Gregorius koridorda köşeyi dönmeden önce arkasına baktı. Eça koridorun ortasında durmuş ona bakıyordu. Daha önce hiç böyle bir şey yapmamıştı.</p>
				<p class="normal">Sokağa çıkınca bir çalılığın arkasına geçti Gregorius ve bekledi. Eça balkona çıkıp bir sigara yaktı. Gregorius bütün filmi kullandı.</p>
				<p class="normal">Tejo’dan hiçbir şey görmedi. João Eça’yı gördü, onu hissetti. Praça do Comércio’dan ağır ağır Bairro Alto yönüne yürüdü, mavi evin yakınında br kafeye oturdu.</p>
				<p class="normal">47 </p>
				<p class="normal">Pek çok çeyrek saat geçti aradan. Adriana. En güç vedalaşma onunla olacaktı.</p>
				<p class="normal">Adriana kapıyı açar açmaz onun yüzündeki anlamı doğru yorumladı. “Bir şey olmuş,” dedi.</p>
				<p class="normal">Bern’deki doktorunda sıradan tıbbi muayeneden geçeceğini söyledi Gregorius. Evet, Gregorius’un geri dönmesi iyi olabilirdi. Adriana’nın bu haberi sükûnetle karşılaması şaşırttı Gregorius’u, hatta neredeyse biraz da incitti.</p>
				<p class="normal">Adrina’nın solukları hızlanmadı, ama eskisinden gürültülü oldu. Sonra toparlandı, ayağa kalktı ve bir not defteri aldı. Gregorius’un Bern’deki numarasını öğrenmek istediğini söyledi.</p>
				<p class="normal">Gregorius hayretle kaşlarını kaldırdı. O zaman Adriana <br class="chapter"/>köşedeki, üzerinde bir telefon duran sehpayı gösterdi.</p>
				<p class="normal">“Dünden beri,” dedi. Ve Gregorius’a bir şey daha gösterecekti. Onun önüne düşüp tavan arasına çıkardı.</p>
				<p class="normal">Amadeu’nun odasındaki çıplak parkelerde duran kitap yığınları kaldırılmıştı. Kitaplar şimdi köşedeki bir rafta duruyorlardı. Adriana Gregorius’a sabırsızca baktı. Gregorius başını salladı, onun yanına gitti ve koluna dokundu.</p>
				<p class="normal">Adriana, Amadeu’nun yazı masasının çekmecesini açtı, karton kapakları tutan kurdeleyi söktü, içinden üç tabaka kâğıt aldı.</p>
				<p class="normal">“Sonradan yazdı, kızdan sonra,” dedi. Cılız göğsü inip kalkıyordu. “Harfler birden küçülmüş. Bunu gördüğümde, kendi kendinden saklamak istemiş diye düşündüm.”</p>
				<p class="normal">Bakışlarını metinde gezdirdi. “Her şeyi bozuyor. <span class="ideitalik">Her şeyi.”</span></p>
				<p class="normal">Kâğıtları bir zarfa koydu, Gregorius’a uzattı.</p>
				<p class="normal">“Kendinde değildi. İsterim ki... lütfen alın bunu. Götürün. Çok uzağa götürün.”</p>
				<p class="normal">Daha sonra Gregorius kendine küfretti. Prado’nun Mendes’in hayatını kurtardığı, beyin haritasının asılı olduğu ve Jorge’nin satrancını gömmüş olduğu odayı bir kez daha görmek isterdi.</p>
				<p class="normal">Muayene odasında durduklarında Adriana, “Burada, aşağıda çalışmayı çok sever,” dedi. “Benimle. Benimle birlikte.” Eliyle muayene masasını okşadı. “Herkes seviyor onu. Seviyor ve hayranlık duyuyor.”</p>
				<p class="normal">Gülümsemesi tekinsiz, uçuk ve dalgındı.</p>
				<p class="normal">“Hiçbir şeyi olmayanlar da geliyor. Bir şey uyduruyorlar. Salt onu görebilmek için.”</p>
				<p class="normal">Gregorius’un düşünceleri şimşek hızıyla akıyordu. Yıllanmış enjektörlerin durduğu masaya gitti, birini eline aldı. Evet, eski enjektörler böyleydi dedi. Bugün ne kadar farklılar.</p>
				<p class="normal">Sözleri Adriana’nın kulağına girmedi, muayene masasının üzerindeki kâğıt örtüyü çekiştiriyordu. Az önceki gülümsemesi hâlâ okunabiliyordu yüz hatlarında.</p>
				<p class="normal">Beyin haritasının ne olduğunu bilip bilmediğini sordu ona Gregorius. Artık nadir bulunan bir şey sayılırdı, değerli olmalıydı.</p>
				<p class="normal">“’Bu haritaya neden ihtiyaç duyuyorsun ki,’ diye sorarım ona bazen, ‘senin için insan bedeni saydam gibidir.’ ‘Öylesine bir harita,’ der o zaman. Haritaları sever. Coğrafya haritalarını. Demiryolu haritalarını. Coimbra’da üniversite eğitimi alırken kutsal bir anatomi haritasını eleştirmişti. Profesörler ondan hoşlanmadılar. Saygısızdır. Kibirlidir.”</p>
				<p class="normal">Gregorius’un aklına bir tek çözüm geldi. Saatine baktı.</p>
				<p class="normal">“Geciktim,” dedi. “Telefonunuzu kullanabilir miyim?”</p>
				<p class="normal">Kapıyı açıp Adriana’nın önünden hole çıktı.</p>
				<p class="normal">Adriana kapıyı kilitlerken yüzü allak bullaktı. Dik bir çizgi alnını ikiye bölüyor, ona içi karanlık ve aklı karışık biri görüntüsü veriyordu.</p>
				<p class="normal">Gregorius merdivene doğru yürüdü.</p>
				<p class="normal"><span class="ideitalik">“Adeus,” </span>dedi Adriana ve sokak kapısını açtı.</p>
				<p class="normal">Gregorius’un ilk ziyaretlerinden tanıdığı sert, soğuk sesti bu. Kadın dimdik duruyor, bütün dünyaya meydan okuyordu.</p>
				<p class="normal">Gregorius ağır ağır ona doğru gitti ve önünde durdu. Gözlerinin içine baktı. Kadının bakışları kapalı ve soğuktu. Gregorius ona elini uzatmadı. Adriana elini sıkmazdı.</p>
				<p class="normal"><span class="ideitalik">“Adieu,” </span>dedi Gregorius. “Hoşça kalın.” Sonra dışarı çıktı.</p>
				<p class="normal">48<span class="ideitalik"> </span></p>
				<p class="normal">Gregorius, Silveira’ya Prado’nun kitabının fotokopisini verdi. Hâlâ açık olan ve fotokopi çektirebileceği bir alışveriş merkezi bulana kadar bir saat şehirde oradan oraya dolaşmıştı.</p>
				<p class="normal">“Ama bu...” dedi Silveira boğuk bir sesle, “ben...”</p>
				<p class="normal">Sonra baş dönmesinden söz ettiler. Gözlerinden rahatsız olan kız kardeşinin onyıllardır baş dönmesi çektiğini, nedeninin bulunamadığını, kadının buna alışmış olduğunu anlattı Silveira.</p>
				<p class="normal">“Bir keresinde onunla birlikte nöroloğa gittim. Muayenehaneden ayrılırken şöyle düşünüyordum: Taş devri. Beyinle ilgili bilgilerimiz taş devrinden kalma. Birkaç yüzey, nasıl işlediğine dair birkaç örnek, birkaç malzeme. Daha fazlasını bilmiyoruz. Şunu hissettim: Neyi <span class="ideitalik">aramaları </span>gerektiğini bile bilmiyorlar.”</p>
				<p class="normal">Belirsizlikten doğan korku hakkında konuştular. Gregorius birden kendisini rahatsız eden bir şey olduğunu sezdi. Anlayana kadar biraz zaman geçti: Evvelki gün, geri dönerken Silveira ile yolculuk hakkında konuşması, bugün João Eça ile yaptığı konuşma, şimdi yine Silveira. İki dostluk birbirini engelleyebilir, birbirinin önüne geçebilir, zehirleyebilir miydi? Eça’ya Coimbra’daki kitaplıkta yaşadığı baş dönmesinden söz etmemiş olduğuna memnundu, böylece sadece Silveira ile paylaştığı bir şey vardı.</p>
  <p class="normal">Homeros’ta unuttuğun kelime neydi diye sordu Silveira.</p>
				<p class="normal">λστoν, dedi Gregorius, salonun zeminini temizlerken kullanılan bir demir rende.</p>
  <p class="normal">Silveira güldü, Gregorius da ona katıldı, güldükçe güldüler, gülmekten kırıldılar, bir anlığına bütün korkuları, bütün acıları, bütün hayal kırıklıklarını ve bütün hayat yorgunluğunu bir kenara atabilen iki adam. Kendi korkularını, acılarını ve hayal kırıklıklarını taşısalar da; ve bunlar her ikisinin kendilerine özgü yalnızlıklarını yaratsa da, gülerken az bulunur bir biçimde birleşen iki adam.</p>
				<p class="normal">Gregorius’un kahkahaları dinince ve dünyanın yükünü yeniden hissetmeye başlayınca João Eça ile bakımevindeki kötü yemeğe nasıl güldüklerini düşündü.</p>
				<p class="normal">Silveira çalışma odasına gitti, döndüğünde elinde Gregorius’un gece treninin yemekli vagonunda üzerine İbranice kelimelerle, <span class="ideitalik">...ve Rab dedi ki: Işık olsun! Ve ışık oldu! </span>yazdığı peçete vardı. Gregorius’tan bunu bir kez daha yüksek sesle okumasını istedi. Sonra da İncil’den Yunanca olarak bir şeyler yazmasını rica etti.</p>
				<p class="normal">Gregorius onu kıramadı ve şunları yazdı: <span class="ideitalik">Başlangıçta Söz vardı. Söz Tanrı’yla birlikteydi ve Söz Tanrı’ydı. Başlangıçta O,</span> <span class="ideitalik">Tanrı’yla birlikteydi. Her şey O’nun aracılığıyla var oldu, var olan hiçbir şey O’nsuz olmadı. Yaşam O’ndaydı ve yaşam insanların ışığıydı.</span></p>
				<p class="normal">Silveira İncil’ini çıkardı ve Yuhanna İncili’nin bu başlangıç cümlelerini okudu.</p>
				<p class="normal">“Demek ki söz, insanların ışığıdır,” dedi. “Ve nesneler ancak kelimelere döküldüğünde var olurlar.”</p>
				<p class="normal">“Ve kelimelerin bir ritmi olması gerekir,” dedi Gregorius, “bir ritmi, Yuhanna’nın kelimelerinde olduğu gibi. Ancak ondan sonra, ancak nesir haline geldiklerinde, gerçekten ışık vermeye başlarlar nesnelerin üzerine. Kelimelerin değişken ışığında aynı nesneler çok farklı görünebilirler.”</p>
				<p class="normal">Silveira ona baktı.</p>
				<p class="normal">“Bu yüzden de biri, üç yüz bin kitap karşısında bir kelimeyi unutursa başı döner.”</p>
				<p class="normal">Güldüler, durmadan güldüler, bakıştılar, hem daha önceki kahkahalarına hem de en önemli şey konusunda yapılacak en iyi şeyin gülmek olduğuna güldüklerini anladılar.</p>
				<p class="normal">Daha sonra Silveira Isfahan’ın fotoğraflarını kendisine bırakıp bırakmayacağını sordu Gregorius’a. Fotoğrafları Silveira’nın çalışma odasında duvara astılar. Silveira çalışma masasına oturdu, bir sigara yakıp resimleri inceledi.</p>
				<p class="normal">“Bu resimleri ayrıldığım karımla çocuklarımın görmesini isterdim,” dedi.</p>
				<p class="normal">Yatmaya gitmeden önce bir süre konuşmadan holde durdular.</p>
				<p class="normal">“Şimdi bu da sona erdi,” dedi Silveira. “Burada kalışın demek istiyorum. Burada, benim evimde.”</p>
				<p class="normal">Gregorius bir türlü uyuyamadı. Ertesi sabah treninin nasıl hareket edeceğini düşündü, trenin ilk, hafif sarsıntısını hisseder gibi oldu. Baş dönmesine ve Doxiades’in haklı çıkmış olmasına lanet etti.</p>
				<p class="normal">Işığı yakıp Prado’nun samimiyet hakkında yazdıklarını okudu.</p>
  <p class="normal">INTIMIDADE IMPERIOSA. MÜTEHAKKİM SIKI DOSTLUK. <span class="ideitalik">Sıkı dostlukla, birbirimizin içinde çaprazlama yer alırız, görünmeyen bağlar özgür kılan bir zincirdir. Bu çaprazlama konum mütehakkimdir: Mutlaklık ister. Onu bölmek ihanettir. Oysa biz bir tek insandan hoşlanmaz, bir tek kişiyi sevmez ve bir tek ona dokunmayız. Yapılacak ne var? Değişik dostlukları ustalıkla yönetmeye mi çalışacağız? Konuları, sözleri, el kol hareketlerini titizlikle kayıt mı edeceğiz? Ortak bilinenleri ve sırları? Sessizce, damla damla akan bir zehir olurdu bu.</span></p>
  <p class="normal">Huzursuz bir uykuya daldığında tan ağarmak üzereydi, dünyanın ucunu gördü rüyasında. Çalgıcılar ve notalar duyulmayan ezgili bir rüyaydı, güneş, rüzgâr ve kelimelerden oluşan bir rüya. Kaba elli balıkçılar birbirlerine kaba şeyler söylüyorlar, tuzlu rüzgâr kelimeleri, Gregorius’un unuttuğu kelimeyi de savuruyordu; Gregorius suya giriyor, eğik açıyla dibe dalıyor, var gücüyle yüzerek daha da dibe gidiyor, soğuğa karşı gerilen kaslarındaki enerjiyi ve sıcaklığı duyuyordu; muz gemisinden ayrılması gerekiyordu, zaman damlıyordu, sizinle bir ilgisi yok dedi balıkçılara, ama onlar kendilerini savundular; Gregorius güneşin, rüzgârın ve kelimelerin eşliğinde, elinde denizci torbasıyla karaya çıkarken ona yabancı gözlerle baktılar.</p>

				</body>
</html>