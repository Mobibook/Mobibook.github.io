<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Bakır</h1>

  <p>1909 baharı hayatımın en çetin devrelerinden biri oldu. Kahire'deydim. Nisan sona eriyordu. Evler pencere kanatlarını kapıyorlardı. Sokakta, umumi yerlerde, Avrupalılar ve onlarla birlikte iş bulma imkânları gitgide azalıyordu.</p>

  <p>İskenderiye'ye gidip oradan bir vapura atlayarak kaçacak param yoktu. Bir aydan fazladır ne iş bulursam onu yapıyor, zamanım beklemek, can sıkıntısı ve ümitsizlikle geçiyordu. Cumartesi akşamlarının dolgun haftalığı ve onu takip eden ıspanaklı kuzu, artık sadece bir hatıraydı. Gök ateş. Yer ateş. Ne gökten hayır vardı artık, ne de yerden.</p>

  <p>Ama gene de bu gündelik hayrı aramaktan geri durmadım.</p>

  <p>Kahire civarındaki Helyopolis'te geniş ölçüde inşaat olduğunu biliyordum. Gerçi bu bir kürek mahkûmu işiydi, ama bizde derler ki, "Güzeli öpmeyen sümüklüyü öper." Helyopolis'te bu "sümüklü"yü bulmaya ve ister istemez öpmeye gittim.</p>

  <p>Gözlerimin önüne serilen harikalar karşısında hayretten dona kaldım. Çorak topraktan, kumlu çölden, tamamıyla yeni bir şehir fışkırmıştı. İşlenmiş taşla betonarmeden evleri, sarayları, müessesleriyle bir şehir. Mütenazır geniş caddeleri vardı. Henüz çekirdek halinde bahçeler, emzikle beslenen ağaçlar, tropik güneşine karşı mertçe karşı koyuyor, kumların arasına dökülmüş bir avuç kara toprakla sönmez bir ocaktaymışlar gibi durmadan üstlerine dökülen suyu arsızca içiyorlardı.</p>

  <p>Issızlık... Issızlık... Kimseler yoktu. Yalnız işçilerle mimarlar. Birinciler asık suratlı, yorgun bir haldeydiler. İkinciler, mantarlı şapkaları başlarında, iki bardak bira arasında, seslerini çıkarıyor, boğazları kurumuş, vücutları bitkin adamlarını gayrete getiriyorlardı. Bunların arasında, temel harçlarını yoğuran Sudanlıların artık insana benzer tarafları kalmamıştı. Birer hayvan manzarası almışlardı. Üzerinden iri ter damlaları akan kapkara yüzler. Yeryüzü boşluğuna yalvaran kanlı gözler. Tempoyla kalkıp ağır aletlerini indiren kollarla birlikte hep bir ağızdan uluyan acınacak sesler.</p>

  <p>Onlar için Tanrı yoktu, çünkü insanoğlu onu öldürüyordu. 1909'un Helypolis'i işte buydu.</p>

  <p>Güneşten korumak ve insan zalimliğinin eserlerini daha fazla seyretmemek için gözlerimi kapamıştım. Şimdi anlamıştım: İş, burada katildi. Yaşamak için öldürmek. Yaşamak için ölmek. Yaşamak için her lahza ölmek... Başka ne? Böyle bir iş günü ve böyle bir emek karşılığında bana ne teklif ediyorlardı? İki şilin! Büyük şey!</p>

  <p>Geniş bir meydanın parkına bakan bir binanın gölgesine oturarak uğraşmaktan vazgeçtim ve hemen, sefaletim bana tatlı geldi. Beyhude uğraşma insanın ruhunu harap eder. Önüne geçilmez bir felâketi kabul ettiğimiz zaman kuvvetli oluruz. Felâkete meydan açın! Saadet bile, ne de olsa, bazen onun ardında kalmaya mecburdur.</p>

  <p>Yoksulluğumun tadını çıkarıyordum: Bu bana gözlerimin önündekine benzer altı günlük bir meşakkatin mükâfatı olan ıspanaklı kuzudan daha lezzetli geldi. Yok, açlığın kendine göre iyilikleri var.</p>

  <p>Fakat oturmuş yalın güneşin altında yanan güzel meydanı seyrederken beni en çok rahatsız eden susuzluktu. Birkaç saatten beri durmadan su içiyor ve bütün fıskiyelerde üstümü başımı ıslatıyordum. Ama ben içtikçe susuzluğum artıyordu. Ah, ben de bir bardak bira veya hiç değilse, yarım kuruşa bir soda içebilseydim! Yirmi para... Bir şey değil ama, cepte varsa!</p>

  <p>Bununla beraber, biliyordum ki, hayatımda nice defa arzu ettiğim şeye nail olamamıştım, fakat henüz tanımadığım bir Tanrı, hemen her seferinde, benden para istemeden susuzluğumu giderirdi. Ama gene de benden yirmi metre mesafede, mükemmel bir tezgâhın kurulu durduğu o güzel dükkâna<a href="../Text/Section0009.xhtml#Footnote0001" id="Feedback0001"><sup>[1]</sup></a> umuda, kalbi parçalayan o umuda, kapılmadan bakıyordum. Nikeli pırıl pırıl yanan tulumbalardan her türlü soğuk içecekler akıyordu.</p>

  <p>Bu dükkânda bir adam vardı. Meydana çıktığını, limonatalar dağıttığını, sonra içeride karanlıkta kaybolduğunu görüyordum. Bu adam, bu satıcı, kalpsiz olabilir miydi? Bunu umacak kadar ileri gittim. Canlı ve becerikli, bodur ve atik, bir serçeden daha kalın kara bıyıkların çizgilediği yağız bir yüz; dudakların ucunda pipo, kasket çit gibi sık kaşların üstüne inmiş: Bu halis bizim tarafların çingenelerinden bir örnekti.</p>

  <p>O beni görmüyordu, bir şey görmüyordu. Kendisine bir portakal şerbeti ısmarlayan müşteriyi bile görmüyor gibiydi. Bakışları kim bilir hangi hülyaya, kendi hülyasına dalıp gitmişti.</p>

  <p>Keyfim yerinde, pahalıya mal olan hürriyetime sahip, dar kafesinde çırpınan bu adamın geniş yapısını seyrediyordum. Sonra, usulca kalkarak dükkânının etrafında dolanmaya başladım.</p>

  <p>Tezgâh ne kadar güzel olursa olsun bende ancak susuzluğumu gidermek ihtiyacını uyandırıyordu; fakat dükkân ve onun renkli camları susuzluğumu bile bana unutturuyordu. Bu, aşkın meydana getirdiği ve iptalânın bezediği bir mücevherdi.</p>

  <p>Baştan başa oymalarla süslenmiş, cilâlanmış, yağa doyurulmuş, sert tahtadan yapılmış olan bu pavyonun, camları olmasaydı, bir fevkalâdeliği yok denebilirdi: Canı olmayan ve konuşmayan bir heykel gibi katı güzelliği içinde donmuş güzel bir şey. Camlar onun ruhuydu. Onlar konuşuyordu. Hem de ne cerbezeli, ne cihanşümul bir dille!</p>

  <p>Bir beyzinin içinde tropiklere has bir günbatısı bir yangın gibi tutuşuyordu. Bir başkasında, muhteşem bir buz dağı, neşeli ve mahzun, kaderine doğru kayıp gidiyordu. Karşı karşıya duran dört köşe çerçeveleri içinde, Balkan işi bir kilimin üstüne yatmış bir çingene kızıyla kaplan postuna uzanmış bir Hint rakkasesi, aynı ihtiraslı rüyaya dalmışlardı, onların üstündeyse genç bir çoban (Rumen mi? Bulgar mı? Sırp mı?), güzel bıyıklarını rüzgâra vermiş, kalpağı ensesinde, saçları karmakarışık, alaycı bir tavırla onları seyrediyor. Ve her yanda, en kenarda kalmış köşeciklere kadar, uzak memleketlerin manzaraları, ihtiraslı yüzler, kuşlar ve hayvanlar ahenkli bir bütün içinde birbirini takip ediyorlardı.</p>

  <p>Bir çölün ortasında, esmer binaların ortasında, bu dükkân bir şiirdi. Hırsız sanılmayı göze alarak usanmadan çevresinde dönüp dolaşmaya başladım; sonra, susuzluk beni limonata muslukları önünde mıhladı. O zaman, satıcı yıldırım gibi dışarı fırladı; ateşten bakışları gözlerimi burguladı. Anladım ki dükkânının etrafında dolandığımı görmüştü. Ona hakiki çehremi gösterdim, susamış bir adam çehresi. Kaşları arasındaki derin çizgi gevşedi. Bana Arapça sordu:</p>

  <p>— Ne istiyorsun?..</p>

  <p>Sesi sevdiğim, tanıdığım seslerdendi. Ona, belki bilir diye, Rumca cevap verdim:</p>

  <p>— Susuzluktan ölüyorum, on param yok.</p>

  <p>Bana koca bir bardak limonata verdi. Ben tadını çıkarmak için yudum yudum içerken çekinmeden, açıkça beni süzüyordu. Hoşlandığım bir adamın böyle süzmesini severim.</p>

  <p>Sonra, birdenbire, Rumca sordu:</p>

  <p>— Hangi memlekettensin?</p>

  <p>— Romanya'dan.</p>

  <p>— Ya! Romanyalısın demek!</p>

  <p>Bu cevap hoşuna gitmişti, bana hemen düzgün konuştuğu ana dilimle hitap etti. Fakat Rumen olmadığı belliydi.</p>

  <p>Hemen orada, kısa ve sıcak bir sorguya tâbi tutuldum: Bir yabancı dost sorgusu. Samimi cevaplarım, hissediyordum ki, bir insan kalbine hitap ediyor ve orada izler bırakıyordu. Ben de bana, "hayvanca olmayan bir iş" bulabilir mi, diye ondan sordum. Hepsi bundan ibaret.</p>

  <p>Limonatacı sorduğumu işitmemiş göründü. Piposu elinde, bıyıklarını buruyor ve dalgın düşünüyordu. Bundan alınmadım. Bekledim. Düşünceli bir tavırla sözlerimi tekrarladı:</p>

  <p>— Hayvanca olmayan... bir iş... Hı! Doğru! Hayvanca olan işler var.</p>

  <p>Sonra:</p>

  <p>— Dükkâna gelin! dedi.</p>

  <p>Bu harikayı içinden göreceğime memnun, peşinden yürüdüm.</p>

  <p>İçeride hiçbir eşya kalabalığı yoktu. Zaten dört kare metrelik bir beşgen saha içine fazla bir şey koymak da mümkün değildi. Fakat o bütün satıcı dükkânlarının içindeki hercümerci burada da bulacağımdan korkmuştum.</p>

  <p>Halbuki burası, onu inşa eden kadar güzel bir sanatkâr kafesi idi.</p>

  <p>Bir elbise askısı, bir iskemle, bir koltuk ve üstü kartonlar, boya tüpleri ve kalemlerle dolu bir masa. Bir köşede, külleri altında uyuklayan kahve mangalını görerek hayrete düştüm. Fincanlar ve ibrikler çok temizdi ve muntazam dizilmişti. Dükkâncı hemen bunlarla meşgul olmaya başladı. Halis kahvenin güzel kokusu burnumu okşarken, hayran gözlerim, ne kusursuz bir sanatla işlenmiş oldukları ancak içeriden fark edilen renkli camlar üzerinde kayıyordu. Işık, renk, zevk, koku ve kaynamakta olan kahvenin tatlı mırıltısına kadar her şeyin ahenkleştirdiği, her şeyin aşk ve iptilâ olduğu bir hava ile dolu idi burası.</p>

  <p>Dostum, bana kahve ve cigara verirken sordu:</p>

  <p>— Hoşuna gidiyor mu?</p>

  <p>Alt yanını düşünmeden:</p>

  <p>— Bu dükkânı çok beğendim, dedim.</p>

  <p>Basit bir şeyden bahseder gibi:</p>

  <p>— Benim eserimdir, dedi, planı da işçiliği de benim. Hepsi benim elimden çıktı.</p>

  <p>Hayranlığım son haddini buldu:</p>

  <p>— Demek, siz de meslektensiniz...</p>

  <p>— Hiç de öyle değilim, fakat şimdi bunu bırakalım! Sen söyle bakayım, bugün yemek yedin mi?</p>

  <p>Ona doğrusunu söyledim. Sonra, bana hakiki değerini hissettirmiş olan bu adamın karşısında, heyecana kapılarak bütün içimi döktüm, kendimi olduğu gibi gösterdim.</p>

  <p>İkimiz de oturuyorduk. Gözleri yan kapalı, yüzü kızarmış, kıllı ve âdeta hareketsiz elleri üstünde mavi bir ışık hüzmesi raks ederken, sözümü kesmeden zevkle beni dinliyordu.</p>

  <p>Akşam karanlık basarken istemeyerek birbirimizden ayrıldık.</p>

  <p>Sonraları, oraya sık sık gider oldum! Ve şimdi, kalbimi kendilerine açmış olduğum bunca insanlar gibi, o adamı düşünürken kaderimin nasıl bir mucizeyle beni ebedi bir haydut, garip bir serseri ve hatta bir kürek mahkûmu yapmadığına hâlâ şaşarım, böyle bir şeyin olması o derecede kolaydı ki. Ben, kaderime yol çizmek için bir parmağımı bile kımıldatmadım, bununla beraber birçok defa uçurumun tâ dibine kadar yaklaştığım oldu.</p>

  <p>Helyopolis limonatacısıyla ahbap olmakla bu uçuruma çok daha yaklaşmış oldum. Hiç tanımadığım bu adam bana mazisi hakkında katiyen bir şey söylemezdi. Fakat halden çok bahsederdi. Ve tasavvurları tam zevkime göreydi.</p>

  <p>— Hoşuma gidiyorsun, Panait, derdi. Biz aynı hamurdan yoğrulmuş insanlarız. Bana bu derece benzeyen bir adama hiç rastlamamıştım. Seninle serserilik etmek, dünyayı dolaşmak isterdim!</p>

  <p>Cevap verdim:</p>

  <p>— İyi ama, serseri hayatının ne kadar çetin olduğunu görüyorsun: Çok kere insan, didinir didinir de gene açlıktan geberir.</p>

  <p>— Benim yanımda açlıktan gebermezsin, didinmeye de hâcet yok...</p>

  <p>— Tanrı bilir! İnsan her yerde tarapana<a href="../Text/Section0009.xhtml#Footnote0002" id="Feedback0002"><sup>[2]</sup></a> gibi işleyen dükkânlar kurabileceği bir Helyopolis'e rastlamaz.</p>

  <p>Tarapana derken, onun can alacak noktasına dokunmuş olduğumu bilmiyordum. Sadece limonata satışının iyi gittiğini, işlerinin yolunda yürüdüğünü söylemek istemiştim ki, bu da bir hakikatti.</p>

  <p>Arkadaşım biraz bozulur gibi oldu ve dedi ki:</p>

  <p>— Bende tarapananın türlüsü var... Hem de bunlardan çok daha kolay taşınır olanları! Meselâ şunun gibi pipolar yapmasını bilirim. Bu nedir biliyor musun?</p>

  <p>— Deniz köpüğü...</p>

  <p>— Değil mi? Ama değil: Sadece doğrama tozu. Fakat bu pipolar limanlarda sıcak ekmek gibi sürülür, hem de inanılmayacak fiyatlarla. Satılan tek bir piponun kârı senin bir günlük geçimini temin eder, çünkü sade kârdan ibarettir. Halbuki bir meyhanede, beş dakika içinde yirmi otuz tanesini satmak işten bile değildir! Ne dersin? Şaşılacak şey değil mi?</p>

  <p>Öyleydi, şüphesiz, ama... Beni çok uzaklara götürmek istiyordu:</p>

  <p>— Hindistan'a gideriz, diyordu, Zanzibar'a, Çin'e, Okyanus yollarında dolaşırız.</p>

  <p>Zavallı anamı düşünüyordum: Uzun yıllar beni göremezse kederinden ölürdü. Bununla beraber, böyle maceralara girişmeye ne kadar can attığımı Tanrı bilir! Ama ya anam!.. Acıklı bağ... Belki, aynı zamanda benim kurtarıcımdı o!</p>

  <p>Heyecanlı, samimi, hasbi bir eda ile, anamın memnun olacağına beni iknaya çalıştı:</p>

  <p>— Para tutacağız... Ne zaman canımız isterse memlekete döneceğiz. Hem ona istediğinden çok mangiz göndeririz.</p>

  <p>Onu fazla hayalperest buldum ve itiraz ettim:</p>

  <p>— A! Yok, ahbap! Demiri altın pahasına da satacak olan, serseri hiçbir zaman milyoner irad sahibi tarzında para tutamaz. O yüzden ne istediği yere gidebilir, ne de hasretini çekenlere yardım edebilir. İyi kötü geçinip gideriz... Hiçbir zaman yarınımızdan emin olamayız.</p>

  <p>Bu mesele daimi münakaşa mevzuumuzdu. Rastgele yola çıkmamızı istiyordu. Ben de kendisine artık tiksinmiş olduğunu söylediği dükkânını, tarapanasını muhafaza etmesini tavsiye ettim.</p>

  <p>Her taarruz gecesinden ve benim karşı taarruzumdan sonra, daima söz götürmez ve ikna edici bir delil dilinin ucuna kadar geliyor da kendini zor tutuyor gibi görünürdü. O zaman yüzü büzülürdü; dudakları, aciz içinde kapanırdı; gözleri kıvılcım saçardı. Dakikalarca, sesini çıkarmadan, bıyıklarının ucunu kemirirdi.</p>

  <p>— Ah! Mendebur! Sana mangiz tutacağız dedim ya işte o kadar! Mangiz tutacağız! Sonra da keyfimizin istediğini yapacağız! Bana inan yahu! Neden bu kadar inatçısın?</p>

  <p>Anlamıyor ve istemeyerek katlandığı bu ihtiyatlı hareketi yüzünden müteessir oluyordum. Menfaati hiçe sayması, geniş cömertliği, samimi dostluğu olmasaydı, yarını olmayacağını tahmin ettiğim bir yolculuğa beraberce çıkmamız hususunda bu kadar ısrar edişine bakarak ona Tanrı bilir ne türlü sinsi maksatlar yorabilirdim… Halbuki bu adamın dürüstlüğüne, candan arkadaşlığına kalıbımı basardım. Bugün, ki her şeyi biliyorum, gene aynı şekilde hareket ederdim. Zira günün birinde işin içyüzünü öğrendim ve ona hak verdim.</p>

  <p>Haziran başlarındaydık. Bir haftadır her gün tezgâh başında onun yerini tutmaya geliyordum. Dükkândan öğleyin ayrılıyor, ancak gece vakti, kapatmak için geliyordu. Akşam yemeğinden az sonra ayrılıyorduk; o Helyopolis'de yatıyor; bense Kahire'ye dönüyordum.</p>

  <p>O akşam havanın tatlı serinliği, mehtap ve korkunç ıssızlık bizi birbirimize yaklaştırdı. Helyopolis, çok büyük bir gayret harcayarak bitkin düşmüş bir adamı andırıyordu. Aciz bir kitle, bir mezarlık, ortalığı kaplayan karmakarışık bir malzeme yığını. Göğün şirinliğini, insan elinin çirkinleştirdiği toprağın tatsızlığı bozuyordu. Her şey köhne, boş, ölü görünüyordu: Bu boş binalar bu cılız fidanlar ölçüsüz bir rahatlık uğruna yapılan bu öldürücü mücadele. Başlarımız üzerindeki o değişmez yıldızlar, bize kayıtsız bir ağırbaşlılıkla ışıklarını gönderirken uzakta çakallar uluyordu.</p>

  <p>Hiç konuşmadan ışıklı dükkânın etrafında çepeçevre dolaşıyorduk. Burası, bu öldürücü çölde tek canlı mahlûk gibiydi. Bu saatte camlarındaki resimler gündüzkinden daha müessirdi. Bir Napolili kadın başı, güzel dişlerini göstererek gülüyordu. Bir Arap rakkasesi bir yılan gibi kıvrılıyordu. İki genç boğa toslaşıyorlardı.</p>

  <p>Dostuma:</p>

  <p>— Haydi birer kahve pişirelim! dedim.</p>

  <p>Dükkâna girdik.</p>

  <p>Patlama raddesine gelmiş bir kazan halindeydim. Hiçbir şeyin yatıştıramıyacağı bir heyecandan, ruh taşkınlığından boğulur gibi oluyordum. Bütün mesamelerim acıyordu. Ve dostum hâlâ susuyordu. Cigarasını tüttürüyor ve kahve içiyordu.</p>

  <p>Elini tuttum.</p>

  <p>— Haydi öyle olsun, gidelim! Seninle istediğin yere geleceğim... Ne olursa olsun...</p>

  <p>Kıpırdamadı. Sonra:</p>

  <p>— Ne olursa olsun mu diyorsun? Nasıl ne olursa olsun. Çocuk sen de!.. Seni mert bir dostu ve anasını öldürebilecek maceralara değil, hür ve şen bir hayata doğru götürmek istiyorum!</p>

  <p>Bunu söylerken yerinden fırladı, dar kafesi içinde bir aralan gibi dolaşmaya başladı ve çeneleri yeniden kısıldı; söyleyemediği kelime onu boğuyordu.</p>

  <p>Nihayet kararını verince, gevşedi: Cebinden ikiye katlanmış âdi kitap büyüklüğünde beyaz bir mukavva çıkardı, masanın üstüne koydu. Bakır rengi yüzünde acı bir gülümseme dolaşıyordu. Alt dudağı aşağı sarkıyordu. Vücudu, cansız bir külçe gibi koltuğa yığıldı...</p>

  <p>O zaman parmakları arasına aldığı mukavvadan bir parşömen kâğıdı varakası çıkardığını gördüm. Bu kâğıt parçası üzerinde, hayran bir temaşayla, bütün ruhu titriyordu.</p>

  <p>Bu yalnız ilk baskısı yapılmış bir banknottu. Camları, pipoları, şurupları, elinden çıkan her şey gibi bu da mükemmeldi.</p>

  <p>Hâlâ ve daima bir şey anlamamakta devam ediyordum. Omuzu üstünden bakıyordum. Başını kaldırmadan, gözleri, iki elinin baş ve şahadet parmakları arasında gerilmiş banknotta, pipo için yaptığı gibi sordu:</p>

  <p>— Bak!.. Bu nedir biliyor musun?</p>

  <p>— Bir banknot.</p>

  <p>— Değil mi?.. Ama değil, bu da işte... doğrama tozudur. Yalnız, yaşamak için bu doğrama tozundan ayda bir tane sürmek yeter. Yaşamak, dostum, yaşamak! diye boğuk bir sesle ısrar etti.</p>

  <p>Ağır bir hareketle, ayağa kalktı.</p>

  <p>En sonra anlamıştım. O kâğıdı cebine koyarak, ayakta durdu. Sırtını duvara vermiş, kolları sarkmış, gözleri kaymış, bambaşka bir insan olmuştu. Dalgın, dalgın mırıldandı:</p>

  <p>— Fakat güzel şey bu... Güzel şey... Bütün hayatım bu...</p>

  <p>Bu sözleri uzun bir sükûn takip etti. Dostumun zihninin başka taraflara kaymış olduğunu fark ediyordum. Ben yalnızdım. O uzaktaydı.</p>

  <p>Sıkılarak:</p>

  <p>— Mademki güzel, neden "fakat" diyorsun? diye sordum ve derhal kendi sorumdan ürktüm.</p>

  <p>O kendine geldi, kımıldadı, yorgun hareketlerle bir cigara yaktı, beni garip bir bakışla süzerek dedi ki:</p>

  <p>— Çünkü bunu yapan yeryüzünde tek başına kalmaya mahkûmdur...</p>

  <p>"Tek başına... Güzellik ve ıssızlık... Çirkinlik ve ıssızlık...</p>

  <p>"Bütün bu güzelliğe ve bütün bu çirkinliğe insan tek başına nasıl katlanabilir?</p>

  <p>"Fakat tek başına kalmak lâzım: Bir zamanlar; eski Türkiye'de bu güzelliğe, bu hayata âşık olanların iki elini satırla keserlermiş. Ne yargıç, ne de cellât, satırın düşürdüğü ellerin ne harikulade şeyler olduğundan haberdar değildiler."</p>

  <p>Kalktım ve ellerini tutarak uzun uzun sıktım.</p>

  <p>Göğsü kabardı. Yüzü hareketsiz kaldı. Bir şey söylemedi. Ben de ne söyleyebilirdim?</p>

  <p>Buraya kadar bu... limonatacının adını anmadığım fark edilmiştir. Doğrudur: O geceye kadar ben de bunu bilmemiştim. Adını sormamıştım, çünkü, serserilik hayatında, adam, sormamasını da bilmeli; o da bana adını söylememişti Fakat sırların açıldığı o gece, sual dudaklarımın ucuna geldi!</p>

  <p>Şen bir tavırla atıldım:</p>

  <p>— Farkında mısın ki hâlâ senin adını bilmiyorum?</p>

  <p>Şen bir tavırla ve hemen bir başka sualle cevap verdi:</p>

  <p>— İbrail kırlarında yerli kavunla Hasanbey kavununun kırması olan kavuna ne derler, bilir misin?</p>

  <p>— Galiba, bakır derler.</p>

  <p>— Tamam: Bakır, işte benim de adım Bakır. Ben de bir bakırım. Onun gibi benim de katı bir kabuğum var.</p>

  <p>— Bir de Hasanbey kavununun kokusu... diye ilâve ettim.</p>

  <p>— Belki. Ama...</p>

  <p>Gözlerini, kesilmek için gibi uzattığı ellerine çevirerek düşüncesini tamamladı.</p>

  <p>Bunun üzerine birbirimizden ayrıldık ve kaderim, sevmeye başladığım ve yanında yeni bir hayatın beni beklediği bu adamı bir daha görmeyi bana nasip etmedi.</p>

  <p>Ertesi günü, her zamanki gibi, Helyopolis tramvayına binmeden önce postrestant gişesine uğradım. Mühim bir mektup beni bekliyordu! Bir arkadaş anamın ağır hasta olduğunu yazıyordu.</p>

  <p>Hemen trene atlayıp İskenderiye'den Köstence'ye hareket eden vapura zor yetişebildim. Bakır'a bir tezkere yazarak evdeki hâdiseyi anlattım ve çabuk döneceğimi kendisine vadettim.</p>

  <p>Bu dönüş ancak ertesi kış olabildi, ama, artık Helyopolis'de Bakır'ın yalnız dükkânı vardı.</p>

  <p>Üzgün, izini bulmaktan aciz, hep insan aramakla geçen acıklı hayatıma yeniden başlamıştım ki, bir Kahire gazetesinde çıkan şu havadis gözüme ilişti:</p>

  <blockquote style="margin: 20px 0 20px 40px; border: none; padding: 0px;">
    <p>"Öğrendiğimize göre, milletlerarası sahte banknot yapıcılarından 'Bakır' lâkabıyla anılan Karabet Karaosman, Sofya'da tevkif edilmiş ve beş sene küreğe mahkûm edilmiştir. Mısır'da da büyük bir cüretle faaliyette bulunmuş olan bu sahtekâr, İngiliz polisi tarafından uzun zamandan beri aranmaktaydı."</p>
  </blockquote>

  <p>Bakır'ın cevabı, bir kehanet gibi aklıma geldi: "Çünkü bunu yapan yeryüzünde tek başına kalmaya mahkûmdur." Aziz Bakır'ım, herhalde büsbütün tek başına kalmamak için, sanatının güzelliği ile hayatın çirkinliğinden ağırlaşan kalbini biraz hafifletebilecek bir kalble kaynaştırmak için, muhakkak gönlüm seni birtakım resimli camların ihtişamını, birtakım pipoların sırrını ve hele Helyopolis'in ıssız bir gecesinde hayran gözlerime seyrettirdiğin o parşümensi kâğıdı başka bir serseriye göstermeye sevketmiş olacak; anlaşılan o dost, senin ellerini öpecek yerde, onları satırla kesen yargıca ihbar etti!</p>
</body>
</html>
