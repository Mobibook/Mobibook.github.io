<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/Style0001.css" rel="stylesheet" type="text/css" />
</head>

<body>
  <h1>Ölümsüzlük</h1>

  <p>On altı sene kadar oluyor, Yunanistan'a gitmek için İskenderiye'den Arcadia vapuruna binmiştim. İtalyan-Türk harbi sıralarındaydı. Çanakkale boğazı kapanmıştı. En iyi dostlarımdan birinin Köstence'ye giden gemilerden birinde ağır hastalanarak Pire veya Atina'nın sefil bir hastanesine yatırıldığı ve orada günden güne eridiği söyleniyordu. Yardımına gidiyordum.</p>

  <p>Arcadia vapurunda bir Perulu ile tanıştım. Sporcu tavırlı bir melezdi. Birinci ve ikinci mevki müşterileriyle teklifsizce vakit geçirerek türlü beden hareketleri yapıyor, fakat daima işi komik olmaya çalışan bir parsa toplamaya döküyordu. Hakikatte bana acıklı halini anlattı, parası yoktu ve benim gibi kamarasız, güvertede yolculuk ediyordu.</p>

  <p>İtalyanca konuşuyordu. Adı Domenico idi. Bu sağlam yapılı, adali yüzlü, cin gözlü adam "hafifçe tırtıkladığı" turistlerin kendisini küçümsediklerini anladığından, güvertenin aşağılık yolcularına karışmayacak kadar onur sahibi de olduğundan dört elle bana sarıldı. Çabucak dost olduk ve birbirimize itiraflarda bulunmaya başladık. İşsizliğe abone olmuş bir atletizm profesörü ve... yankesici olduğunu öğrendim. Birinci mesleğini gözlerimle görerek kanaat getirmiştim: Gerçekti. İkincisi ise bana haber veren o oldu. Bu da gerçekti, para çantamı araklamayacağına kendisiyle bahse girince, üst üste üç gün çantamı "vurdu". Ustalığına hayran oldum.</p>

  <p>— Evet, elimden çok şey gelir, ama ancak pek büyük bir para sıkıntısına düştüğüm zamanlar hürriyetimi tehlikeye koyarım. Bugüne kadar polisin eline düşmedim.</p>

  <p>Pire'de, gemiden inerken, ne yapmak niyetinde olduğumu sordu. "Hasta ve belki de ölüm halinde bulunan bir arkadaşı arıyorum. Kendisine yardım etmek istiyorum!"</p>

  <p>— Çok güzel! dedi. Sen dürüst bir adam olmalısın. Haydi arkadaşını beraberce arayalım. Sıkıntıda ise usta işi bir vurgun yaparım ve bütün parayı ona veririm; sonrası Tanrı'ya kalmış... Atina'da bir iş bulacağımı umuyorum. Sen Rumca bilirsin, ben bilmem. Belki senden faydalanırım.</p>

  <p>Ürkerek:</p>

  <p>— Aman ikinci mesleğinde de benden faydalanmaya kalkma da! dedim.</p>

  <p>Melez homurdandı:</p>

  <p>— Bu işleri ben tek başıma yaparım. Senin gibi acemilerle böyle işlere girmeyeceğime emin olabilirsin.</p>

  <p>İki gün, Pire ile Atina'nın bütün hastanelerini araştırdık, arkadaşımın izine rastlayamadık. Aramaktan vazgeçtim.</p>

  <p>Bütün "cins" serseriler gibi muvazenesiz olan Domenico, çılgınca bir hayat yaşıyor, tutum nedir bilmiyor ve yarınını asla düşünmüyordu.</p>

  <p>Çizgisi kusursuz beyaz pantolonu, alpaga ceketi, güzel hasır şapkası ve yeni ayakkabılarıyla onun düzgün kılığı yanında ben havı dökülmüş elbiselerimle bir leke teşkil ediyordum... Yoksa zihniyet bakımından pek de aykırı düşmemiştik. Yunanistan'ın cömert gökleri altında fazla tasalanmıyorduk; bir yandan iş ararken, ben Yunanlarla konuşarak, Domenico kadınlara sataşarak "tergaliya"ları kemire kemire geçinip gidiyorduk, ta gündelik bir drahmiyi ödeyemeyecek hale gelip de hancı bizi kapı dışarı edinceye kadar.</p>

  <p>Yeni tanıştığım bekâr bir kayıkçıya bundan şikâyet ettim. İyi kalpli adam bizi kendi kulübesine çağırdı, biz de memnuniyetle kabul ettik, ama bu ilk gecenin ertesinde, üstümüzde arpa tanesi gibi iri bitler bulduk! Dehşetli kafası kızan Domenico oynadığı "centilmen"lik rolünü unutarak, sokak ortasında, yolcularla dolu gezinti yerinde hart hart kaşınıyor, vahşi vahşi bakıyor ve şapkası ensesinde, durmadan tekrarlıyordu:</p>

  <p>— Bitleri sevmem! Bite tahammül edemem!</p>

  <p>Hey gidi! Sanki ben severmişim, tahammül edermişim gibi. Ama neylersin?..</p>

  <p>— Ne olursa olsun! dedi, Bir iş arayacağım; buluncaya kadar da açıkta yatacağım!</p>

  <p>Sözünde durdu ve Atina'ya yaya gitti. Onu bir hafta göremedim.</p>

  <p>Ben gene cömert kayıkçının konukseverliğinden faydalanıyor, biraz iş buluyor, daha iyisini bekleyerekten iyi kötü geçinip gidiyordum. Derken bir gün Domenico çıkageldi!..</p>

  <p>Neşe içindeydi, hem artık kaşınmıyordu. Bütün dişleriyle gülerek bana iki sterlin gösterdi:</p>

  <p>— Haydi! Bitlerle badanacılığın cehennemin dibine... Benimle Atina'ya gel. İkimiz bir numara yapacağız ve para kıracağız!..</p>

  <p>— Numara mı? dedim. Beni palyaço mu yapacaksın?</p>

  <p>Beyrut'ta ve Şam'da bir arkadaşın beni bir pandomima kumpanyasında oynatışını hatırladım; cellât, kaba prens veya apaş rollerinde mutlak bir sükûtla kendimi gösteriyordum...</p>

  <p>— Hey Tanrım! dedim. Daha ne kılıklara sokacaksın beni?</p>

  <p>Domenico:</p>

  <p>— Kılık mılık yok. Sen amatör "boksör" olacaksın. Bense "profesyonel". Sen bana meydan okuyacaksın, ben kabul edeceğim, suratına birkaç tane indireceğim, seyirciler gülecek, çünkü seyirciler tiyatroya gülmeye hazır olarak gelirler. Yarım saatlik bir gösteriş: Sana on, bana on beş frank! Her akşam ikimize bir sterlin lirası, mükemmel bir şey! Güldürmek için de sen birebirsin: Cılız, kansız, tüy gibi bir adamcağız. Ağzına kuru fasulye taneleri doldurursun ve yalancı dişlerini yere tükürürsün.</p>

  <p>Yalancı dişler mi? Vallahi az kalsın sahicileri de tükürüyordum.</p>

  <p>Sahneye çıkmadan önce, yakışıklı, cazip, atlet yapılı Domenico bana haber verdi:</p>

  <p>— Dikkatli ol! Sana hızlıca vuracağım, çünkü patron hileye gelmez; fakat düşün: yarini saat içinde on frank!.. Dişini sık!</p>

  <p>Gel de sık bakalım, hey canını yandığımın, korkudan elin ayağın tutmazken!</p>

  <p>Saf yürekli seyirciler, bu dövüşe çıkmaya cüret eden karikatürü daha görür görmez makaraları koyuverdiler. Hakem bizi takdim etti, el sıkıştık. "Profesyonel" beni, önce konuştuğumuzdan fazla bağırttı. Sonra eldivenler ve... haydi boksa!</p>

  <p>Hay şeytan götürsün! Daha ilk yumruğu yemeden şakır şakır terliyordum. Üstelik de evvelâ benim hücuma geçmem lâzım geliyordu. Domenico gülmemek için kendini zor tutarak korunuyordu! Buna hiç ihtiyacı yoktu. Keyfi istediği kadar benimle oynadı, sonra çeneme indirdiği bir yumrukla ağzımdaki fasulyeleri boşalttı ve beynimi yerinden oynattı.</p>

  <p>"Dövüş"ten önce böyle kararlaştırmış olduğumuz için değil, ayakta duracak halim kalmadığından yere yıkıldım.</p>

  <p>Hakem saniyeleri saymaya başladı. Daha doğrusu böyle olduğunu tahmin ediyordum, çünkü, kafam sersemlediği için bir şey işitmez olmuştum ve zavallı adam alkışların gürültüsünden faydalanarak saniyelerini uzatmak zorunda kaldı. Endişelenen Domenico, seyircilere arkasını döndü ve bana seslendi:</p>

  <p>— Yeter, fratello, kalk.</p>

  <p>Eksik olma, fratello... Kalk, kalkabilirsen, ama gel gör ki, kafamın içinde dünya bir değirmen taşı gibi dönüyor.</p>

  <p>Nihayet, sallana sallana kalktım ve seyirciler yaşla gülerken, hangi günahlarımın kefaretini ödediğimi kendi kendime soruyordum.</p>

  <p>"Dövüş" yeniden başladı. Perulu biraz daha mâkul davrandı, tabanları yağlayarak kaçmamdan korktuğu için elinden geldiği kadar kolladı, beni bir sağa sektirdi, bir sola kakıştırdı, sonunda dişlerimi yerinden oynatan bir yumrukla işimi bitirdi.</p>

  <p>Perde inerken, acıdan gözlerim kararmış, çenem zedelenmiş, dilimi ısırmış bir halde kulislere kaçtım. Kahkahalarla alkışlar bir rüyadaymış gibi kulağıma geliyordu; halk haykırıyor, sahneye çağırıyordu; bir daha çıkmaya razı olmadım.</p>

  <p>Cellâdım:</p>

  <p>— Gel teşekkür edelim, fratello, diyordu. Lâzımdır. Meslek icabı!</p>

  <p>— Gidin başımdan Tanrınızı severseniz, ben meslek falan bilmem!</p>

  <p>Ertesi gün, odamızda, bana kafam sanki pelte haline gelmiş ve kazan kadar olmuş gibi geliyordu. Kaburgalarım ağrıyordu. Ekmeği ısıramıyordum. Bohçamı dürdüm. Domenico'ya:</p>

  <p>— Ben gene badanacılığa dönüyorum, dedim. Yarım saatte kazanılan on franga karnım tok!</p>

  <p>— Dur, dedi. Cebimde bir spor kurumunun teklifi var: Talebelerine atletizm dersleri vermemi istiyorlar. Kabul ediyorum. Bana tercümanlık edersin. Gör bak ne rahat yaşayacağız.</p>

  <p>Âlâ. Haydi bunu da yaşayalım bakalım.</p>

  <p>Gerçekten bir serseriye lâyık günler yaşadık. Açık havada, büyük bir avlunun düzenlenmiş zemininde, talebeler birer birer gelip kaburgalarını kırmak sanatını öğreniyorlardı. Bunlar, her sınıftan gençlerdi, en zenginlerden tutun da işten canları çıkan işçilere kadar.</p>

  <p>Domenico güreşmeyecek, sadece güreşin nasıl yapılacağını gösterecekti. İşte, müdürün gözleri önünde, çocukların her birini bir iki dakika zarif bir şekilde kavrıyor, sonra onları aralarında güreştiriyor veya kendilerine izahat veriyordu, ben onun sözlerini Yunanlara tercüme ediyor ve berikilerin sorduklarını da profesöre söylüyordum.</p>

  <p>Fakat bu saçmaları bir yana bırakalım.</p>

  <p>Bu kurumun tüysüz azaları arasında, arkadaşlarından daha yaşlı bir talebe, otuz yaşlarında, çok uzun boylu, çok zayıf, bıyıklı, gülünç tavırlı ve peygamber yüzlü bir "ihtiyar", Haralambo adında biri vardı. Kenarda durur, güreşleri devamlı bir dikkatle seyreder, habire cigara içerdi. Bizim Perulu ona "tahammül edemez", hayli içerler ve "öğrenme" sırası ona gelince, melez, adamcağızın kemiklerini kırardı.</p>

  <p>Zavallı Haralambo uysal bir adamdı, elinden geldiği kadar sesini çıkarmadı, fakat sonunda müdüre şikâyet etti. Müdür bana: "Profesöre söyle," dedi, "kendisini talebelere ders versin diye tuttuk; canlarını çıkarsın diye değil."</p>

  <p>Domenico gülmeden kırıldı:</p>

  <p>— Ma que, "ders" caro mio! Bu soytarı çobanlıktan başka bir şey yapamaz! Atletizm onun ne kemiklerine, ne de otuz yaşına göre değildir.</p>

  <p>Ben de bu fikirdeydim, ama dostumdan daha ilerisini görüyordum. Bu uzun ve ciddi evliya yüzü, bu samimiyet, bu öğrenme arzusu, fenalığa tahammül hususundaki bu tevekkül... Hayır, diyordum, bu adamın kalıbı altında bir şeyler gizli olmalı.</p>

  <p>Gerçekten, bir şeyler gizliydi. Güzel bir şeyler. Daha doğrusu...</p>

  <p>Fakat hükmü size bırakmayı tercih ediyorum:</p>

  <p>Bir akşam, Domenico'dan ayrılarak talebelerin çıkmasını bekledim ve Haralambo'nun peşine düştüm. Bir sokak dönemecinde yanına sokuldum:</p>

  <p>— Benimle bir kahve içer misiniz, Kir Haralambo.</p>

  <p>O da benim kadar fakir kılıklı olmakla beraber, beni tuhaf tuhaf süzdü ve canımı sıkan bir tereddüt ânı geçirdi. Sırık gibi dimdik durarak sert bir bakışla yüzüme baktı; ona dostça gülümsedim ve başkalarından gizlediğim manayı okusun diye gözlerimi gözlerine diktim. Kendi âlemlerini kendi yaratan insanların ne acayip mahlûklar olduğunu tecrübemle biliyordum.</p>

  <p>Gevşek bir sesle:</p>

  <p>— Nasıl isterseniz... dedi.</p>

  <p>Sonra, kahve fincanları karşısında sordu:</p>

  <p>— Benimle kahve içmek ihtiyacını neden duydunuz?</p>

  <p>— Ne bileyim... Siz hiç böyle ihtiyaçlar duymadınız mı?</p>

  <p>Mahcup olmuş göründü, dudakları hafifçe kımıldadı:</p>

  <p>— Evet, bir vakitler.</p>

  <p>— Ben bugün de duyuyorum. Fena bir şey mi bu?</p>

  <p>— Fena veya iyi, sizin bileceğiniz iş, fakat ne işinize yarıyor bu?</p>

  <p>— ... Bazı insanlar beni alâkadar ediyor.</p>

  <p>— Fena bir alâka. Bütün insanlar aynıdır.</p>

  <p>Kuvvetle:</p>

  <p>— Doğru değil! Bütün insanlar aynı değildir, dedim.</p>

  <p>Şaşarak:</p>

  <p>— Ya, dedi.</p>

  <p>Ve iri gözlerini açtı, sonra alaycı ve ciddi bir tavırla ilâve etti:</p>

  <p>— ... Aynı değildir?.. Öyleyse, arkadaşınız profesöre söyleyin, o eşeğin biridir.</p>

  <p>Bu sözler üzerine Haralambo kalktı, elimi sıktı ve beni yüzüstü bırakıp gitti. Bu sözler karşısında şaşkınlıktan ağzım açık kaldı.</p>

  <p>Domenico'ya bir şey söylemedim, fakat Haralambo'ya karşı daha insanca davranmasını rica ettim; müdürün kızarak bizi defedebileceğini, sonra yeniden bitlerle haşır neşir olacağımızı söyledim.</p>

  <p>İnsanlığından veya korkudan, Domenico daha insaflı davrandı ve bundan sonraki derste adamcağıza çok daha sabırla muamele etti. Haralambo bu harekete karşı derin bir minnet duydu. Beni bir kenara çekerek, evine beraberce gitmemizi rica etti.</p>

  <p>Benim istediğim de buydu. Gittim.</p>

  <p>Dizleri üstünde yemek yiyen bekârlara mahsus yağ kokuları sinmiş tozlu geniş bir odada, kitaplar, kırık dökük eşyalar, el yazıları, çamaşırlar, karmakarışık her tarafa saçılmıştı.</p>

  <p>Bezgin bir tavırla dedi ki:</p>

  <p>— Bu karışıklığa aldırmayın. Ne karım var, ne de maddi intizam hissim; kafamda başka şeyler var.</p>

  <p>Haralambo bir prens gibi konuşuyordu. Bana nezaketle yer gösterdi, pis bir ispirto ocağı çıkardı ve erbap işi iki kahve pişirip baştan savma yıkanmış fincanlara koydu.</p>

  <p>— Suyum bol değil, diye özür diledi, fakat çekinmeden içebilirsiniz, hasta değilim...</p>

  <p>Sonra, apansız, iskemlesine uzanarak ve bir cigara tellendirerek, âlimane fakat samimi bir tavırla aşağı yukarı şunları anlattı:</p>

  <p>— Evet, insanlar birbirine benzemezler; bir takımı eşekten farksızdır. Madde ile iktifa ederler. Ben bunlardan değilim. Beni alakadar eden ruhtur. Yani, nasıl? İnsan böyle bir hayvan gibi yaşayıp en küçük bir iz bırakmadan yıkılıp gitmeli mi? Böyle şey olmaz, bu hiç yaşamamış olmaktan beterdir. Hayat demek arkada bırakılan iz demektir, senin bir ruha sahip olduğunu ispat edecek budur; bunu ispat edemeyen adam sadece bir hayvandır. Onun içindir ki bir iz bırakmak gayesiyle ben elimden geleni yaptım, fakat muvaffak olup olmadığımı bilmiyorum. Bunu bilenler beni ciddiye almıyor, deli sanıyorlar; halbuki normal bir insan olduğumu pekâlâ görüyorsunuz. Size kendi yazmış olduğum bir piyesi, iki perdelik bir dramı okuyarak bunu ispat edeceğim.</p>

  <p>Bir kâğıt yığını aldı, başladı.</p>

  <p>Ve bitirdi. Fakat ben hemen hemen hiçbir şey anlamamıştım. Edebi Yunan dilini bilmiyordum. İki saat içinde, bütün anladığım şey, okuyuşunun seçkin, manalı ve yüz hareketlerinin zengin olduğuydu. Bir dram aktörüydü.</p>

  <p>Eseri hakkında fikrimi sormadı, buna sevindim.</p>

  <p>Karanlık basmıştı. Haralambo, kendisi kadar sönük bir gaz lâmbası yaktı.</p>

  <p>— Kabul ederseniz yemeği beraber yiyelim, dedi, hemen masaya ekmek, zeytin ve salata çıkardı. Hepsi temizliği şüpheli cinstendi.</p>

  <p>Şakır şakır terliyordu, gömleğinin düğmelerini çözdü, biz yemek yerken, boynunun derisine bakıyordum: Bir parşömen yaprağı gibi gergin ve şeffaf, yukarı aşağı kayıyordu. Gözleri odanın karanlık bir noktasına dalmıştı. Karnını doyurmak ona bir angarya gibi geliyordu. Hülya kuruyordu.</p>

  <p>— Bu, yaptığım işlerin bir kısmıdır. Hoşunuza giderse size daha başka birçok şey gösterebilirim. Meselâ eski tiyatrolarda ses tertibatı hakkında bir yazım var. Yarın sabah gelin. Sizi Akropol harabelerinde dolaştırayım.</p>

  <p>Ertesi gün, muayyen saatte gittim. Aksine, bu sefer de, hiçbir şey anlamadım. Onun âlimane düşünceleri bana Aristo'dan okunan bir parça gibi geliyordu.</p>

  <p>Bana uzun uzun anlattı: Tamamıyla zihni olan güzellikten, Yunan mimarisindeki muhtelif üslûpların menşeinden bahsetti, bir abidede kaybolmuş olan şu veya bu parçanın eskiden ne şekilde olduğunu izah etti, Akropol müzesinde bulunan şeyleri bir bir tarif etti. Sonra, Dionysos tiyatrosunda dolaşırken, koltukların mermerine kazılmış isimler hakkında bir kulağımdan girip ötekinden çıkan bir sürü şeyler anlatan Haralambo akustik (ses yayılımı) bahsine geçti. Tiyatronun bulunduğu yerde toprak altında oyulmuş kocaman bir koğuk gösterdi, haykırdı ve ayakları dibinde bulunan deliğe kulağımı koymamı söyledi. Eski çağ tiyatrosuyla akustiki hakkındaki tafsilâtı tam bir saat sürdü.</p>

  <p>Düşünüyordum:</p>

  <p>— Bir şey anlamadığımı fark ediyor mu acaba?</p>

  <p>Hayır, fark etmiyordu. Anlattıkları benim için değil, kendi ruh âlemini tatmin içindi. Dudakları ateş içinde, yüzü pırıltılı, sesi hırıltılı, gözleri iki bin yıl geriye bakan Haralambo artık sadece bir ruhtan ibaretti, maddesi uçup gitmişti. Ben onun nazarında bir vesileden ibarettim.</p>

  <p>Bilmiyorum neden, ancak öğleyin benden ayrıldı. Saat ikide tekrar buluştuk. Tezeus tapınağıyla Sokrates'in hapsedildiği iddia olunan yeri gezdik, buralarda da bir sürü lâfla kafam şişti, cahil olduğum için bunlardan bir şey anlamadım.</p>

  <p>Bununla beraber, bu adamın ne diye atletizme burnunu soktuğunu merak ediyordum. Filozofi ile kaburgalarını kırmak sanatı arasında ne gibi bir münasebet buluyordu.</p>

  <p>Ayni günün akşamı, evinde oturduğumuz sırada, Haralambo bir keman çıkardı ve yanağını çalgıya dayayarak, gözleri baygın, uzun uzun gıcırdattı. Fena halde canım sıkıldı!</p>

  <p>Yorgun düşerek dedi ki:</p>

  <p>— Bütün bunlar güzel şeyler fakat anlaşılması kolay değil. Güzel sanatlar, filozofi büyük adamlar tarafından yaratılıp zevk alsınlar diye insanlara sunulmuş güzelliklerdir. Güç iş bu. Onun içindir ki, atlet olmaya karar verdim: Canlı plâstik sanatı –vücut güzelliği hıfsıssıhhası– her zekânın harcıdır.</p>

  <p>"Mektepte beden terbiyesinden iyi not alırdım ve demir gibiyim. Olimpiyat oyunlarından birinde bir birincilik kazanmaya muvaffak olursam, cemiyetimiz, ölümümden sonra bana bir heykel diker. Ne de olsa bu da bir izdir, bir ruh sahibi bulunduğuma, bir nevi ölümsüzlüğe eriştiğime delâlet eder."</p>

  <p>Haralambo alnından sızan terleri sildi.</p>

  <p>Birkaç gün sonra, bir güreş dersi sırasında, Domenico müdürle bozuştu, talebelerini bu sefer hiç de zarif olmayan bir şekilde boyunduruğa almaya kalkıştı ve biz yeniden açıklar livası olduk.</p>

  <p>O zaman ona Haralambo'nun derdinin ne olduğunu anlattım: "Ölümsüzlük."</p>

  <p>Tasalı olan ölümsüzlük profesörü, gevezeliğe hevesli olmadığını gösteren bir tavırla omuz silkti.</p>

  <p>— Bitler olmasaydı, ölümsüzlüğe bir dereceye kadar katlanılabilirdi, dedi.</p>

  <p>İki gün Domenico surat astı ve konuşmadı. Üçüncü gün, erkenden uyandı. İlk defadır ki benden önce kalkıyordu. Yüzü yeşilimtraktı. Cigara içerek mihaniki bir tavırla giyindi. Sonra sükûnetle bütün ceplerini yoklamaya koyuldu; mektuplar, müsveddeler, notlarla dolu kâğıtçıklar çıkardı ve hepsini yırttı; bir cep defterinden, inceden, inceye gözden geçirdikten sonra birkaç yaprak kopardı. Nihayet doğrularak, baş parmağıyla şahadet parmağını burnuma dayadı:</p>

  <p>— Bu iki parmağı görüyor musun? Ha, görüyor musun bunları?</p>

  <p>"İşte gene öyle sıkıntılı anlarımdan birini yaşıyorum ki yoksulluktan kurtulmak için hürriyetimi tehlikeye koymak zorundayım. Onun için bugün bu iki parmaktan bütün sanatlarını, bütün maharetlerini göstermelerini isteyeceğim! İyi korunan bir cebe dalarak beni sefaletten korumalarını isteyeceğim!.. Bu ne demektir, biliyor musun?"</p>

  <p>Domenico kan bürümüş gözleriyle bana bakıyordu.</p>

  <p>— Evet, dedim, müthiş bir şey olmalı...</p>

  <p>Sözlerimi heceledi:</p>

  <p>— Müt-hiş-bir-şey-ol-ma-lı... Müthiş değil, korkunç, öldürücü bir şey! Korku, tehlike bahis mevzuu değil. Fakat kalbim ve nefesim duruyor, kanım zehre çevriliyor! Bir canavar oluyorum. Parmaklarımı bir yabancının cebine daldırdığım zaman bu iki parmağın cehennem ateşinde yandığını hissediyordum. Domenico çalmak zorundadır ve onun hırsızlığı zenginlerinki gibi kanunun himayesinde değildir.</p>

  <p>İki adım gerileyerek göğsüne bir yumruk indirdi:</p>

  <p>— Büyük sanatkâr benim, rahat koltuklarında oturup sanat yapan bütün o ciğeri beş para etmezlerden daha büyüktür benim deham! Benim sanatım, amansız bir savaştır.</p>

  <p>Durdu. Odanın ortasında bir iskemlede oturmuş, başını elleri arasına almış, dirseklerini dizlerine dayamıştı. Sükûnetini bulmaya çalışıyordu...</p>

  <p>Sonra, sönük bir sesle ve gitmek için ayağa kalkarak:</p>

  <p>— Atina ile Pire arasındaki elektrikli trende dolaşmaya gidiyorum. Bir vurgun yapmaya çalışacağım. Ama pek müsait şartlara rastlarsam o zaman. Başı havada dolaşan bir sürü turist var. Muvaffak olursam yarın akşamdan önce beni görürsün, aksi halde mesleğimde ilk defa olarak yakalandığımı anlarsın.</p>

  <p>Ertesi sabah, Domenico fırtına gibi geldi, önüme elli drahmi attı. Beni kucakladı ve bir daha dönmemek üzere giderken, nefes nefese, dedi ki:</p>

  <p>— Senden ayrılıyorum! Hoşça kal! Senin Haralambo ölümsüzlüğü hayat ötesinde arıyor; bu türlü ölümsüzlük benden uzak olsun!</p>

  <p style="text-align: right;">Monton-les-Sapins, Mart 1927</p>
</body>
</html>
