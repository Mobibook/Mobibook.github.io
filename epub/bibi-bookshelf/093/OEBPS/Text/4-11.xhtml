<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>4-11</title>
  <link href="../Styles/idGeneratedStyles.css" rel="stylesheet" type="text/css"/>
</head>

<body id="x4" xml:lang="tr-TR">
  <div class="Basic-Text-Frame">
    <p class="split"/>

    <p class="anabaslik" id="_idParaDest-117">9 Haziran</p>

    <p class="arabaslik_sol" id="_idParaDest-118">Ve Tekne Kalkıyor...</p>

    <p class="paragraf">Üç arkadaş güne, yelkenlinin çalışmaya başlayan makinesinin sesiyle uyandılar...</p>

    <p class="paragraf">Yatağından ilk çıkan Elif oldu. Hemen giyindi. Yüzünü yıkamayı, dişini fırçalamayı erteleyip, ne olup bittiğini anlamak için güverteye tırmandı.</p>

    <p class="paragraf">Fonda telsiz konuşmaları olmak üzere, Balkaptan usta manevralarla Turgutreis Marina’dan çıkmaya çalışıyordu.</p>

    <p class="paragraf">Genç kız “Günaydın” dedi, kaptan el telsizinin mandalına basmadan önce.</p>

    <p class="paragraf">Kaptan da onu “Günaydın” diyerek cevapladı.</p>

    <p class="paragraf">Sonra telsizin mandalına bastı ve çıkışına dair marinayı bilgilendirdi.</p>

    <p class="paragraf">Usta denizcinin veda cümlesi üzerine, öteki uçtan “Pruvanız neta olsun kaptan!” diye cevap geldi.</p>

    <p class="paragraf">Elif hemen, “Ne demek istedi pruvanız neta olsun diyerek?” dedi.</p>

    <p class="paragraf">Balkaptan tebessüm etti.</p>

    <p class="paragraf">“Demek en baştan başlamam gerekiyor. Transatlantikten sandala kadar bütün teknelerin baş tarafına pruva, kıç tarafına pupa denir. Öteki kısımlarının neler olduğunu yol boyu öğrenirsin. Neta ise açık anlamına gelir.”</p>

    <p class="paragraf">Genç kız “Anladım” dedi. Sanki mühim bir problemi çözmüş gibi ne anladığını açıkladı.</p>

    <p class="paragraf">“Yolunuz açık olsun demek istedi.”</p>

    <p class="paragraf">“Hiç böyle düşünmemiştim” diye cevapladı onu Balkaptan.</p>

    <p class="paragraf">“Pruvanız neta olsun denildiğinde, ben hep pruvamın neta olmasını anlarım. Bunu başka bir dile çevirmem. Denizin ve denizcilerin kendine özgü bir dili vardır ve büyüklüğü ve tipi ne olursa olsun bir deniz aracının içinde sadece bu dil konuşulur, bu dille düşünülür.”</p>

    <p class="paragraf">Kaptan sözlerini tamamlarken, Anastas merdivenleri tırmandı ve “Günaydın” diyerek yelkenlinin geniş havuzunda kendisine bir yer bulup oturdu.</p>

    <p class="paragraf">Elif hemen öğrendiklerini genç papazla paylaştı.</p>

    <p class="paragraf">“Pruvan neta olsun Anastas.”</p>

    <p class="paragraf">Ve sonra ne demek istediğini, Balkaptan’ın gülümseyen bakışları altında, arkadaşına uzun uzun anlattı. Denizin ve denizcinin dilinden söz etti.</p>

    <p class="paragraf">Balkaptan genç kızın anlattıklarını dikkatle dinledi. O sözlerini tamamlayınca dümeni bıraktı ve kenara geçti.</p>

    <p class="paragraf">“Gördüğüm kadarıyla kaptan oldun” dedi. Dümeni işaret ederek, “Pipomu yakmak istiyorum, bir dakika tutar mısın?” diye sordu.</p>

    <p class="paragraf">Elif heyecan içinde dümeni devralırken, “Bir terslik yapmam değil mi?” dedi.</p>

    <p class="paragraf">Balkaptan pusulayı işaret etti ve “Eğer istikametinde önemli bir sapmaya yol açmazsan, yapmazsın. Pusulanın oku hep 254 dereceyi göstersin. Saptığı zaman dümeni sağa sola çevirerek 254’ü yakalamaya çalış” dedi.</p>

    <p class="paragraf">Kaptan teknenin içine indi, piposunu doldurup yaktı ve tekrar geri gelip yerini aldı.</p>

    <p class="paragraf">Onun tekrar dümeni devraldığını gören Anastas, “Hep makineyle mi gideceğiz Balkaptan?” diye sordu.</p>

    <p class="paragraf">“Rüzgârı da kullanacağız. Biraz, havanın durumuna göre davranacağız.”</p>

    <p class="paragraf">Tecrübeli denizci, sönmesin diye piposundan derin birkaç nefes çektikten sonra konuşmasını sürdürdü.</p>

    <p class="paragraf">“Karşıda gördüğünüz Keçi Adası. Yunanlılar Pserimos diyorlar. Şu anda bizden dört mil kadar mesafede. Şimdiki süratimizle ve sadece motorla gidecek olursak onu iskelemizde görebilmek için en az yarım saat yol yapmamız gerekiyor.”</p>

    <p class="paragraf">Anastas başını salladı. Kaptanın söylediklerini anlayıp anlamadığını test etmek için, ne düşündüğünü söyledi.</p>

    <p class="paragraf">“O zaman, yelken ve motoru ne kadar çok bir arada kullanabilirsek o kadar çabuk ulaşırız Brighton’a.”</p>

    <p class="paragraf">Kaptan akıllı insanlarla seyahat ediyor olduğu için sevindi. Hem Elif’in hem de Anastas’ın kendisini ilgiyle dinlediklerini düşünüp detaya girdi.</p>

    <p class="paragraf">“Dün sizi İngiltere’ye götürmem gerektiği söylenince haritaların başına oturdum ve bir rota çizdim. Turgutreis ile Brighton arasını iki bin sekiz yüz mil olarak hesapladım.”</p>

    <p class="paragraf">Anastas, “Buradan Brighton’a kadar iki bin sekiz yüz mil yapmamız gerekiyorsa...” dedi zihninden bir hesap yaptıktan sonra. “Yanılmıyorsam dört bin beş yüz altı kilometre yol gideceğiz.”</p>

    <p class="paragraf">Balkaptan, “Mil deyince mesafeyi tam olarak gözünde canlandıramamanı tabii ki anlıyorum ama senin yerinde olsam, denizde hesapları hep mil olarak yapmaya çalışırım” dedi ve asıl konuya döndü.</p>

    <p class="paragraf">“İki bin sekiz yüz mil ama hep çizdiğimiz rotada gitmemiz kaydıyla. Hiçbir zaman böyle olmadığını aklımızdan çıkarmamamız lazım.”</p>

    <p class="paragraf">Elif aceleci bir şekilde lafa atladı.</p>

    <p class="paragraf">“Neden?”</p>

    <p class="paragraf">“Çünkü, ne kadar iyi dümen tutarsak tutalım, teknemiz, iskele ya da sancak yönünde, bazen biz öyle istediğimiz, zaman zaman da hava koşulları imkân vermediğinden rotasında sapmalar gösterir ve bu da gidilecek olan uzaklığın artması anlamına gelir. Çok zor olmakla birlikte, saatte ortalama sekiz mili yakalayabilirsek ve yirmi dört saat yol yaparsak, günde iki yüz mile yakın mesafe devireceğimizi düşünüyorum. Bu da varış noktamıza olan uzaklığımızın hiç durmamak kaydıyla beş gün olduğu anlamına gelir.”</p>

    <p class="paragraf">“Ne yani?” dedi Anastas kaptanın yaptığı hesap üzerine. “Beş gün sonra Brighton’da mı olacağız?”</p>

    <p class="paragraf">Balkaptan genç adamın sözleri üzerine bir kahkaha attı.</p>

    <p class="paragraf">“Tabii ki olamayacağız. On günde olabilirsek öp de başına koy. Mesafeler gözünde canlansın, teknenin sürati hakkında bir fikir sahibi ol diye yaptım bu hesabı.”</p>

    <p class="paragraf">Anastas ve kaptan arasında geçen konuşmayı dikkatle dinleyen Elif, “Bugün 9 Haziran, on gün sonra 19 Haziran. Yani benim doğum günüm. Belki de doğum günümü Brighton Marina’da kutlarız” dedi.</p>

    <p class="paragraf">Genç kızın söyledikleri Balkaptan’ın hoşuna gitti. Hayatında ilk kez, varış için yola henüz çıkmışken bir plan yaptı.</p>

    <p class="paragraf">“Tamam. O tarihe kadar teknede yiyecek ve içecek namına hiçbir şey kalmaz. Ben de Elif’in doğum günü şerefine herkese, Brighton’un en güzel pub’ında fish and chips ve içebileceği kadar Guinnes ısmarlarım.”</p>

    <p class="paragraf">Elif, kaptanın nazik teklifine teşekkür ederek cevap verdi.</p>

    <p class="arabaslik_sol" id="_idParaDest-119">Pserimos ve Kalimnos</p>

    <p class="paragraf">Viktor’un, her türlü temizliğini yapmış ve günlük kıyafetlerini giymiş olarak yukarıya tırmanması yarım saati buldu.</p>

    <p class="paragraf">Dev adam yerine otururken, güzel <span class="CharOverride-18">Elena</span>, Pserimos’u tam olarak iskelesine aldı.</p>

    <p class="paragraf">Viktor önce Anastas’ın yanına oturdu ve sonra tek tek herkesi selamladı. İskele ile sancak tarafında bulunan adaların isimlerini sordu.</p>

    <p class="paragraf">Balkaptan sancak tarafındaki adayı göstererek “Kalimnos” dedi. Sonra, “Türkçede Kilimli olarak biliniyor” diye açıklamada bulundu.</p>

    <p class="paragraf">Bu esnada piposunu yakmak için içeriye gittiğinde cebine koymuş olduğu Yunan bayrağını çıkardı ve Anastas’a uzattı.</p>

    <p class="paragraf">“Bu bayrağı direkte bulunan Türk bayrağıyla değiştirir misin?”</p>

    <p class="paragraf">Anastas bayrağı değiştirdikten sonra, kaptan tekneyi otomatik pilota bağladı, iskotalarını gevşeterek önce cenovayı açtı, sonra aynı işlemi ana yelken için gerçekleştirdi. Yerine döndü, dümeni otomatikten manuele aldı ve cenova yelkeninin tepesine yakın bir noktada bulunan tüyleri paralel hale getirmeye çalıştı.</p>

    <p class="paragraf">Yelkenleri rüzgârla dolunca, on sekiz küsur metre boyundaki yelkenli bir anda iki katı sürate ulaştı ve pek yüksek olmayan dalgaların üzerinde kuğu gibi süzülmeye başladı.</p>

    <p class="paragraf">Bir gözü pusulada olan Elif, “Ama saptın!” dedi.</p>

    <p class="paragraf">Kaptan güldü.</p>

    <p class="paragraf">“Evet ama yelken kullanıyoruz. Rüzgârı en iyi şekilde değerlendirebilmem için bunu yapmam gerekir.”</p>

    <p class="paragraf">Genç kızın kafası karıştı. “Her şey gayet iyi giderken, tekne kullanmayı neredeyse çözmüşken bu olmadı şimdi kaptan” dedi.</p>

    <p class="paragraf">Kaptan piposuna uzanırken, “Yelken yapmak o kadar da kolay bir iş değildir Elif Hanım. Ama korkmayın, öğrenilemeyecek kadar zor olduğunu da düşünmeyin” dedi ve piposunu üst üste derin nefesler çekerek tekrar randımanlı şekilde yanar hale getirdi.</p>

    <p class="paragraf">“İşte bu!” dedi Balkaptan her şey istediği gibi gidince. Önemli gördüğü bir nokta üzerine konuşmaya başladı.</p>

    <p class="paragraf">“Yaklaşık on gün süreyle işte bunu yapacağız. İkmal noktalarında çok kısa süreli molalarımız dışında, sürekli yol gideceğiz. Gündüz ve gece. Her şeyin daha kolay yürümesi için bazı yardımlara ihtiyacım olacak. İçinizden biri yelkenler konusunda ihtisas yapmaya başlasa iyi olur. Bir kişinin temizlik ve diğerinin de mutfak işlerini üzerine almasında büyük yarar var. Vasil mürettebata ihtiyacınız olmayacağını, bütün işleri kendinizin yapabileceğinizi söylediği için tekneye yardımcı personel almadım.”</p>

    <p class="paragraf">Kaptanın sözleri üzerine üç arkadaş birbirlerine baktılar. Vasil’in neden öyle söylemiş olduğunu hepsi aşağı yukarı aynı şekilde tahmin etti. Viktor’un kardeşi, taşıdıkları hazineyle ilgili ne kadar az kişi bilgi sahibi olursa o kadar iyi olacağını düşünmüş olmalıydı.</p>

    <p class="paragraf">Kaptanın sözlerinin üzerinden uzunca bir süre geçtiğini ama cevap verilmemiş olduğunu fark eden Elif, “Ben mutfak işlerini üzerime alabilirim” diyerek işbölümünü başlatmış oldu.</p>

    <p class="paragraf">Anastas genç kızın açtığı yolda devam etti. Dev adama döndü, “Seç birini Viktor” dedi. “Yelkenci mi temizlikçi mi olmak istiyorsun?”</p>

    <p class="paragraf">Viktor arkadaşının sözleri üzerine önce yelkenlere ve iplere, sonra Balkaptan’a baktı. Yardım ister gibi bir hali vardı.</p>

    <p class="paragraf">Balkaptan Vasil ve Vladimir’in kardeşi olduğu her halinden belli olan dev adama, “Zor gibi görünür ama yelkencilik başa çıkamayacağın bir iş değil” diyerek cesaret verdi.</p>

    <p class="paragraf">“Anlaşıldı” dedi bu bakışma ve konuşma üzerine Anastas. “Temizlik işleri de benden sorulacak.”</p>

    <p class="paragraf">“İyi o halde” dedi Elif. “Ben gidip kahvaltıyı hazırlayayım.”</p>

    <p class="paragraf">Genç kız mutfağa iner inmez televizyonun çalışıp çalışmadığını kontrol etti. Mükemmeldi. Neredeyse bütün kanalları çalışan bir televizyona sahiptiler. “Umarım...” diye düşündü Elif. “İnternet bağlantısı da bu kadar iyi çalışıyordur.”</p>

    <p class="arabaslik_sol" id="_idParaDest-120">“Horn Burnu’nu bile dönerim!”</p>

    <p class="paragraf">Elif yumurtaları kırarken, peynirleri keserken, zeytin ve bal çıkarırken hep televizyon seyretti. Arada bir kanalları değiştirdi. Gerçekleşecek büyük mitinge, haber kanalları da dahil olmak üzere neredeyse hiçbir televizyon gereken önemi göstermiyordu.</p>

    <p class="paragraf">Genç kız, “Kalabalık olmasından korkuyorlar” diye söylendi. Neyse ki Ulusal Kanal ve Halk TV olup biteni bütün açıklığıyla, üstelik saniyesi saniyesine gösteriyordu. Taksim Meydanı sabahın erken saatlerinde dolmaya başlamıştı.</p>

    <p class="paragraf">Herkesin yiyeceğini, ekmekler de dahil olmak üzere birer tabağa yerleştiren genç kız çayları da hazırlayınca televizyonu kapattı. Merdivenleri tırmandı ve “Anastas!” diye bağırdı.</p>

    <p class="paragraf">Anastas uzanıp ilk tabağı aldı, kaptana uzattı. Sonra dönüp ötekileri de almak için merdiven başında beklemeye koyuldu.</p>

    <p class="paragraf">Az sonra herkes yolculuğun ilk kahvaltısı elinde güvertedeydi.</p>

    <p class="paragraf">“Sahanda yumurta, beyazpeynir, zeytin ve bal” dedi Viktor tabağını görür görmez. “Yaşasın!”</p>

    <p class="paragraf">“İyi ki varsın Elif” dedi Anastas da teşekkür niyetine.</p>

    <p class="paragraf">En övücü sözler Balkaptan’dan geldi.</p>

    <p class="paragraf">“Bu kadar iyi bir aşçıyla değil Cebelitarık’ı geçmek Horn Burnu’nu bile dönerim.”</p>

    <p class="paragraf">“Neresi orası?”’ diye sordu en meraklı haliyle Elif.</p>

    <p class="paragraf">“Güney Amerika’nın en güneyindeki ada topluluğunun en güney ucu. Denizciler, özellikle de yelkenciler bu noktayı dönmüş olmayı dünyanın etrafını dönmekten daha fazla önemserler.”</p>

    <p class="paragraf">“Nasıl yani?” diye sordu Elif.</p>

    <p class="paragraf">“Dünyayı Panama Kanalı’nı kullanarak çepeçevre dönmüş olsan bile, Horn Burnu’nu geçmen kadar önem taşımaz. Çünkü seyahat koşulları, özellikle de iyi bir mevsimi yakalayamazsan, bu noktada neredeyse imkânsız hale gelir.”</p>

    <p class="paragraf">“Peki sen döndün mü Horn Burnu’nu Balkaptan?” diye sordu bu kez de genç kız.</p>

    <p class="paragraf">“Döndüm ama yelkenliyle değil. Ticaret gemilerinde yirmi yıldan fazla çalıştım ve Horn Burnu’nu birkaç kez dönme fırsatı buldum.”</p>

    <p class="paragraf">İstediği tüm bilgileri alan Elif tabağıyla birlikte bir yer bulup oturdu.</p>

    <p class="arabaslik_sol" id="_idParaDest-121">Taksim Taksim Olalı</p>

    <p class="paragraf">Herkes kahvaltısını ederken Elif, “Taksim’de bugün neler oluyor anlatmamı ister misiniz?” diye sordu.</p>

    <p class="paragraf">Üç adamın dikkatle kendisini izlediklerini görünce devam etti.</p>

    <p class="paragraf">“Kahvaltıyı hazırlarken bir yandan televizyonları da izledim. Bugün pazar biliyorsunuz ve İstanbul’da, Gezi Direnişi’yle ilgili şu ana kadar yapılan mitinglerin en büyüğü gerçekleşecek. Az önce ben kahvaltıyı hazırlarken saat henüz 09.00 bile değildi ama meydan neredeyse dolmuş vaziyetteydi. Anladığım kadarıyla bugün İstanbul’da ve tüm Türkiye’de tarihi bir gün yaşanacak.”</p>

    <p class="paragraf">Elif televizyonlardan duyduklarını aktarmayı sürdürürken, Anastas ve Viktor yapılacak büyük mitingle ilgili sağdan soldan duyduklarını hatırladılar.</p>

    <p class="paragraf">İstanbul belediye başkanı bir adım geri atıp Gezi Parkı’nın yerine alışveriş merkezi ya da otel yapılmayacağını söylemişti ama tarihi kışlanın yeniden inşa edilmesi konusunda ısrar etmeyi de sürdürüyordu.</p>

    <p class="paragraf">Özellikle son yirmi yıl içinde taşı toprağı yerleşim haline getirilmiş İstanbul’un içinden çıkılamaz boyutlardaki trafik meselesi ortadayken, bir belediye başkanının yapılaşmaya bu kadar taraftar olması anlaşılabilir bir durum değildi. Şehir plancılarının, mimarların, aklı başında herkesin yaptığı uyarıları duymazdan gelen İstanbul Belediyesi, AKP’nin iktidarı ele geçirdiği günden itibaren kenti beton yığını haline dönüştürmüş, yandaşlarına rant sağlamak amacıyla dünyanın en eski ve en güzel kentine kıymış, onu bakıldığında ağlanacak hale getirmişti.</p>

    <p class="paragraf">Aynı belediye ve arkasındaki hükümet, kontrolüne aldığı sermayedarlarla birlik olarak şimdi de Gezi Parkı’nı “kâr” hanesine yazmaya çalışıyor, büyük bir aymazlık ve terbiyesizlikle, üstelik insanların gözünün içine bakarak “Biz yaparız olur” demeye getiriyordu.</p>

    <p class="paragraf">9 Haziran mitingi işte bu açıdan büyük önem taşıyordu. Kentin gerçek sahipleri olan içinde yaşayanlar, onu yönettiğini zannedenlere “Artık yeter!” demek için akın akın çıkılması yasak olan Taksim Meydanı’nı dolduruyor, bir anlamda yönetime karşı ayaklanıyordu.</p>

    <p class="paragraf">“Son derece heyecan verici bir gün” dedi Elif. “Şimdi orada olmak vardı anasını satayım!” diye ekledi. Gözpınarlarından birer damla yaş yuvarlanıp <span class="CharOverride-18">Elena</span>’nın güvertesine düştü. Mavi gözleri gözyaşları nedeniyle daha da parlaklaştı, güzelleşti.</p>

    <p class="paragraf">Onu gözleri yaşlı gören Anastas kız kardeşini düşündü. Duygulanmak bulaşıcı bir hastalıkmış gibi onun da gözleri yaşardı. Hastanede olmasaydı, mutlaka Taksim Meydanı’nda olurdu sevgili kız kardeşi. Bundan emindi genç adam. Ama ne yazık ki semtinin parkına el sürdürmemek için başından vurulmuş, Taksim Hastanesi’nde ölmeye yatmıştı biricik Lena’sı. Lokmalar boğazına düğümlendi.</p>

    <p class="paragraf">Arkadaşının keyfinin kaçtığını gören dev adam Elif’e baktı. Genç kız mesajı almıştı.</p>

    <p class="paragraf">Ama bu kez de Anastas başlamıştı konuşmaya.</p>

    <p class="paragraf">“Başbakan, orantısız güç kullanan polislerin yaptıklarını sahipleniyor ve halka kafa tutuyor. Bir anlamda benim karşıma geçmiş, senin kardeşinin başına gaz bombası fırlatan polisin arkasında ben varım diyor. Dün ne dediğini hatırlasanıza. Anladığımız dilde konuştuğunu söyledi. Bugün sokağa çıkacak kalabalık karşısında bakalım ne diyecek? Şimdi de halkın anladığı dilden konuştuğunu söylesin de görelim!”</p>

    <p class="paragraf">Balkaptan’ın ilgiyle dinlediği konuşmaya Viktor da katıldı ister istemez.</p>

    <p class="paragraf">“Böyle olacağı belliydi. İnsanlar artık korku duvarını aştılar” dedi.</p>

    <p class="paragraf"><span class="CharOverride-18">Elena</span>’nın güvertesinde kahvaltı boyunca Gezi Direnişi ve tarihe geçeceği önceden belli olan büyük 9 Haziran Taksim Mitingi konuşuldu.</p>

    <p class="arabaslik_sol" id="_idParaDest-122">Çalışma Saatleri</p>

    <p class="paragraf">Uzun süren kahvaltıdan sonra, Elif içlerinde bir kırıntı parçası bile kalmamış tabakları toplarken, Anastas, “Ben de işime koyulayım” dedi ve temizlik için ayağa kalktı.</p>

    <p class="paragraf">Viktor sorduğu bir soruyla herkesin dikkatini başka bir noktaya çekti.</p>

    <p class="paragraf">“İşlerimizi kaçta tamamlayıp İngiltere’de yapacaklarımızı planlamaya başlamak için bir araya gelmeliyiz?”</p>

    <p class="paragraf">Anastas’ın az önce hüzünlü olan gözlerinin içi bu soruyla güldü. Önlerindeki zamanı iyi değerlendirip İngiltere’ye hazırlıklı ulaşmaları gerektiğinin farkındaydı. Arkadaşının sorusu üzerine Balkaptan’a döndü ve “Kaptan ne zaman izin verirse” dedi.</p>

    <p class="paragraf">Balkaptan, “Büyük havalarla boğuşmadığımız sürece yelken işini dert etmeyin. Yemek ve temizlik işi sürsün yeter. Bu işler için ne kadar zaman ayıracağınız ise size kalmış” diyerek herkesin içini rahatlattı.</p>

    <p class="paragraf">Elif biraz düşündü ve kendi planını açıkladı.</p>

    <p class="paragraf">“O halde, sabah kahvaltıları 08.00’de, öğle yemekleri 12.30’da, beş çayları 17.00’de ve akşam yemekleri 19.00’da. Bu durumda, ben 11.30 ile 13.00 arasında ve 18.00 ile 19.30 arasında meşgul olacağım. Geri kalan bütün zamanlarım sizindir.”</p>

    <p class="paragraf">Anastas biraz düşündü ve “Şöyle diyelim mi?” diyerek günlük çalışma programını onaya sundu.</p>

    <p class="paragraf">“Balkaptan’ın da izniyle, bu teknede, 13.00 ile 18.00 arasında, beş çayı için verilecek on beş dakikalık ara hariç İngiltere hazırlıkları yapılır.”</p>

    <p class="paragraf">Genç papazın teklifi Balkaptan dahil herkes tarafından onaylandı.</p>

    <p class="arabaslik_sol" id="_idParaDest-123">İlk Toplantı</p>

    <p class="paragraf">Öğle yemeği yenilip, bulaşık ve temizlik işleri tamamlanırken, saat 12.30 oldu.</p>

    <p class="paragraf">“Zamanlamamız bir harika” dedi Anastas.</p>

    <p class="paragraf">Bir gün önce Viktor tarafından bir anlamda işgal edilmiş büyük kamarayı aynı zamanda çalışma odası haline dönüştürdükleri için orada toplandılar.</p>

    <p class="paragraf">“Ben...” dedi Anastas. “Meseleyi İznik Konsülü’ne neden ihtiyaç duyulduğuna kadar götürelim derim.”</p>

    <p class="paragraf">Viktor onunla aynı fikirde değildi.</p>

    <p class="paragraf">“Herkes sıkılır. Bir kısmı zaten biliyordur, öteki kısmı ise kaynaklara başvurarak öğrenebileceğini düşünerek sadede gelmemizi ister.”</p>

    <p class="paragraf">Anastas kısa bir süre düşündükten sonra, “Peki, sence nasıl başlayalım derdimizi anlatmaya öyleyse?” diye sordu.</p>

    <p class="paragraf">Elif, Viktor’un konuşmasına izin vermeden araya girdi.</p>

    <p class="paragraf">“Beni nasıl tam sıkılmaya başlarken yakaladıysan öyle başlanması lazım” dedi.</p>

    <p class="paragraf">Viktor “Nasıl yakalamıştı?” diye sorunca Elif açıkladı.</p>

    <p class="paragraf">“İsa olarak takdim edilen kişinin aslında İsa olmadığını ve Hıristiyanlığın İznik Konsülü’nde alınan kararlarla insanlara olduğundan farklı bir şekilde takdim edildiğini söyleyerek.”</p>

    <p class="paragraf">Dev adam başını salladı. Anastas da ikna olmuş görünüyordu.</p>

    <p class="paragraf">“Haklısınız. Az önce yine akademisyen tarafım konuştu. Doğru söylüyorsunuz. O halde şöyle yapalım...”</p>

    <p class="paragraf">Genç papaz, ellerinde bulunan altın haritanın cazibesinden de yararlanarak, konuşmaya Apollonius’la başlanmasını teklif etti. Sonra sırasıyla, pagan filozofun söz konusu haritayı kullanarak ne tür bir seyahat yaptığını, onun döneminde bilginin nerelerde bulunduğunu, Pisagor Cemiyeti’ni kurmaya karar vermesini ve başka birçok başlığı alt alta not aldı.</p>

    <p class="paragraf">Bir ara Elif, “Bu kadar çok şey anlatacak vaktimiz olacak mı?” diye sordu.</p>

    <p class="paragraf">Viktor bu soruya cevap ararken, sunumun nasıl yapılması gerektiğini epey düşünmüş olduğunu belli etti.</p>

    <p class="paragraf">“Bence iki ayrı çalışma yapalım. Birincisi herkese dağıtacağımız, içinde detaylar da olan bir metin ve görsel materyal olsun. İkincisi medyanın karşısına çıkıldığında yapılacak açıklamanın metni. İkinci metin yirmi dakikayı geçmemeli diye düşünüyorum. Ardından sorular gelecektir ve hepsi birlikte kırk dakika, ya da bilemediniz altmış dakikadan uzun olmamalı.”</p>

    <p class="paragraf">Arkadaşının sözleri Anastas’a makul göründü.</p>

    <p class="paragraf">“Doğru söylüyorsun. Bu bir konferans değil. Karşımızdaki insanlar medya mensupları. Bence de böyle yapalım.”</p>

    <p class="paragraf">Dakikalar dakikaları, saatler saatleri kovaladı...</p>

    <p class="paragraf">Elif arada bir baktığı saatine bir kez daha göz atınca, “Siz sofraya oturana kadar devam edecekseniz de benim bırakmam lazım. Çünkü yemeği hazırlamam gerekiyor” dedi.</p>

    <p class="paragraf">Anastas, “Planı uygulayalım” diye cevapladı Elif’in sözlerini.</p>

    <p class="paragraf">Viktor’un da söyleyecekleri vardı.</p>

    <p class="paragraf">“En azından on günümüz olduğunu biliyoruz. Eğer bu süreyi her gün bu kadar çalışarak değerlendirirsek, insanların karşısına tam anlamıyla hazır olarak çıkacağımızı düşünüyorum. Ayrıca, kaptana karşı da sorumluluklarımız var. Adamı ilk günden bizimle yolculuğa çıktığına çıkacağına pişman etmeyelim.”</p>

    <p class="arabaslik_sol" id="_idParaDest-124">Akşam Yemeği</p>

    <p class="paragraf">Elif yatın mutfağında bulunan dekoratif çana tam zamanında, yani 19.00’da vurdu.</p>

    <p class="paragraf">Balkaptan piposundan kuvvetli bir nefes alarak, “Yolculukta böyle bir aşçın varsa, sırtın yere gelmez” dedi ve ekledi. “Hadi kıza biz de yardım edelim, yiyecekleri yukarıya çıkarırken zorlanmasın.”</p>

    <p class="paragraf">Elif tabakları aşağıdan yukarıya uzatırken, “Bu akşam spagetti yiyeceğiz. Yanında salata ve şarap var!” diye bağırdı.</p>

    <p class="paragraf">Balkaptan tabakların yerlerine konulabilmesine yardımcı olmak için dümeni otomatik pilota devretti.</p>

    <p class="paragraf">Viktor, “Neredeyiz kaptan?” diye sordu.</p>

    <p class="paragraf">“İos ile Oia’nın arasından geçiyoruz. Sancak tarafımızda gördüğün tepeler İos’a ait. Ötekilere göre biraz daha yüksek tepelere sahip.”</p>

    <p class="paragraf">“Peki...” dedi Elif. “Koyduğunuz hedefi gerçekleştirebiliyor musunuz?”</p>

    <p class="paragraf">“Yarın bu saatlerde Potamos adasının güneyinden geçiyor olacağız. Haritaya göre Turgutreis ile Potamos’un neredeyse tam ortasındayız. Bu durumda iki saat önde bile olduğumuzu söyleyebilirim.</p>

    <p class="paragraf">Anastas, “Girit’e yaklaşmış olmuyor muyuz o zaman Kaptan?” dedi.</p>

    <p class="paragraf">“Haklısın” diye cevapladı onu Balkaptan. Biraz teknik ayrıntıya girmesinin bir sakıncası olmayacağını düşündü.</p>

    <p class="paragraf">“Pusulamızda sürekli olarak 254 dereceyi görmemiz halinde, Potamos’un güneyinden geçerken, Girit iskele kıç omuzluğumuzda kalmış olacak.”</p>

    <p class="paragraf">Kaptan gençlerin kendisini dikkatle dinlediklerini fark edince, uygulayacağı planı onlarla da paylaşma zamanının geldiğine karar verdi.</p>

    <p class="paragraf">“Dün bize üç dört gün yetecek kadar yiyecek ve içecek aldım. Yolculuğu çeşitli etaplar halinde yapmak durumundayız. İlk durağımız Sicilya’daki Porto Empedocle olacak. Sonra Baleares Adaları’ndan Palma Mallorca’da duracağız. Bir sonraki durağımız ise Puerto de Cadiz. Son duruş noktamızın ise İspanya’nın kuzeybatısındaki Porto Novo olmasını istiyorum. Bütün bu duraklamalarda yiyecek, içecek, temiz su ve yakıt ikmallerini gerçekleştireceğiz.”</p>

    <p class="paragraf">Viktor, deneyimli denizcinin bu açıklamaları üzerine, “Ve olağandışı bir havayla karşılaşmazsak, on gün sonra Brighton’da olacağız” dedi.</p>

    <p class="paragraf">Balkaptan güldü. “Bırak ne zaman nerede olacağımızı da spagettinin keyfini çıkar” diye cevapladı dev adamı.</p>
  </div>
</body>
</html>
