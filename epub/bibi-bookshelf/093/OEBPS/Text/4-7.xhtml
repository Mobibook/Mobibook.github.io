<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>4-7</title>
  <link href="../Styles/idGeneratedStyles.css" rel="stylesheet" type="text/css"/>
</head>

<body id="x4" xml:lang="tr-TR">
  <div class="Basic-Text-Frame">
    <p class="split"/>

    <p class="anabaslik" id="_idParaDest-67">5 Haziran</p>

    <p class="arabaslik_sol" id="_idParaDest-68">Kâbustan Uyanınca</p>

    <p class="paragraf">Elif’in Ayasofya Kilisesi’nde, merdiven dolabının içinde saatin 02.00 olmasını beklediği saatlerde, Anastas kâbustan uyandı. Ter içindeydi.</p>

    <p class="paragraf">İlk gördüğü, uyumadan önce elinde tuttuğu haritanın göğsüne düşmüş olduğuydu. Ayağa kalktı, mini bardan bir şişe su aldı, kana kana içti. Sonra Soğukçeşme Sokağı’na bakan pencerenin önüne konulmuş koltuğa oturdu.</p>

    <p class="paragraf">“Ne kâbustu ama! Gerçek gibiydi” dedi kendi kendine.</p>

    <p class="paragraf">Kapıya, pencerelere, yatağın üzerinde bulunan dağınık çantasına baktı, her şey uykuya dalmadan önce bıraktığı gibiydi.</p>

    <p class="paragraf">Anlaşılan hazinelerini incelemek için yatağa yatmış, son birkaç günün yorgunluk ve gerginliğine yenik düşmüştü.</p>

    <p class="paragraf">Geriye doğru düşününce, karnının iyice acıkmış olduğunu hatırladı. Resepsiyonu aramıştı. Ne sipariş vereceğini düşünmek için telefonu kapattığı geldi aklına. Tam o anda, mönüye bakmak yerine sırt çantasını açmaya karar vermiş olmalıydı.</p>

    <p class="paragraf">Altın levha ve ceylan derisi üzerine yapılmış haritalar ile elyazması <span class="CharOverride-18">Tyanna’lı Apollonius</span>’a alıcı gözle bakmak, anlaşılan mönüye bakmaktan daha cazip gelmişti. Sonra da mışıl mışıl uyumuştu.</p>

    <p class="paragraf">“Ne uyuması Anastas, düpedüz kâbus gördün!” diye tersledi kendini.</p>

    <p class="paragraf">Biraz daha düşününce, uykusunu kâbus olarak nitelemekle haksızlık ediyor olduğuna karar verdi. Kâbus, görülen kötü, korkutucu rüyaya denirdi. Onun gördüğü ne korkutucuydu ne de kötü. Pisagor Cemiyeti’nin kurucusu Apollonius sayılmazsa, gelmiş geçmiş en muhteşem lideri Psellos’la aynı çatının altında bulunmak hiç de korkulacak değil, tersine sevinilecek bir durumdu. Üstelik aynı yerde Theophylaktus ve İmparator X. Konstantin de vardı.</p>

    <p class="paragraf">Oturduğu koltukta biraz daha sakinleşmiş olarak “Hayırdır inşallah!” diye söylendi genç papaz. Düşünmeyi sürdürdü.</p>

    <p class="paragraf">“Sen Ayasofya’nın arkasında bulunan Soğukçeşme Sokağı’nda bir pansiyonda uykuya dal, bin yıl öncesine git ve kendini bir adım ötendeki Ayasofya’nın derinlerinde bir Pisagor tapınağında bul.”</p>

    <p class="paragraf">Tam da düşündüğü gibiydi, olacak şey değildi!</p>

    <p class="paragraf">Rüyalar dışında tabii.</p>

    <p class="arabaslik_sol" id="_idParaDest-69">Gerçek Dünya</p>

    <p class="paragraf">Anastas az sonra normale dönmeye başladı. Tıpkı uykuya dalmadan önce olduğu gibi, açlığın ağır baskısını hissetti ve resepsiyonu aradı.</p>

    <p class="paragraf">Görevli, uykulu bir sesle, saatin sabaha karşı 02.00’yi geçtiğini, kendisine içecek dışında bir şey gönderemeyeceğini söyledi. Kahvaltı hazırlanır hazırlanmaz ilk servisi onun odasına yaptıracağına söz verdi.</p>

    <p class="paragraf">Telefonu kapatan Anastas mini bara tekrar baktı. Birkaç meyve suyu kutusu ve birkaç küçük alkol şişesi dışında hiçbir şey yoktu. Açlığını bastırır umuduyla bir kutu meyve suyu aldı, koltuğa geri döndü.</p>

    <p class="paragraf">“Acaba Elif ve Bogomilci ne yapıyorlar?” diye düşündü. Sonra aklına sevgili kardeşi Lena geldi. Acaba o nasıldı?</p>

    <p class="paragraf">Çantasından bilgisayarını çıkardı ve şarja taktı. Daha önce başucundaki dolabın üzerinde bir plastik kartta gördüğü internet şifresini kullanarak önce internete, ardından facebook’a girdi.</p>

    <p class="paragraf">Ortalık yine yanıyordu!</p>

    <p class="paragraf">İşçi sendikaları Gezi Direnişi’ni desteklemek için grev kararı almıştı. Bu, Türkiye’nin her yerinde hayatın durması anlamına geliyordu...</p>

    <p class="paragraf">Dünyanın yaşayan en ünlü düşünürlerinden biri sayılan Chomsky, yaptığı bir açıklamada şunları söylemişti:</p>

    <p class="paragraf">“Bugün İstanbul sokaklarında ve Türkiye’nin dört bir tarafında yaşanmakta olan olaylar, her şeyden önce, halk kitlelerinin baskıya, şiddete karşı nasıl bir mücadele verebileceğine dair ilham verici bir örnektir... Türkiye’de meydana gelen olayların, dünya genelinde çok geniş etkileri olacaktır.”</p>

    <p class="paragraf">Yumruklarını sıktı ve “Öyle olacak!” dedi Anastas, Chomsky’nin açıklamasını okuduktan sonra.</p>

    <p class="paragraf">Elindeki delillerle, dünyaca ünlü gazete ve televizyonların muhabirlerinin karşısına çıktığında nasıl bir konuşma yapması gerektiğini tasarlamaya başlasa hiç de fena olmayacaktı.</p>

    <p class="paragraf">“Eğer gençler...” diyebilirdi mesela konuşmasına başlarken. “Gezi Parkı’nda üç beş ağaç için direnmeseydi ve onlardan biri olan kardeşim Lena, polisin silahından çıkan bir gaz kapsülüyle ölmeye yatmasaydı, bugün karşınızda olmayacaktım! Tabii ki şimdi bana, neden kardeşimin başucunda değil de burada olduğumu sorabilirsiniz. Evet, sevgili Lena’nın başında olsam içim kuşkusuz daha rahat olurdu. Ama bu rahatlık ne onun ve ailemizin hayatında, ne de dünya genelinde bir değişikliğe yol açardı. Buna karşılık, şimdi burada açıklayacağım gerçekler çok şeyi değiştirecek. İddialı konuşuyorum, bundan sonra yeryüzünde artık hiçbir şey eskisi gibi olmayacak...”</p>

    <p class="paragraf">Genç adam yapacağı konuşmanın havasına girdiyse de “Neyse, neyse...” diye söylendi. O noktaya daha çok vardı. Hele bir, İznik Konsülü’ne dair tutanakları da ele geçirsinlerdi.</p>

    <p class="paragraf">Anastas zihninde yaptığı basın toplantısını bir kenara bıraktı ve dizlerinin üzerinde bulunan bilgisayarında açık bulunan facebook’una geri döndü.</p>

    <p class="paragraf">Mesajlardan birinde, o güne kadar yaralananların sayısı dört bin yüz yetmiş yedi olarak verilmişti.</p>

    <p class="paragraf">“Onlardan biri de benim kardeşim” dedi ve tekrar yumruğunu sıktı Anastas.</p>

    <p class="paragraf">İki gösterici öldürülmüş, on gösterici de gözünü kaybetmişti.</p>

    <p class="paragraf">“Bu ne acımasızlık! Bu ne zulüm!” dedi ve yumruğunu oturmakta olduğu koltuğun koluna vurdu.</p>

    <p class="paragraf">Genç adam mesajları okumaya daha fazla devam edemedi. Hangi haberi okusa, aklına kardeşi Lena geliyordu. Bilgisayarını, hemen yanında bulunan sehpanın üzerinde şarj olmaya terk etti.</p>

    <p class="arabaslik_sol" id="_idParaDest-70">Ayasofya Kilisesi’nin Derinlerinde</p>

    <p class="paragraf">Elif tam saat 01.55’te, içinde durduğu merdiven dolabının ahşap kapısını itti, biraz etrafı dinledi ve dışarıya çıktı. Ayaklarının ucuna basarak, Viktor’un yerini daha önce ezberlettiği alarm cihazına doğru yürüdü. Gündüz satın aldıkları el lambasının ışığında, alarmı etkisiz hale getirdi. Yapması gereken işin en önemli kısmı tamamlanmıştı.</p>

    <p class="paragraf">Arkasını döndü, yine ayaklarının ucuna basarak kilisenin ana kapısına ulaştı. Saatine baktı. Kapıyı iki dakika sonra açması gerekiyordu. Soluğunu tuttu ve içinden “Bin bir, bin iki...” diyerek bin yüz yirmiye kadar saydı.</p>

    <p class="paragraf">Genç kız iki dakikanın ne kadar uzun bir süre olduğunun farkına, ilk kez bu rakamları art arda söylerken vardı.</p>

    <p class="paragraf">Geçmek bilmeyen iki dakika sonunda dolmuş, vakit gelmişti. Kapıyı açtı. Viktor da tam o anda kapının önüne ulaştı. Zamanlamaları harika olmuştu. Karşılıklı olarak saatlerini ayarlamaları çok işe yaramıştı.</p>

    <p class="paragraf">Dev adam içeriye girer girmez başındaki kar maskesini çıkardı, cebine koydu. Ağır kapıyı gürültüsüzce kapatan iki genç, süratle binanın alt katına inecekleri merdivene doğru ilerlediler.</p>

    <p class="paragraf">“Yalnız inseydim kaybolurdum” diye fısıldadı genç kız merdivenleri inerken.</p>

    <p class="paragraf">“Evet, burası daha bir şey değil, mezarların arasında insan kendisini bir labirentin içindeymiş gibi hissediyor” diye cevapladı onu Viktor.</p>

    <p class="paragraf">Elif, el lambasının ışığında gördüğü, restorasyonu süren mozaiklere bayıldı. Envaı çeşit kuş, çiçek gibi desenlerden oluşan mozaikler, tümüyle ortaya çıktıklarında, Ayasofya’nın ününe belli ki ün katacaklardı.</p>

    <p class="paragraf">Aşağıya doğru biraz daha inince, Viktor’un az önce sözünü ettiği mezarlara ulaştılar.</p>

    <p class="paragraf">“Pek çoğu, zamanında define avcıları tarafından parça parça edilmiş” diyerek açıklamada bulundu Viktor.</p>

    <p class="paragraf">Açıklamasından sonra biraz daha ilerledi, eğildi ve önce yerden yukarıya sonra soldan sağa doğru duvardaki tuğlaları saydı. Son rakamı söylediğinde tam elinin hizasına gelen, ötekilerden hiçbir farkı olmayan kırmızı tuğlayı biraz zorlayarak da olsa yerinden çıkardı. Sol elini açılan deliğe soktu, Elif’in harita olduğunu tahmin ettiği, bir gazete kâğıdına sarılmış nesneyi çıkardı. Sonra “Tamam” deyip sağ elinde duran tuğlayı yeniden yerine soktu ve bastırdı. Dev adam, tuğlayı ötekilerden hiçbir farkı kalmayana kadar ittirdi. Tam olarak oturduğuna ikna olunca Elif’e döndü, “İşte bu kadar. Gidebiliriz” dedi.</p>

    <p class="paragraf">“Tamam mı yani?” diye sordu Elif inanmaz bir ses tonuyla.</p>

    <p class="paragraf">“Tamam. Aldık.”</p>

    <p class="paragraf">İki genç, aşağıya indikleri merdivenleri geldikleri gibi süratle tırmandılar. Kilisenin çıkış kapısına yaklaşırlarken Viktor cebinden bu kez iki kar maskesi çıkardı, birini Elif’e verdi.</p>

    <p class="paragraf">“Giy bunu. Dışarıda her yerde kamera var. Otomobili kameraların görmeyeceği bir yere park ettim. Oraya kadar başımızdan çıkartmamamız lazım. İnceleyenler hiç olmazsa yüzümüzü görmesinler.”</p>

    <p class="paragraf">Sesinde “Cüssem nedeniyle, beni maskeli ya da maskesiz nerede görseler tanırlar” der gibi bir tını vardı.</p>

    <p class="paragraf">Genç kız Viktor’un uzattığı maskeyi başına geçirdi. “Şimdi çıkarabilirsin” dediği ana kadar da çıkarmadı.</p>

    <p class="paragraf">Bir otomobil tam da o maskesini başından çıkardığı anda süratle gelip yanlarında durdu.</p>

    <p class="paragraf">Viktor duruma, “Hoppala! Nereden çıktı şimdi bunlar da böyle?” diye tepki verdi.</p>

    <p class="paragraf">“İstanbul’da, Anastas’ı yakalamaya çalışan adamlar olmalı” dedi Elif. Sonra, “Konserdeydiler!” diye ekledi.</p>

    <p class="paragraf">Arabadan inen iki adamdan biri, kendisinden beklenmeyecek kadar nazik bir ses tonuyla, “Elinizdeki çantaları istiyoruz. Sonra gidebilirsiniz!” dedi.</p>

    <p class="paragraf">Öteki sanki biraz daha sert konuştu.</p>

    <p class="paragraf">“Kaçmaya kalkmayın. Başınızı daha büyük derde sokarsınız.”</p>

    <p class="paragraf">Bu arada her iki adam Viktor ve Elif’e yaklaştıkça yaklaştılar.</p>

    <p class="paragraf">Ne olduysa da işte tam o anda oldu!</p>

    <p class="paragraf">“Siz de kim oluyorsunuz be!” diyen Viktor, iki adamı kollarından tuttuğu gibi birbirlerine çarptı.</p>

    <p class="paragraf">Adamlar kadar Elif de şaşırmıştı. İki çam yarmasını, Asteriks’in yakın arkadaşı Oburiks’in yaptığı gibi birbirine yapıştırmıştı Viktor.</p>

    <p class="paragraf">Bu arada birbirine çarptığı adamları bırakmadı. İkisini de kendine doğru çekip, “Bir kere daha görmek ister misiniz nasıl yaptığımı?” diye sordu.</p>

    <p class="paragraf">İkisi de cüsseli olmasına karşın, sadece omzuna gelebildikleri devin aşağılaması karşısında kendilerini alabildiğine çaresiz hissetmiş olmalıydılar.</p>

    <p class="paragraf">Viktor sorduğu soruya cevap alamasa da ne olur ne olmaz diye düşünmüş olsa gerek, iki adamı olanca kuvvetiyle bir kez daha çarptı birbirine. Sonra silkeleyerek yola doğru fırlattı.</p>

    <p class="paragraf">Ardından, elini uzatıp Elif’i omzundan tuttu, “Arabaya doğru yürü. Kapılar açık. Sen bindikten sonra geleceğim. Şu adamların ne yapacaklarına bakmak istiyorum” dedi.</p>

    <p class="paragraf">Nutku tutulan Elif, gayriihtiyari otomobile yürüdü ve sürücü koltuğunun yanında yerini aldı. Oturduğu yerden Viktor’a ve iki adama baktı. Siyah takım elbiseli beyaz gömlekli iki goril, arkalarını dönmüş kös kös uzaklaşıyordu.</p>

    <p class="paragraf">İki adamın kaçtıklarını gören Viktor otomobilin kapısını açtı, sürücü koltuğuna kendini sığdırmaya çalıştı ve kontağı çevirdi. Otomobili vitese takıp gaz pedalına basar basmaz söylenmeye koyuldu.</p>

    <p class="paragraf">“Serseriler. Her kuşun etinin yenmeyeceğini bilmiyorlar.”</p>

    <p class="paragraf">“Ne kuş ama!” dedi Viktor’un bu sözleri üzerine Elif.</p>

    <p class="paragraf">Viktor alınmış gibi konuştu.</p>

    <p class="paragraf">“Ne demek istiyorsun? Şişman olduğumu mu söylemeye çalışıyorsun yoksa?”</p>

    <p class="paragraf">“Hayır” diye cevapladı soruyu genç kız. “Şişman değilsin. Enine ve boyunasın maşallah. Bir dikilitaşı bile kendi başına taşıyabilirsin.”</p>

    <p class="paragraf">Genç kızın yaptığı benzetme dev adamın hoşuna gitti.</p>

    <p class="paragraf">“Oburiks gibi yani” dedi ve ekledi. “En sevdiğim karakterdir.”</p>

    <p class="paragraf">Elif, Viktor’un kendisiyle eğlenebilen kişiliğine hayran oldu. Aklına Ayasofya Kilisesi’nin içinde, merdiven dolabında düşündükleri geldi. “Yoksa...” diye iç geçirdi. “Anastas değil de Viktor mu?” Güldü. “Saçmalama Elif, işine bak” dedi kendi kendine. “Şu iki adam var ya, İstanbul’da Anastas’ı kaçırmaya çalışanlar işte onlardı. Az önce de konseri izlediler zaten” diyerek arkadaşına bilgi verdi.</p>

    <p class="paragraf">Viktor otomobile hız verirken, “O halde Anastas ve sen iyi başa çıkmışsınız” diye cevapladı Elif’i.</p>

    <p class="paragraf">“Biz değil” dedi genç kız ve Gezi Direnişi eylemcilerinin Anastas’ı adamların elinden alışlarını, geceyi Ortaköy’de geçirmelerini, ertesi gün yeni telefon almalarını bütün detaylarıyla anlattı.</p>

    <p class="paragraf">Elif konuşurken, Viktor otomobille şehrin dışına çıktı. Bu arada bir de açıklamada bulundu.</p>

    <p class="paragraf">“Saat üçe geliyor. Birkaç saat otomobille dolaştıktan sonra bir yerde kahvaltı ederiz. Sonra da havalimanına gider, uçağı beklemeye başlarız. Ne dersin?”</p>

    <p class="paragraf">“Bütün bu gezi ve beklemeler esnasında Pisagor’a dair derslere devam edeceksek kabul ederim. Mesela en baştan, yani cemiyetin amacının ne olduğunu anlatarak başlayabilirsin.”</p>

    <p class="arabaslik_sol" id="_idParaDest-71">Agatha Günü</p>

    <p class="paragraf">“Öyle yapmayalım da biraz tarih hatırlaması yapalım. Anastas’tan duyduğum kadarıyla, sen de Bizans üzerine çalışıyorsun zaten.”</p>

    <p class="paragraf">Genç kız “Olur” dedi ve sözünü pekiştirmek için ayrıca başını salladı.</p>

    <p class="paragraf">Viktor otomobili biraz daha yavaşlattı.</p>

    <p class="paragraf">“Yeni Platoncu Psellos’la başlamamızda yarar var. Son derece esrarengiz bir adamdı bu zatı muhterem. Bizans 10. yüzyıldan itibaren onun etkisi altında gelişti. Muhteşem bir filozof ve bürokrattı. Ayasofya’da gizli bir filozoflar örgütü kurmuştu. Döneminin en eğitimli insanlarından oluşan örgüt mensupları, çeşitli dillerde yazılmış eski metinleri Saray’ın ve Kilise’nin haberi olmaksızın tercüme ediyor, görkemli dini yapının zemin katında tartışıyorlardı. Hıristiyanlığın dogmalarına karşıydılar. İsa’yı bir kenara bırakmışlardı. Daha çok ‘toplumsal varlık olan insan’ın peşindeydiler. Anlayacağın, Kilise’nin söylediklerinin tam tersini yapıyorlardı. Akılcıydılar. Referansları Kilise’nin ermişleri değil, eski zaman bilgeleri ve antik metinlerdi. Psellos ve arkadaşlarını Plebs Sancta’nın hışmından, gizlilikleri koruyordu. Aksi takdirde başlarına büyük belalar gelebilirdi.”</p>

    <p class="paragraf">“Az önce bizim başımıza gelen bela gibi mi?” diye sordu Elif.</p>

    <p class="paragraf">“Evet. Ve tabii sizin İstanbul’da maruz kaldığınız bela gibi. Ayrıca, şu an itibariyle Anastas’ın ne durumda olduğunu da henüz tam olarak bilmiyoruz. Athos’tan başına bir iş gelmeden kurtulmuş olmasına şaşırdım. Ve acaba şimdi, İstanbul’da, yeterince emniyette mi? Umarım öyledir.”</p>

    <p class="paragraf">Viktor’un sözleri, az önce başlarından geçen hadiseyi de göz önünde bulundurunca, Elif’i alabildiğine tedirgin etti.</p>

    <p class="paragraf">“Korkutuyorsun beni!”</p>

    <p class="paragraf">Genç kızın endişeye kapılması, Viktor’a davranışının yanlış olduğunu düşündürttü. Aslında belli ki cesur bir kızdı Elif. Gözünü kırpmadan içinde mezarlar olan bir kilisenin içinde yalnız başına ve karanlıkta kalmayı kabul etmesi de bunu göstermişti. Yabancı bir ülkede, her türlü tehlikeyi göze alarak, tırnak içinde de olsa hırsızlık yapmayı kabul etmesi bile, güzel kızda mangal gibi bir yürek olduğunu kanıtlıyordu. Az önce yaptığı hatayı telafi etmeye çalışmasının iyi olacağını düşündü.</p>

    <p class="paragraf">“Nasıl korkmaksa, Ayasofya Kilisesi’ni soydun az önce?” dedi Viktor kıza biraz cesaret verebilmek için. Cümlesi ağzından çıkar çıkmaz, iyi mi yoksa kötü mü yaptığını bilemedi. Neyse ki Elif, saçma sapan sözlerine pek itibar etmedi. “Soymadım, soyduk” demekle yetindi. Sonra konuyu değiştirmek istercesine, “Aslında neden söz ediyorduk biz?” diye sordu.</p>

    <p class="paragraf">Şehrin dışına doğru otomobil kullanmayı sürdüren Viktor, Elif’in sözlerini uyarı olarak değerlendirdi. Bir daha patavatsızlık etmemek için kendine söz verdi ve kaldığı yerden devam etti.</p>

    <p class="paragraf">“Psellos, tarih ve felsefe konularındaki düşüncelerini gündelik hayata aktarmaktan hiçbir zaman geri durmadı. Örneğin, eskiden kalma bir âdet olan dokumacı kadınlara özgü Agatha Günü, onun zamanında yeniden kutlanmaya başlandı. Kilise’nin uygulamaları arasında olmayan bir kutlamaydı bu. Ritüeli itibariyle tam anlamıyla bir pagan ayini olan Agatha Günü kutlaması, ayrıca buram buram cinsellik kokuyordu. İlk birkaç uygulamada Kilise bir miktar hır gür çıkardıysa da Psellos, Bizans bürokrasisinin en tepesindeki adam olarak ağırlığını koydu ve ayinin yeniden gelenekselleşmesini sağladı.”</p>

    <p class="paragraf">Viktor’un anlattıkları Elif’in ilgisini çekmişti.</p>

    <p class="paragraf">“Sen de Anastas da daha önce hiç duymadığım konulardan bahsediyorsunuz” dedi.</p>

    <p class="paragraf">“Bunda bir anormallik yok. Ne Anastas’ın ne de benim anlattıklarım senin ilgi alanına giriyordu çünkü.”</p>

    <p class="arabaslik_sol" id="_idParaDest-72">Anastas’ın İstanbul Sabahı</p>

    <p class="paragraf">Biraz da açlık nedeniyle, Anastas 02.00’den sonra uyuyamadı. Neyse ki MacBook Pro’su onunlaydı ve bu sayede, gündüzleri olduğu gibi gecelerini de hareketli yaşamaya başlayan Türkiye’nin, neresinde ne olduğunu saniyesi saniyesine izleyebiliyordu.</p>

    <p class="paragraf">Resepsiyonist söz verdiği gibi ilk kahvaltıyı onun odasına gönderdiğinde, saat 06.00 olmuştu... Geçen dört saat zarfında, Anastas öncelikle facebook ve twitter’da dolaşmıştı.</p>

    <p class="paragraf">Kız kardeşiyle ilgili facebook ve twitter haberleri aralıksız sürüyordu. Binlerce insan Lena için dua ediyor, iyi dileklerde bulunuyordu. Ne yazık ki Lena’nın durumunda bir değişiklik yoktu. Doktorlar, ailesi ve hastanenin dışında bekleyen onlarca insan, güzel kızın hayata dönmesi için dua ediyorlardı.</p>

    <p class="paragraf">“Lütfen iyi ol güzel kardeşim” dedi Anastas. Gözlerinden akan yaşlara hâkim olamadı.</p>

    <p class="paragraf">En iyisi, öteki mesajlara yoğunlaşmak olacaktı.</p>

    <p class="paragraf">Beşiktaş’ta olanlar doğal olarak çok ilgisini çekmişti genç adamın. Bir gün önce iki zorbanın elinden canını zor kurtardığı semtte, protestocular Başbakanlık Çalışma Ofisi’ne karşı başlattıkları eylemi sürdürüyorlardı. Bunların bir kısmı büyük bir ihtimalle kendisini Plebs Sancta’cıların elinden kurtaran eylemcilerdi. Her yaştan ve sosyal gruptan kadınlı erkekli topluluk, tazyikli suya, gaz bombalarına karşı inatla başbakanı protesto etmeyi sürdürüyordu.</p>

    <p class="paragraf">Haberlerden biri Anastas’a bir gün önce Beşiktaş’ta eylemciler tarafından ele geçirilen ve TOMA’larla mücadelede kullanılan bir iş makinesinin üzerine Polisiye Olaylarla Mücadele Aracı’nın kısaltması olan POMA yazılmış olduğunu hatırlattı. Aynı eylemciler, bugün de polisi “İkinci el TOMA satılıktır” şeklinde bir ilanla “ti”ye alıyorlardı. Anastas, Gezi Direnişi’ne katılanların zekâ seviyelerinin, benzetmek gibi olmasın ama özellikle de ülkeyi yönetenlerle karşılaştırıldığında çok yüksek olduğunu bir kez daha teslim etti.</p>

    <p class="paragraf">Bazı haberler ise “Yuh artık!” dedirtecek kadar can sıkıcıydı. Ankara Bestekâr Sokak’ta yaşanan olay, kesinlikle işte tam bu cinstendi. Polis, “Bu evde astım hastası var” denilen evin içine anlaşılan “şifa olsun” diye gaz sıkmıştı.</p>

    <p class="paragraf">Okuduğu bir başka haber ise Anastas’ın “Pes doğrusu!” demesine yol açtı. Birkaç gündür protestoculara “çapulcu” yaftası yapıştırarak itibarsızlaştırmaya çalışan başbakana, Türk Dil Kurumu’ndan “ilginç” bir destek gelmişti. TDK, “başkasının malını alan, yağma, talan eden kimse, talancı, yağmacı, plaçkacı” olan “çapulcu” kelimesini, başbakanın açıklamalarından sonra “düzene aykırı davranışlarda bulunan, düzeni bozan, plaçkacı” olarak değiştirmişti.</p>

    <p class="paragraf">Haberi bir kez daha okuyan Anastas “İnanılır gibi değil!” diye söylendi. Üşenmedi, TDK’nın resmi internet sitesine girdi, “çapulcu” yazdı ve internette dolaşan haberin doğru olduğunu kendi gözleriyle gördü. “Demek...” diye düşündü. “Sadece sevgili kardeşim Lena’nın başına gaz bombası atan polisler değil, yüzlerce yılda gelişen dile ve kelimelere sahip çıkması gereken TDK üyeleri bile, artık başbakanın emrine göre hizaya giriyor.”</p>

    <p class="paragraf">Anastas olup biteni bir de yazılı basında görmek için resepsiyonu aradı ve bir takım gazete istediğini söyledi.</p>

    <p class="arabaslik_sol" id="_idParaDest-73">Sofya Havalimanı’nda</p>

    <p class="paragraf">Elif ve Viktor bagaja verecek bir şeyleri olmadığı için kontrol noktalarından kolaylıkla geçip bekleme salonuna ulaştılar. Gözlerine ilk çarpan, gece önlerini kesen iki adamın da bekleme salonunda oturuyor olduklarıydı. İki genç birbirlerine baktılar.</p>

    <p class="paragraf">Viktor Elif’in kulağına eğildi ve “Anlaşılan attığımız her adımı takip ediyorlar, bu uçağa bilet aldığımızı da öğrenmiş olmalılar” dedi.</p>

    <p class="paragraf">Genç kızın canı sıkılmıştı. Arkadaşını, “Beşiktaş’tan bu yana peşimizi hiç bırakmadılar. Eğer bizi bu kadar yakından izliyorlarsa, Anastas’ın durumunu düşünmek bile istemiyorum” diye cevapladı.</p>

    <p class="paragraf">İki genç, gözaltında olduklarını bilseler de İstanbul’a doğru hareket etmek zorunda olduklarının farkındaydılar. Peşlerindeki adamları, bir yolunu bulup İstanbul’da atlatmaktan başka çareleri varmış gibi görünmüyordu.</p>

    <p class="paragraf">“Bence...” dedi Elif. “Nasıl atlatacağımıza bir an önce karar versek, bir plan yapsak iyi olur.”</p>

    <p class="paragraf">Biraz düşündükten sonra, neden böyle söylediğini Viktor’a uzun boylu anlattı.</p>

    <p class="paragraf">“Çünkü bu adamların eli İstanbul’da daha da kuvvetlenecek. Burada yabancı bir ülkede oldukları için kuvvetli değiller ama orada onlara yardımcı olabilecek başkaları da devreye girecek. Biz ise havaalanında iki, eğer becerebilir de Sultanahmet’e ulaşabilirsek sadece üç kişi olacağız. Dün akşam silah çekmedilerse, bunu kendi çöplüklerinde olmadıkları için yapmadılar. İstanbul’a ulaştığımızda korkacak bir şeyleri kalmayacak. Çünkü orada, koruma kalkanlarının arkasına sığınmış olacaklar.”</p>

    <p class="paragraf">Viktor Elif’e hak verdi. Tam da onun söylediği gibi, uçaktan iner inmez zor bir durumla karşı karşıya kalacakları aşikârdı. İstanbul’da Atatürk Havalimanı’ndan çıktıktan sonra neler olabileceğini gözünde canlandırmaya çalıştı.</p>

    <p class="paragraf">Muhtemelen iki adamı otomobilli birileri bekliyor olacaktı. Halbuki kendileri bir taksiye binmek zorunda kalacaklardı. Bu büyük bir dezavantaj olacaktı.</p>

    <p class="paragraf">Viktor, uçaktan indiklerinde trafiğin durumunun ne olacağına kadar her şeyi düşündü. Saatine baktı. Uçağa alınmalarına bir saat kadar vardı. 10.00’da kalkacak 11.20’de alana ineceklerdi. Bir şeyler yapmak için şu andan itibaren iki saat yirmi dakikaları vardı. Telefonunu çıkardı, numaraları tuşladı ve kısık bir sesle konuşmaya başladı.</p>

    <p class="paragraf">Viktor on dakika kadar konuştuktan sonra telefonu bu kez yüzü gülerek kapattı. Elif’in kulağına eğildi ve “Şimdi görelim bakalım el mi yaman, Bogomilciler mi?” dedi.</p>

    <p class="paragraf">Sonra başını kaldırdı, geceleyin birbirine çarptığı iki adama baktı. İkisi de hırs, kızgınlık ve intikam duyguları içinde kendisine doğru bakıyorlardı. Dev adam yeniden Elif’e döndü, “İçimden şimdi gidip şu ikisini yeniden birbirine çarpmak geliyor ama İstanbul’a saklamaya karar verdim” dedi.</p>

    <p class="paragraf">Elif Viktor’un alçak sesle konuşmasından bir şeyler planladığını anlamıştı. Neler olduğunu bilmenin hakkı olduğunu düşünerek arkadaşını soru yağmuruna tuttu.</p>

    <p class="paragraf">“Kiminle konuştun? Ne konuştunuz? Ne olacak İstanbul’da?”</p>

    <p class="paragraf">Genç kızın merakı ve tez canlılığı Viktor’un hoşuna gitti, anlatmaya koyuldu...</p>

    <p class="arabaslik_sol" id="_idParaDest-74">Gazeteler ve Anastas</p>

    <p class="paragraf">Anastas’ın kahvaltıdan hemen sonra istediği gazeteler, biraz gecikse de geldi.</p>

    <p class="paragraf">Genç adam yirmi dört saat kadar süren açlığını bastırmış olmanın verdiği rahatlıkla koltuğuna oturdu, resepsiyonu arayıp bir kahve daha sipariş verdi ve tüm gazetelerin öncelikle ilk sayfalarına baktı.</p>

    <p class="paragraf">Dünyayı yerinden oynatan olay, hak ettiği yeri Türkiye’de basılan gazetelerin neredeyse hiçbirinde elde edememiş, tersine, gözle görülür bir şekilde üstü kapatılmaya çalışılmıştı.</p>

    <p class="paragraf">“Eğer...” diye düşündü genç adam. “Bu olay gelişmiş Batılı ülkelerden birinde yaşansaydı, bugün gazetelerin haberi nasıl verdikleri üzerine kafa yormak yerine, istifa eden hükümetin yerinin nasıl doldurulacağını okuyor, konuşuyor olurduk.”</p>

    <p class="paragraf">Buna karşılık Türkiye’de yayımlanan gazetelerin neredeyse hepsi, 5 Haziran günü manşetlerini, polisin kullandığı orantısız güce ve göz göre göre hayatını yitiren genç insanlara değil de sanki bir sonuç çıkma ihtimali varmış gibi Başbakan Yardımcısı Bülent Arınç’ın Taksim Dayanışması bileşenlerinin temsilcileriyle yapacağı toplantıya ayırmıştı.</p>

    <p class="paragraf">Genç adam, “Sanki bir ülkede değil de sirk çadırındaymışız gibi” diye düşündü.</p>

    <p class="paragraf">Aslında tam da böyleydi. Televizyon ve gazeteleri arkasına almış olan siyasal iktidar, adeta bir sirk yönetiyor gibi, seksen milyon civarında insana “Cambaza bak!” diyordu.</p>

    <p class="paragraf">Peki, insanlar gerçekten de cambaza bakıyor muydu?</p>

    <p class="paragraf">Anastas da bunu anlamaya çalışıyordu.</p>

    <p class="paragraf">Dışarıda kıyamet kopmaya devam ettiğine göre, en azından bir kısım yurttaş vaziyetin ne olduğunu tam olarak kavramıştı. Gece boyunca tencere tava çalan sıradan insanlar, gece boyunca yürüyüş yapan yaşını başını almış mahalle sakinleri de gösteriyordu ki Türkiye toplumu bu kez pek de “cambaza bakmak” niyetinde değildi.</p>

    <p class="paragraf">Genç adam gazeteleri, bir kere de kardeşi Lena’yla ilgili bir haber bulabilir miyim düşüncesiyle taradı. “Safsın oğlum Anastas!” diye azarladı, gazetelerin tümünü taradıktan sonra kendini.</p>

    <p class="paragraf">En iyisi yine facebook ve twitter’a dönmek olacaktı. MacBook Pro’sunu dizlerinin üzerine yerleştirdi.</p>

    <p class="paragraf">Okuduğu haberler arasında en şaşırdıklarından biri de Dışişleri Bakanı Davutoğlu’nun ABD Dışişleri Bakanı John Kerry’e söylediği “Sizde de insanlar öldü” sözleri oldu.</p>

    <p class="paragraf">Kardeşi ölüm döşeğinde yatan bir insan için daha da can acıtıcı sözlerdi bunlar. “Bırak dışişleri bakanını, bir insanın ağzından nasıl çıkar bu tür bir cümle? Yazıklar olsun!” diye söylendi. Okuduğu haber bardağı taşıran damla olmuştu. Hırsla bütün gazeteleri bir tomar haline getirdi, aynalı etajerin altında bulunan çöp kutusuna attı.</p>

    <p class="paragraf">Genç adam MacBook Pro’sunu yeniden dizlerinin üzerine koydu. Hem facebook’ta hem de twitter’da yeni eklenen mesajları okumaya girişti.</p>

    <p class="paragraf">Başbakan Erdoğan’ın “çapulcu” diye aşağılayıp alay etmeye çalıştığı direnişçiler bu benzetmeden hareketle isimlerinin başına “çapulcu” lafını eklemeye başlamış, hatta “I am chapulling” diyerek dünya direniş literatürüne yeni bir tabir eklemişlerdi.</p>

    <p class="paragraf">Genç papaz internete düşen haberleri okumayı sürdürürken, Atatürk Havalimanı’nın sitesine de girdi. “Dış Hatlar”ı seçti ve “inen uçaklar”ı izlemeye başladı.</p>

    <p class="paragraf">Viktor ve Elif’in içinde olacağı uçak Sofya’dan birkaç dakika önce havalanmıştı.</p>

    <p class="arabaslik_sol" id="_idParaDest-75">Gökyüzünde</p>

    <p class="paragraf">Viktor Elif’e en baştan, “Koridor tarafına ben oturursam herkes açısından iyi olur” dediği için görece rahat bir yolculuk yapıyorlardı.</p>

    <p class="paragraf">Dev adamın hemen yanında oturan Elif, bu uyarının ne kadar işe yaradığını herkes yerine oturunca iyice fark etti. Normal olarak iki kişilik yer satın alması gereken Viktor, bu oturma düzeniyle vücudunun yarısını koridora taşırmış, bu sayede yolculuk herkes açısından biraz daha katlanılır bir hal almıştı.</p>

    <p class="paragraf">Genç kız, “En azından servis arabaları geçene kadar böyle devam edecek” dedi kendi kendine.</p>

    <p class="paragraf">Bu arada, aynı uçakta seyahat ettiği ama göz göze gelmemeye özen gösterdiği iki kişinin nerede oturduklarını da aklının bir yanına yazmıştı. Bununla da yetinmemiş kulağına uzanarak, “Bizim altı sıra önümüzdeler” diyerek Viktor’u uyarmıştı.</p>

    <p class="paragraf">Elif’in uyarısına karşılık Viktor gülümsemiş, “Göreceksin, uçaktan indiklerinde de tıpkı Sofya’da olduğu gibi Bogomilciler onlara kaçacak delik aratacak” demişti.</p>

    <p class="paragraf">Dev adamın kendine güvenli konuşması genç kızın rahatlamasını sağladı. Saatine baktı, daha yolculuklarının bitmesine bir saatten fazla zaman vardı. Epeydir kafasını kurcalayan Bogomilcilik konusuyla ilgili Viktor’dan bilgi almak istedi.</p>

    <p class="paragraf">“Kaldığımız yerden devam mı edelim diyorsun yani?” diye sordu Viktor genç kız sorusunu tamamlayınca ve gece bıraktığı yerden devam etti.</p>

    <p class="paragraf">“Theophylaktus’tan bahsetmiştim sana. Hani Konstanti-nopolis’ten ülkesine bir nevi sürgün edilen Pisagorcu vardı ya, işte o. Bogomilcilik meselesini kavrayabilmek için, onun Ohri’ye gönderilmesinden yüz yıl kadar önceye gitmek gerekiyor. Çünkü Bogomil isimli köy papazı, Bulgarları Ortodoks inancına karşı o dönemde harekete geçirmişti.”</p>

    <p class="paragraf">“Nasıl?” diye sordu Elif.</p>

    <p class="paragraf">“Kilise’nin kurallarına karşı çıkmaya başlayarak” diye cevapladı onu Viktor. Ve detaylara girdi.</p>

    <p class="paragraf">“Bu kendi halinde köy papazı işe, etrafındakilere ilk Hıristiyanların nasıl yaşadıklarını öğreterek girişti. Kendisinin önerdiği ibadet biçimlerinin asıl, ötekilerin uydurma olduğunu savundu. Din içinde hiyerarşiye tümüyle karşı çıkıyor, ruhban sınıfını yerin dibine sokuyordu. Çok geçmeden öğretisi kabul gördü. Ona inananlar, görüşlerine saygı duyanlar zaman içinde kalabalıklaştı. Önce birkaç ev, sonra sokaklar, mahalleler, kentler Bogomilci oldu. Bu insanların düşünceleri, din dışındaki hayatlarına da şekil vermeye başlamıştı. Soyluluğa ve onun getirdiği zenginliğe saygı göstermiyor, müdane etmiyorlardı. Tersine, bu tür insanların, servetlerini ötekilere haksızlık yaparak edindiklerini savunuyor, hırsızlık ettiklerinden söz ediyorlardı. Ayrıca, her fırsatta maraza çıkarmaya da başlamışlardı.”</p>

    <p class="paragraf">“Sevdim Bogomilcileri” dedi genç kız Viktor’un verdiği bilgiler üzerine. “Kiliseye gitmiyorlar mıydı?”</p>

    <p class="paragraf">“Gitmiyorlardı. İbadetlerini açık havada yapıyorlardı. Papazlara günah çıkartmıyor, yaptıkları yanlışlıkları birbirlerine anlatıyorlardı. Yaptıkları hatalar için birbirlerinden özür diliyor ve yine birbirlerini affediyorlardı.”</p>

    <p class="paragraf">“Akıl alır gibi değil” diye söylendi Elif. Neden böyle düşündüğünü açıkladı.</p>

    <p class="paragraf">“Büyük tepki çekmiş olmaları gerekiyor. Çünkü bir tarafta görkemli, ihtişamlı bir hayat süren zenginler ve devlet desteğinde Ortodoks Kilisesi, öte yanda ise onlara karşı çıkan baldırı çıplak Bogomilciler var. Böyle bir duruma uzun süre izin verilmez.”</p>

    <p class="paragraf">Baldırı çıplak benzetmesi Viktor’un hoşuna gitti, “Aynen öyle” dedi ve devam etti.</p>

    <p class="paragraf">“Bir kere kurulmuş sistemi sarsıyorsun. Yoksullar ve köleler tarafından benimseniyorsun belki ama toprak sahiplerini ve devlet erkini karşına almaya başlıyorsun. Egemen sınıflar giderek senden nefret ediyor.”</p>

    <p class="paragraf">Elif, “Nefret, sonuçlarını baskı olarak verdi herhalde?” dedi.</p>

    <p class="paragraf">“Evet. Bogomilciler karşılarındaki sınıfları kışkırtmayıp sessiz ve derinden gitselerdi ne olurdu bilmiyorum. Ama öyle olmadı. Kendi değerlerini egemen kılmaya kalkıştılar. Halkı efendilere karşı ayaklanmaya çağırdılar. Zenginlerle alay ettiler, küçük düşürdüler. Ortodoks Kilisesi’nin egemenliğini sarsmak için ellerinden geleni artlarına koymadılar. Böyle olunca, Kilise tırnaklarını çıkarıp dişlerini göstermeye başladı. Bogomilcilerin Tanrı’nın isteklerine karşı çıkmakta olduklarını, günah işlediklerini dillendirmeye girişti. İmparatordan ve toprak sahiplerinden harekete geçmelerini ve bu sapkın akımı yok etmelerini istedi. Bogomilciler açısından sonun başlangıcı yolunda ilk adım da böylece atılmış oldu.”</p>

    <p class="paragraf">“Nasıl yani?”</p>

    <p class="paragraf">“Tarihe Bulgarkıran olarak geçen İkinci Basileios 1025’te tahtı ele geçirir geçirmez Bulgarlara savaş açtı. Önce yenildi ama Bulgar kırmanın marifet olduğundan hareketle, otuz yıl süreyle savaştı. Sonunda biz kaybettik, o kazandı.”</p>

    <p class="paragraf">Viktor konuşmasının bu noktasında derin bir nefes aldı. Son sözleri sanki biraz kırık çıkmıştı. Elif “Ne oldu?” diye sorunca, dev adam nedenini açıkladı.</p>

    <p class="paragraf">“Anlattıklarımın aynı zamanda kendi özel tarihim olduğunu fark etmişsindir. Ailem, pek çok başka Bulgar aile gibi tam bu tarihte, zor kullanılarak Konstantinopolis’e göç ettirildi. Muhtemelen Pisagorcu üstadımız Theophylaktus’un ailesi de öyle. Ama sürgüne gelmek, dine bakışımızı değiştirmedi. Bugün bu uçakla İstanbul’a, ailemin bin yıldır yaşadığı ikinci anavatanıma doğru gidiyorsam, nedeni budur.”</p>

    <p class="paragraf">“Vay canına!” dedi Elif.</p>

    <p class="paragraf">“Öyle” diye cevapladı genç kızı Viktor. Sanki az önce yaptığı açıklamadan sonra biraz daha rahatlamış gibi görünüyordu.</p>

    <p class="paragraf">“Biliyor musun?” dedi. “Osmanlı’nın Balkanlar’ı fethi esnasında onu en çok destekleyen ve yardımcı olan bizdik. Çünkü Balkanlar’ın bu yeni aktörü düşmanımızı yenmiş, bizi özgürleştirmişti. Sadece bu nedenle bile, içimizden bazıları Müslümanlığı seçti. Biz ayak direyenlerdeniz.”</p>

    <p class="paragraf">Belki konu üzerine başka açıklamalarda da bulunacaktı Viktor ama kabin amirinin uçağın Atatürk Havalimanı’na doğru alçalmaya başladığını söylemesi üzerine susmayı tercih etti.</p>

    <p class="arabaslik_sol" id="_idParaDest-76">Alandan Çıkar Çıkmaz</p>

    <p class="paragraf">Elif ve Viktor, uçak tekerleklerini yere koyup da hız keser kesmez iki adamın ayaklandığını fark ettiler. Hosteslerin ikazlarına aldırmadan uçağın önüne doğru yürüyen çam yarmaları, belli ki kapıdan ilk çıkan olmak istiyorlardı.</p>

    <p class="paragraf">“Aldırma...” dedi bunun üzerine Viktor. “Ve korkma. Hele bir dışarıya çıkalım.”</p>

    <p class="paragraf">Dev adam uçak körüğe yanaşıp da yolcular birer ikişer çıkmaya başladığında telefonunu çıkardı ve uçağa binmeden hemen önce aramış olduğu son numaraya bastı. Yine kısık sesle bir şeyler konuştu. Telefonunu kapatıp cebine koyar koymaz Elif”e döndü.</p>

    <p class="paragraf">“Polis kontrol noktasından çıktığımızda, iki kişi tarafından karşılanacağız. Taksilerin bulunduğu yerde de bir minibüs bizi bekliyor olacak. İçinde şoför hariç bir kişi var. Hep birlikte altı kişi olacağız. Yapmamız gereken tek şey, kendimizi onlara emanet etmek.”</p>

    <p class="paragraf">“Vay!” dedi Elif etkilendiğini gösterecek şekilde.</p>

    <p class="paragraf">“Sana söyledim” diye cevapladı genç kızı Viktor. “İşin içine zorbalık girecekse, Bogomilcileri hafife alma.”</p>

    <p class="paragraf">Söylemekle söylememek arasında gidip geldiyse de devam etti.</p>

    <p class="paragraf">“İstanbul büyük bir kent. Tıpkı Londra, Paris, New York gibi. Öteki büyükşehirlerde olduğu gibi burada da, tıpkı Rus mafyası gibi ciddi bir Bulgar mafyası var. Bir nedenle, İstanbul’dakiler beni yakından tanır. Kendilerinden gelip bizi kurtarmalarını rica ettim. Kırmadılar.”</p>

    <p class="paragraf">Genç kız sanki hayalleri yıkılmış gibi baktı. Tarih bilen, sanatla haşır neşir bir adamın mafyayla uzaktan yakından ilişkisinin olması canını sıkmış gibiydi.</p>

    <p class="paragraf">“Hayır” dedi Viktor kızın yüzünün değiştiğini görünce. “Lütfen biraz sabret, neden böyle olduğunu ben söylemeden sen anlayacaksın.”</p>

    <p class="paragraf">İki arkadaş Türk pasaportu taşıyan öteki Bulgaristan yolcularıyla birlikte polis noktasına yaklaşırken, iki adamı görmediler. Etraflarına dikkatli bir şekilde bakmalarına rağmen ikisinden de eser yoktu.</p>

    <p class="paragraf">“Hayırdır inşallah!” dedi Elif. Çam yarmalarının kaçmış olma ihtimali üzerine düşündü.</p>

    <p class="paragraf">Bu esnada polis bir kendisine bir de pasaportuna baktı ve damgayı bastı.</p>

    <p class="paragraf">Elif polis noktasını geçer geçmez gördükleri karşısında ne yapacağını şaşırdı. Tam karşısında, iki tane daha Viktor vardı ve ona bakıyorlardı. Acaba yanlış mı görüyorum diye arkasını döndü, asıl Viktor pasaportu elinde gülümseyerek kendisine doğru yürüyordu.</p>

    <p class="paragraf">“Tanıştırayım” dedi dev adam ve öteki iki devin isimlerini söyledi.</p>

    <p class="paragraf">“Bu Vasil ve bu da Vladimir. Biri iki yaş öteki dört yaş küçük biraderlerim.”</p>

    <p class="paragraf">Elif, “İnanılır gibi değil!” dedi. “Bu kadar mı benzenir!”</p>

    <p class="paragraf">Yeniden etrafına bakındı, öteki iki adamdan eser yoktu.</p>

    <p class="paragraf">“Bu ikisini görsem, ben de olsam, yok olurdum” dedi Viktor’a.</p>

    <p class="paragraf">“O kadar sevinme” diye cevapladı Viktor. Bu arada bir kuşkusunu dile getirdi. “Belki de planlarını havalimanının dışında uygulamaya karar vermişlerdi. Ama avuçlarını yalarlar.”</p>

    <p class="paragraf">Sözlerini tamamlayan dev adam, kendisi gibi iki dev olan kardeşlerine sarılıp güven içinde çıkış kapısına doğru yürümeye başladı. Elif de onları izledi.</p>

    <p class="paragraf">Taksilerin bulunduğu yere açılan çıkış kapısına yaklaşırlarken, Viktor kardeşlerinin ortasında yürüyordu. Bu arada Elif’e elini uzattı ve “Üç adım sonra şu gördüğün minibüse bineceğiz, gerisini merak etme” dedi.</p>

    <p class="paragraf">Kapıdan çıkılırken, Vasil ve Vladimir yer değiştirip ağabeylerini ve Elif’i ortalarına aldılar. Böyle olunca, ünlü bir yıldızı koruyan üç bodyguard gibi bir resim oluştu.</p>

    <p class="paragraf">Siyah minibüsün kapısı açıldı ve üçü azman dört kişi açık kapıdan içeriye girdi.</p>

    <p class="paragraf">Araç onlar biner binmez harekete geçti.</p>

    <p class="paragraf">“Peşimizi bıraktılar galiba?” dedi Elif minibüs ilerlemeye başlayınca.</p>

    <p class="paragraf">“Zannetmem. Bir müsait yerde sıkıştırmaya çalışacaklardır” diye cevapladı onu Viktor.</p>

    <p class="paragraf">Minibüsün şoförü ve yanında oturan öteki adam Viktor’u tanıdıklarını gösterir bir davranışta bulunmadılar.</p>

    <p class="paragraf">Elif, “Demek ilk kez görüşüyorlar” diye düşündü.</p>

    <p class="paragraf">Vasil ve Vladimir diğerlerini ağabeyleri Viktor’a biraz mahcup bir edayla takdim ettiler.</p>

    <p class="paragraf">Buna karşılık şoför mahallindeki iki adam Viktor’u derin bir saygıyla selamladılar.</p>

    <p class="paragraf">Siyah minibüs havalimanı yolundan sahil yolu istikametine saptı ve bu arada süratini artırdı. Şoför, hızlandıktan bir dakika kadar sonra heyecan içinde konuştu.</p>

    <p class="paragraf">“Peşimizden üç araç geliyor!”</p>

    <p class="paragraf">Viktor Elif’e döndü ve “Söylemiştim ben sana” dedi.</p>

    <p class="paragraf">Vasil ve Vladimir oturdukları koltuğu kaldırıp üç tane pompalı tüfek, üç tane de kurşun geçirmez yelek çıkardılar. Bir kurşun geçirmez yeleği ve pompalıyı öndeki arkadaşlarına verip, diğerlerini kendi aralarında paylaştılar.</p>

    <p class="paragraf">Vasil iki misafire yönelik olarak, “Her ne olursa olsun araçtan çıkmayın, çünkü bu kurşun geçirmez bir minibüs” dedi.</p>

    <p class="paragraf">Viktor ise özellikle ağabeyini uyardı.</p>

    <p class="paragraf">“Sakın bize bir şey olacak diye korkup kendini tehlikeye atma! Görüyorsun, üzerimizde kurşun geçirmez yelekler var.”</p>

    <p class="paragraf">O konuşmasını tamamlarken, bir otomobil süratlenip minibüsün önünü kesti.</p>

    <p class="paragraf">Minibüsün şoförü frene yüklendi ve öndeki otomobile çarpmadan durdu. Aynı anda bağırdı.</p>

    <p class="paragraf">“İki araç da arkada var!”</p>

    <p class="paragraf">Öndeki otomobilden inen, Elif ve Viktor’u Sofya’da takip etmiş iki adam minibüse doğru yürümeye başladı.</p>

    <p class="paragraf">Vasil kapıya uzandı, açmadan evvel şoför mahallindeki adama, “Biz ikimiz arkadakilere bakarız, sen öndekileri al!” dedi.</p>

    <p class="paragraf">Vladimir ise şoföre, “Üçümüz aşağıdayken manevranı yap ve aradan çık” dedi.</p>

    <p class="paragraf">Sonra üç adam aynı anda kapıları açıp aşağıya atladılar.</p>

    <p class="paragraf">Viktor’un kardeşleri olan iki dev, silahlarını arkada bulunan otomobillerden çıkmaya çalışanlara çevirdiler ve ateşlediler.</p>

    <p class="paragraf">Şoförün yanındaki adam da öndeki otomobilden çıkan iki adamı ayaklarını hedef alarak yere devirdi.</p>

    <p class="paragraf">Ortalık birkaç saniye içinde kan gölüne dönmüştü.</p>

    <p class="paragraf">Üç Bulgar, manevrasını tamamlayan minibüsün kapısından içeriye atladılar.</p>

    <p class="paragraf">Vasil, “Bas, bas, bas!” diye bağırdı.</p>

    <p class="paragraf">Elif camdan gördükleri nedeniyle dehşete düştü. Viktor’un bile yüzü kireç gibi olmuştu.</p>

    <p class="paragraf">Vladimir de, “Bunlar toparlanıp peşimize takılamazlar ama yine de gazla!” diyerek kardeşinin kaldığı yerden devam etti.</p>

    <p class="paragraf">Vasil, “Kiminle dans ediyor bu şaşkınlar!” diye bir nara attı. Elini ağabeyi Viktor’a uzattı ve “Çak büyük birader!” dedi.</p>

    <p class="paragraf">Viktor kardeşinin eline isteksiz bir şekilde vurdu.</p>

    <p class="paragraf">Vladimir de aynı hareketi tekrarladı.</p>

    <p class="paragraf">Viktor biraz da Elif’ten utanmış olduğu için kardeşlerini homurdanarak azarladı.</p>

    <p class="paragraf">“Canımı da kurtarmış olsanız, yaptıklarınızı tasvip etmiyorum. Bilmiş olun!”</p>

    <p class="paragraf">Vasil ve Vladimir birbirlerine bakıp aynı anda, “Ne zaman tasvip etti ki zaten?” deyip güldüler.</p>

    <p class="paragraf">Şoför, “Arkamızdan gelen yok. Yaralılarını topluyor olmalılar” diye bilgi verdi ve süratini biraz azalttı.</p>

    <p class="paragraf">Vladimir, “O halde planın ikinci kısmını uygulamaya geçebiliriz” dedi ve telefonunu çıkardı.</p>

    <p class="arabaslik_sol" id="_idParaDest-77">Soğukçeşme Sokağı’nda</p>

    <p class="paragraf">Anastas bilgisayarında Sofya’dan gelen uçağın Atatürk Havalimanı’na indiğini görür görmez ayağa kalkmış, odada dolaşmaya başlamıştı. Herhangi bir tersliğe yol açmamak için Viktor ya da Elif’in kendisini aramasını bekliyordu.</p>

    <p class="paragraf">Dakikalar ilerledikçe heyecanı artan genç adam sonunda dayanamadı, Elif’i aradı.</p>

    <p class="paragraf">“Neredesiniz? Her şey yolunda mı?”</p>

    <p class="paragraf">“Planın ikinci kısmını uyguluyoruz” dedi Elif, sanki Anastas plandan ya da ikinci kısmından haberdarmış gibi.</p>

    <p class="paragraf">“Ne planı?” diye sordu Anastas doğal olarak.</p>

    <p class="paragraf">Elif, aksiyon filmleri gibi bir otomobil takibi ve patlayan silahlar yüzünden heyecan içindeyse de güldü.</p>

    <p class="paragraf">“Görüşünce anlatırım. Beklemeye devam et. Sultanahmet’e ulaşınca seni arayacağız.”</p>

    <p class="paragraf">Genç kız telefonu kapatınca, Anastas kendi kendine konuşmaya başladı.</p>

    <p class="paragraf">“Bir an önce gelseler iyi olacak. Şu hazineler yüzünden kilit altında kalmış vaziyetteyim. Nefes alabilmem için dışarıya çıkmak lazım. Yoksa boğulacağım.”</p>

    <p class="paragraf">Genç adam biraz da yapacak başka bir işi olmadığı için yatağına yöneldi, altın haritanın hemen yanında duran Philostratos’un elyazmalarını dikkatle aldı ve koltuğa oturdu. Çok iyi bildiği Yunan dilinde yazılmış metni okumaya koyuldu.</p>

    <p class="paragraf">Anastas ilk birkaç cümleden sonra yorulduğunu hissetti. Ne kadar iyi bilirse bilsin, okumaya çalıştığı metin çok eski Yunancaydı ve zorlanıyordu. Yine de devam etti.</p>

    <p class="paragraf">Philostratos, Tyanna’lı Apollonius’un hayatını anlattığı ve başlangıcında İmparator Septimus Severus ile kıymetli eşi Julia Domna’ya uzunca bir ithafta bulunduğu çalışmasında, hangi kaynaklardan yararlandığını da söylüyordu. Yazarın, Moeragenes’in yapmış olduğu çalışmalara özel bir önem verdiğini hissettirmeye çalıştığı belli oluyordu.</p>

    <p class="paragraf">“Ne yapsaydı ki!” dedi kendi kendine genç adam.</p>

    <p class="paragraf">Gerçekten de Philostratos’un, Apollonius’un kendi yazdığı mektuplar ve yardımcısı Damiş tarafından kaleme alınan seyahatleri dışında başvurabileceği en önemli yazılı kaynak Moeragenes’e ait olandı.</p>

    <p class="paragraf">Anastas, Apollonius’u karalamak isteyenlerin Moeragenes’in kullandığı “büyücü, şarlatan” gibi sözleri nasıl abarttıklarından da kuşkusuz haberdardı. Bu nedenle okumasını sürdürürken, dönemin koşullarını da gözünde canlandırmaya çalıştı.</p>

    <p class="paragraf">Aklına, Apollonius’un Efes’te gerçekleştirdiği, öldüğü düşünülen genç kızı ayağa kaldırmasıyla ilgili örnek geldi. O zamanın koşullarında, bu tür mucize gerçekleştiren biri için tabii ki Moeragenes’in kullandığı gibi nitelemeler kullanılırdı!</p>

    <p class="paragraf">Her ne kadar Apollonius “genç kızı hayata döndürmesinin mucize olarak adlandırılamayacağını, kendisinin bir şifacı olduğunu, genç kızı bitkileri kullanarak ayağa kaldırdığını” söylediyse de “büyücü ve şarlatan” sözleri Moeragenes’ten itibaren üzerine yapışıp kalmıştı. Bilime duyduğu saygı nedeniyle, karşısına çıkan her fırsatta “başka bir denemede aynı sonucu alamayabileceğini” söylemiş de olsa, özellikle İznik Konsülü’nden itibaren, Moeragenes’in sözleri kanıt gösterilerek, Apollonius’a karşı büyük bir karalama kampanyasına girişilmişti.</p>

    <p class="paragraf">Anastas sonraki sayfalara geçmeden önce, “Nedense...” diye düşündü. “Aynı işi gerçekleştirdiği iddia edilen Hazreti İsa’ya, hiçbir kanıta ihtiyaç duyulmaksızın peygamber, hatta tanrı denildi.”</p>

    <p class="paragraf">Genç adam, Philostratos’un elyazmalarını okumaya devam ettikçe, “hayata döndürülen genç kız” örneği gibi pek çok başkasıyla karşılaşacağını gayet iyi biliyordu.</p>

    <p class="paragraf">Anastas, Tyanna’lı Apollonius’un hayatını Philostratos’un bizzat kaleme aldığı elyazmalarından okumayı sürdürdü. Damiş’in günceleri, Moeragenes’in kitapları, filozofun kendisinin kaleme aldığı doksan yedi adet mektuba dayanılarak yazılmış elyazması, gözünde okuduğu her satırla birlikte daha da büyüdü.</p>

    <p class="arabaslik_sol" id="_idParaDest-78">Planın İkinci Kısmı</p>

    <p class="paragraf">Saldırı atlatılıp Topkapı istikametine sapılınca, Viktor can dostunu aradı ve lafı uzatmamaya çalışarak, “Sana doğru geliyoruz!” dedi.</p>

    <p class="paragraf">“Planın ikinci kısmı bana gelmek olmalı” diye düşündü Anastas. “Tamam!” diye cevapladı arkadaşını.</p>

    <p class="paragraf">Genç papaz, Yeşilköy-Sultanahmet hattında kocaman bir silahlı çatışmanın yaşanmış olduğunu nasıl tahmin edebilirdi ki!</p>

    <p class="paragraf">Viktor, Elif’i ve kendisini kardeşlerine emanet etmiş olsa da pek rahat değildi. Topkapı istikametinde, daha çok ara sokaklar kullanılarak süren yolculukta, minibüsün kurşun geçirmez olması bile, nedense kendisini yüzde yüz güvende hissetmesini sağlamıyordu.</p>

    <p class="paragraf">Dev adam, kendisiyle aynı cüssedeki kardeşi Vladimir’e, “Polis sizin bu minibüsü her yerde aramaya başlamış olmalı” dedi.</p>

    <p class="paragraf">Vladimir ağabeyinin korkusunu yenmesine yardımcı olmaya çalıştı.</p>

    <p class="paragraf">“Bence de. Ama dert etme. Birkaç gündür İstanbul’un tüm polisleri Taksim civarında. Söylentilere göre, Emniyet Müdürlüğü trafik polislerini, hatta ofislerde görev yapan memurlarını bile göstericilerin üzerine sürüyormuş. Kaldı ki birkaç dakika sonra bu araçtan kurtulacağız. Başka bir araca geçip izimizi tümüyle kaybettireceğiz.”</p>

    <p class="paragraf">Kardeşinin verdiği bilgiye rağmen Viktor nedense rahatlayamadı. Birkaç saniye geçmeden bu kez Vasil’e döndü, “Bu araç ne olacak peki?” diye sordu.</p>

    <p class="paragraf">“Üzerindeki plaka sahte. Az sonra gireceğimiz garajda araç orijinal rengine çevrilecek ve asıl plakası takılacak. Böylece karanlıktan yeniden aydınlığa çıkmış olacak. Kiralık kurşun geçirmez minibüs olarak piyasaya geri dönüş yapacak.”</p>

    <p class="paragraf">Viktor durumu anlar gibi oldu. Bir şey canını sıkmıştı ama.</p>

    <p class="paragraf">“Bu durumda, benim yüzümden kurşun geçirmez bir araçtan mı oldunuz yani?”</p>

    <p class="paragraf">Vasil güldü. “Ne alakası var! Hiç de öyle değil” dedi.</p>

    <p class="paragraf">Vladimir onun bıraktığı yerden devam etti.</p>

    <p class="paragraf">“Bunu alırken, bir başka kiralık ve kurşun geçirmez aracımızı karanlık dünyaya nakledeceğiz o kadar. Yer değiştirmiş olacaklar anlayacağın.”</p>

    <p class="paragraf">Viktor, kardeşlerinin araçlarla ilgili nasıl bir operasyon gerçekleştireceklerini sonunda anlamış oldu ve “Demek, ne olur ne olmaz diye hazırda hep rengi ve plakası değişik, kurşun geçirmez bir araç bulunduruyorsunuz” dedi.</p>

    <p class="paragraf">Vasil güldü ve “Birden fazla!” diye cevapladı ağabeyini.</p>

    <p class="paragraf">“Seninle epeydir konuşmuyoruz, işler epey büyüdü” dedi iftihar eden bir ses tonuyla Vladimir.</p>

    <p class="paragraf">İki kardeşinin söyledikleri Viktor’un sinirlenmesine yol açtı.</p>

    <p class="paragraf">“Terbiyesizler! Utanmıyor, bir de böbürleniyorsunuz değil mi karanlık işlerinizle!” diye bağırdı.</p>

    <p class="paragraf">Vasil ve Vladimir ağabeylerinin söylediği sözlere hiç alınmadılar. Birbirlerine bakıp gülümsediler.</p>

    <p class="paragraf">Biri, “Hiç değişmeyecek. Papaz işte!” dedi.</p>

    <p class="paragraf">Öteki, “Aman değişmesin, o da olmasa cennete gitme ihtimalimiz hiç kalmayacak” diye devam etti onun bıraktığı yerden.</p>

    <p class="paragraf">Az sonra, zırhlı siyah minibüs bir garajdan içeriye girdi.</p>

    <p class="paragraf">“Demek...” diye düşündü Elif. “İkinci safha uygulamaya konuluyor.”</p>

    <p class="paragraf">Düşündüğü gibi de oldu. Vasil ve Vladimir kendilerine yardımcı olan öteki iki adama teşekkür ettiler ve gerisini kendilerinin halledebileceğini söylediler. Bu arada yanlarına gelen ve Bulgar olduğu her halinden belli olan birinin uzattığı kontak anahtarını aldılar.</p>

    <p class="paragraf">Ne yaptığını ve ne yapacağını gayet iyi bildiği her halinden belli olan garaj görevlisi anahtarını teslim ettiği yeni model Mercedes otomobili işaret ederek, “İstediğiniz gibi, torpidoda iki tabanca ve bol miktarda mermi var” diyerek yanlarından uzaklaştı.</p>

    <p class="paragraf">Anahtarı alan Vladimir, “Hadi burada fazla oyalanmayalım” dedi ve Mercedes’e doğru yürüdü.</p>

    <p class="paragraf">Vasil de onu izleyince, Viktor Elif’e döndü ve “Bogomilciler çetesiyle tanışmış oldun. Anlaşılan bundan sonra onların dediği olacak” dedi.</p>

    <p class="paragraf">Elif, “Canımızı kurtardılar, şikâyet etmem doğru olmaz” diye cevapladı Viktor’u ve onun kopyalarının peşine takıldı.</p>

    <p class="paragraf">Dört kişilik grup, kurşun geçirmez siyah bir Mercedes’in içinde Sultanahmet’e gitmek üzere garajdan ayrıldı.</p>

    <p class="arabaslik_sol" id="_idParaDest-79">Anastas’la Buluşma</p>

    <p class="paragraf">Elif Anastas’ı Cankurtaran’da tren yolu köprüsünün altından geçerken aradı ve “Sultanahmet’e geldik, nerede bulaşacağız?” diye sordu.</p>

    <p class="paragraf">Anastas hazırlıklıydı. “Ayasofya’nın önünde” dedi.</p>

    <p class="paragraf">“Tamam” diyerek telefonu kapattı Elif.</p>

    <p class="paragraf">Vasil, “Biz yokmuşuz gibi davranın ama hep etrafınızda olacağımızı bilin” diye uyardı otomobilden inerken ağabeyini.</p>

    <p class="paragraf">Vladimir de, “En azından peşinizde kimsenin olmadığını anlayana kadar böyle gitsin, sonra ortadan kayboluruz” dedi.</p>

    <p class="paragraf">Pek mutlu görünmese de yarım ağızla “Tamam” diye cevapladı kardeşlerini Viktor.</p>

    <p class="paragraf">Az sonra Anastas, Viktor ve Elif Ayasofya’nın önünde buluştular.</p>

    <p class="paragraf">İki papaz birbirine sarılırken, Viktor, “Lena’ya çok üzüldüm kardeşim” dedi ve gözünden akan iki damla yaş can dostunun omzuna döküldü.</p>

    <p class="paragraf">Anastas konuyla ilgili birkaç kelime söylemek istediyse de laflar boğazına düğümlendi. Vazgeçti. “Getirdin mi haritayı koca adam?” diye sordu.</p>

    <p class="paragraf">Öteki onu, “Ne istedin de yapmadım şimdiye kadar?” diye cevapladı.</p>

    <p class="paragraf">Bu sözler Anastas’ın toparlanmasını sağladı. Kardeşini de içine alacak şekilde bir konuşma yapmaya hazır hale gelmişti.</p>

    <p class="paragraf">“Bundan sonra Lena’yı düşünmeyeceğiz kardeşim. İntikamını alacağız. Bugüne kadar insanlara yalan söylemiş olan, toplumları aşağılayan, uygarlıktan sadece kendi düşüncelerinin iktidarda olmasını anlayan kim varsa, hepsinden hesap soracağız.”</p>

    <p class="paragraf">İki arkadaşın birbirlerine candan sarılmaları ve samimiyetle söyledikleri sözler Elif’e iyi geldi. Anastas ve Viktor’un çok iyi dost olduklarını görmek ve hissetmek hoşuna gitmişti.</p>

    <p class="paragraf">Sıra kendisinin Anastas’la selamlaşmasına gelince, ilk olarak, “Nerede kalıyorsun?” diye sordu.</p>

    <p class="paragraf">Anastas, “Soğukçeşme Sokağı’nda dedi. “Sizin için de iki oda ayırttım.”</p>

    <p class="paragraf">“Ama iki kişi daha var” diye cevapladı Anastas’ı Elif.</p>

    <p class="paragraf">Genç adam şaşırdı.</p>

    <p class="paragraf">Viktor, “Bir yerde oturalım, öyle konuşalım. Durum çok ciddi. Hem Sofya’da hem de buraya gelirken, havaalanı yolu üzerinde saldırıya uğradık” dedi.</p>

    <p class="paragraf">Anastas’ın yüzü değişti. Saldırılardan ilk kez haberdar olan genç adam telaşlandı.</p>

    <p class="paragraf">“Nasıl oldu? Anlatsanıza!” diye sordu.</p>

    <p class="paragraf">Viktor en soğukkanlı haliyle, “Sultanahmet Köftecisi’ne gidelim. Hem yemek yer hem konuşuruz” dedi ve iki kardeşini görebilmek için etrafına bakındı. Kimseyi görmeyince inisiyatifi ele aldı ve “Hadi, yürüyelim!” dedi.</p>

    <p class="paragraf">İki dakika sonra köftecideydiler. Anastas lokantanın giriş katında, ilk gördüğü masaya yöneldi. Viktor yine aynı katta ama daha ileride bulunan başka bir masayı işaret etti ve yürümeye devam etti. Kapıyı görecek şekilde oturdu.</p>

    <p class="paragraf">Elif, “Kendisi için üç porsiyon köfte ısmarlayan bir insanla ilk kez aynı masada oturuyorum” dedi gülerek. “Siz gördünüz mü?” diye sordu garsona. Adam olumlu cevap verince, ne yiyeceğini söyledi.</p>

    <p class="paragraf">Garson yanlarından ayrılınca Viktor, “Dönüp bakmayın ama az önce, her biri kendisi için üçer porsiyon köfte siparişi verecek iki insan azmanı daha girdi içeriye” dedi.</p>

    <p class="paragraf">Elif ve Anastas şaşırdı.</p>

    <p class="paragraf">Genç papaz, “Neler oluyor?” diye sordu.</p>

    <p class="paragraf">Viktor, “En iyisi, dün akşamdan başlayarak olup biten her şeyi anlatmak” dedi ve sözü Elif’e bıraktı.</p>

    <p class="paragraf">Genç kız hiçbir şeyi atlamadan, oluş sırasına göre anlattı.</p>

    <p class="paragraf">Anastas anlatılanları dinlerken çok şaşırdı. Tam soluna dönüp hikâyenin içinde adları geçen Vasil ve Vladimir’e bakacakken Viktor tarafından “Bakma!” diye uyarıldı.</p>

    <p class="paragraf">“Hep etrafımızda olacaklarmış. En azından peşimizde kimsenin olmadığını anlayana kadar böyle olması gerekiyormuş. Anlayacağın, bizi ne zaman bırakıp gideceklerine kendileri karar verecekler. Ayrı dünyaların insanları olsak da ağabeyleriyim ve beni korumak istiyorlar. Bu durumda, kararlarına saygı göstermek zorundayız, değil mi?”</p>

    <p class="paragraf">Viktor ve Elif’in anlattıkları Anastas’ı şaşırttı.</p>

    <p class="paragraf">“İşin büyüyeceğini, patrikhanenin peşimizi bırakmayacağını biliyordum ama bu kadar da saldırganlaşacaklarını tahmin etmiyordum doğrusu.”</p>

    <p class="paragraf">Arkadaşı sözlerini tamamlayınca Viktor tel çerçeveli yuvarlak gözlüğünü düzeltti. Arkadaşının tersine, aslında neler olacağını gayet iyi biliyormuş gibi bir tavır takındı.</p>

    <p class="paragraf">“Kardeşim, böyle olacağı en baştan belli değil miydi? Hıristiyanlığın temeline dinamit yerleştirmeye kalkıyorsun. Bunu kolay yaptırırlar mı adama?”</p>

    <p class="paragraf">Anastas bu sözleri sanki kızmış gibi yanıtladı.</p>

    <p class="paragraf">“Hıristiyanlık havaya uçacak diye, neredeyse zil takıp oynayacaksın pis Bogomilci!”</p>

    <p class="paragraf">Sağ kaşlarına ikişer piercing takmış iki gür saçlı ve sakallı papaz, köfteci dükkânını kahkahalarıyla çınlattılar.</p>

    <p class="paragraf">Anastas gülmekten yaşarmış gözlerini sildikten sonra, “Şimdi beni iyi dinleyin!” dedi.</p>

    <p class="paragraf">Elif ve Viktor kulak kesildiler.</p>

    <p class="paragraf">“Bir an evvel otele gidelim ve şu iki haritayı yan yana, daha doğrusu üst üste koyalım. Sonra da haritaların gösterdikleri yolda, detaylı bir plan yapalım. Artık önümüzü tam olarak görmemiz gerekiyor. Anlaştık mı?”</p>

    <p class="paragraf">Elif ve Viktor başlarını salladılar. Bu arada Viktor, Anastas’a bir de uyarıda bulundu.</p>

    <p class="paragraf">“Ne kalkıp dışarıya çıkarken ne de sonrasında kardeşlerime bak. Gözlerinle onları etrafta arama. Korkma, selam vermedin ya da köfte ısmarlamadın diye alınmazlar. Anlaşıldı mı?”</p>

    <p class="paragraf">“Anladım. Adamları rahat bırakalım ki işlerini doğru düzgün yapabilsinler.”</p>

    <p class="arabaslik_sol" id="_idParaDest-80">Soğukçeşme Sokağı’nda</p>

    <p class="paragraf">Anastas, resepsiyondan anahtarlarını alan Elif ve Viktor’a, “On dakikada odalarınıza yerleşin ve sonra bana gelin” dedi, kapı numarasını söyledi.</p>

    <p class="paragraf">Az sonra, üç genç Anastas’ın odasında buluşmuşlardı.</p>

    <p class="paragraf">Viktor hep sırtında taşıdığı küçük çantasını yatağın üzerine koydu ve açtı. Bulgarca bir gazeteye rulo yapılarak sarılmış ceylan derisi haritayı çıkarıp Anastas’a uzattı.</p>

    <p class="paragraf">“Cinayet bu Bogomilci!” dedi Anastas arkadaşının uzattığı ruloyu görünce.</p>

    <p class="paragraf">“Bin yıllık haritayı rulo yapıp gazete kâğıdına sardığın için, seni öncelikle bin yıl ağırlaştırılmış hapisle cezalandırıyorum. Ayrıca aynı anda idam, giyotin ve elektrikli sandalyede infaz edilmek üzere, üç kez ölümüne karar veriyorum!”</p>

    <p class="paragraf">Elif güldü. İki papazın itişmeleri gerçekten görülmeye değerdi.</p>

    <p class="paragraf">Şimdi kızma sırası Viktor’daydı.</p>

    <p class="paragraf">“Haritayı gözleri gibi sakınan Bogomilciler yerine, gerçekler ortaya çıkacak diye korkudan geberen kendi atalarına bulaşsana! Eğer bir gün her şey gün ışığına kavuşacaksa, unutma ki beğenmediğin Bogomilciler sayesinde olacak.”</p>

    <p class="paragraf">Arkadaşının son kızgınlığı Anastas’ın hoşuna gitti.</p>

    <p class="paragraf">“Yürrü be pis Bogomilci, kim tutar seni!”</p>

    <p class="paragraf">Sözlerini tamamlar tamamlamaz, Viktor’un uzattığı haritayı aldı. Mümkün olduğunca yumuşak hareketlerle düzeltmeye çalıştı. Ardından kendi çantasını açtı, oradan çıkardığı haritayı düzelttiğinin üzerine koydu. Aynı büyüklükte, ceylan derisi üzerine yapılmış iki harita birbirinin üzerine tam olarak oturdu.</p>

    <p class="paragraf">“İşte oldu” dedi Anastas. “Şimdi sıra, haritanın sırrını çözüp aradığımız tutanakların nerede olduğunu tespit etmeye geldi.”</p>

    <p class="paragraf">Anastas elinde tuttuğu haritalarla pencerenin kenarına yaklaşırken, Viktor’dan sehpanın üzerindekileri bir kenara taşımasını istedi. Dev adam söylediğini yapınca, açılan yere haritayı yerleştirdi. İki papaz, sehpanın iki tarafında karşılıklı olarak duran koltuklara oturdular. Elif de etajerin hemen yanında duran sandalyeyi alıp geldi.</p>

    <p class="paragraf">Üçü de dikkatle haritaya bakmaya başladılar.</p>

    <p class="paragraf">Viktor, “Önce yönüne koyalım şu haritayı” dedi ve üzerine işaretlenmiş pusula oku ile aklındaki kuzeyi mümkün olduğunca üst üste getirmeye çalıştı.</p>

    <p class="paragraf">“Bu durumda, şurası Ayasofya’nın bildiğimiz girişi olmalı” dedi Anastas.</p>

    <p class="paragraf">“Evet” dedi Viktor ve devam etti. “Bir kere bizim işimiz Deisis Kompozisyonu’yla ilgili olduğu için, dikkatimizi haritanın şu kısmına yoğunlaştırmamız gerekiyor. Dikkat ederseniz, ikinci katta güney galeriyi batıdan ayıran mermer kapı tam şurada ve işaretlenmiş.”</p>

    <p class="paragraf">Anastas, “Evet mermer kapıyı geçtiğimizde, Deisis Mozaiği hemen sağdaki duvarda kalıyor. Yani şurada!” diyerek eliyle kastettiği yeri tam olarak işaret etti.</p>

    <p class="paragraf">Viktor konuşma sırası yeniden kendisine gelmiş gibi davrandı.</p>

    <p class="paragraf">“Görüyor musunuz? Benim getirdiğim harita tam burada devreye giriyor. Kompozisyonu gözünüzün önüne getirin. Apollonius’un göz hizasından sola doğru bir çizgi çekilmiş. O çizgi devam ediyor. Ona en yakın iki sütundan soldakinin hemen yanından geçiyor, arkasındaki altı sütunun ortasından geçiyor ve karşı taraftaki sütunların arasından, onların arkasındakine ulaşıyor.”</p>

    <p class="paragraf">Viktor’un açıklamaları üzerine Anastas “Evet!” dedi ve ekledi. “Görüyor musunuz? O sütunun kirişinin tam üstünde de işaret var!”</p>

    <p class="paragraf">Elif “Bu kadar kolaysa, neden haritanın her tarafı bir yapboz gibi oyulmuş?” diye sordu.</p>

    <p class="paragraf">Viktor Elif’i, “Hedef şaşırtmak için” diye cevapladı.</p>

    <p class="paragraf">“Düşünsene, sadece bu çizgi kesilip çıkarılmış olsaydı, haritanın sadece altta kalan kısmını ele geçiren biri, gizli elyazmalarını kendisi saklamış gibi bulabilirdi. Bir sürü yer daha çıkarılınca bu ihtimal ortadan kalkmış oluyor.”</p>

    <p class="paragraf">Elif Viktor’a hak verdi. Gerçekten de ne altta ne de üstte bulunan harita tek başlarına bir şey ifade ediyordu.</p>

    <p class="paragraf">Anastas ayağa kalktı. Konuşmasını ellerini de kullanarak sürdürdü.</p>

    <p class="paragraf">“Gizledikleri yazmaların sonradan bulunabilmesini sağlamak için, önce haritayı son derece açık biçimde çizdiler. İkiye bölme kararını sonradan aldılar. Haritaya bakıldığı zaman bu anlaşılıyor. Pisagor Cemiyeti, bu sırrı kuşaktan kuşağa intikal ettirdi. Haritanın bir parçasının Athos’ta, diğerinin önce Ohri sonra Sofya’daki Ayasofya’da bulunduğunun bilgisi, son kuşak Pisagor Cemiyeti üyeleri olan bizlere kadar ulaştırıldı. Bu bir anlamda, haritaları bir araya getirip İznik Konsülü’nün tutanaklarının ortaya çıkartılmasına karar verme işinin de bize ya da bizden sonraki kuşaklara bırakıldığı anlamına geliyor.”</p>

    <p class="paragraf">Arkadaşının söylediklerini dikkatle dinleyen Viktor, “Katılıyorum. Haklısın. Şimdi yapmamız gereken iş ise, gidip yerini tam olarak öğrenmiş olduğumuz tutanakları bulunduğu yerden almak ve gün ışığına kavuşturmaktır!” diyerek noktayı koydu.</p>

    <p class="paragraf">Nihayet konuşma sırasının kendisine gelmiş olduğuna karar vermiş olsa gerek, Elif, “Peki nasıl?” diye sordu.</p>

    <p class="paragraf">Viktor ve Anastas, bu tür bir soruya pek de hazırlıklı olmadıklarını eleveren gözlerle Elif’e baktılar.</p>

    <p class="paragraf">Genç kız kaldığı yerden devam etti.</p>

    <p class="paragraf">“Dünyanın en ünlü yapısından söz ediyoruz. Elimizi kolumuzu sallayarak içeriye girebileceğimizi, haritanın gösterdiği noktayı kazabileceğimizi, bulduğumuz elyazmasını alarak hiçbir şey olmamış gibi dışarıya çıkabileceğimizi gerçekten düşünüyor musunuz?”</p>

    <p class="paragraf">Viktor Elif’i dinleyince hak verdi.</p>

    <p class="paragraf">“Sofya’da işimiz biraz daha kolaydı. Çünkü içeriden biri olarak ben vardım, başkaları da yardım etti. Ama doğru söylüyorsun, burada işimiz kolay değil.”</p>

    <p class="paragraf">Anastas saatine baktı.</p>

    <p class="paragraf">“İçeriyi görmek için yeterli zamanımız var. Gidip nasıl korunduğuna bir bakalım. Ama bir sorunumuz olduğunu düşünüyorum. Birimizin burada hazinelerle birlikte kalması gerekiyor. Onlarla birlikte sokaklarda dolaşmamız doğru olmaz.”</p>

    <p class="paragraf">Elif, “Ben kalırım” dedi.</p>

    <p class="arabaslik_sol" id="_idParaDest-81">Ayasofya’da</p>

    <p class="paragraf">Elif’i Soğukçeşme Sokağı’nda, Anastas’ın odasında bırakan iki papaz, Ayasofya’nın ziyaretçi kapısına ulaştılar.</p>

    <p class="paragraf">Viktor yolda geçen süre zarfında kardeşleri etrafta mı diye bakındıysa da ne Vasil’i ne de Vladimir’i görebildi. “Etrafta olsalar mutlaka görürdüm, kocaman adamlar!” diye düşündü. Bir ihtimal de iki dev adamın yapılarına karşın iyi saklanıyor olduklarıydı.</p>

    <p class="paragraf">Bilet satış ofisinden önerilen Müze Kart’lardan birer tane edinen Anastas ve Viktor muhteşem yapıdan içeriye girdiler.</p>

    <p class="paragraf">Anastas’ın ilk dikkatini çeken, yapının içinde devam etmekte olan restorasyon oldu. Bir sene kadar önce geldiğinde ana nefin batı tarafında olan iskeleler bu sene doğu tarafına kaydırılmıştı. Restorasyonu tamamlanan kısım gerçekten iyi görünüyordu.</p>

    <p class="paragraf">Viktor, “Ne bitmez tükenmez yenilemeymiş bu böyle?” diye söylendi.</p>

    <p class="paragraf">Anastas ona, “Ama hakkı verilerek yapılıyor. Baksana doğu tarafı ne kadar güzel olmuş” diye karşılık verdi.</p>

    <p class="paragraf">İki arkadaş, çalışmaların dikkatle çekilmiş paravanların arkasında sürdürülmesi sayesinde müzenin ziyaretinde bir aksama olmadığı üzerine de konuştular. Demir borular kullanılarak kurulmuş azman iskele yardımıyla gerçekleşmekte olan restorasyon, gerçekten de türünün en büyük örneklerinden biriydi.</p>

    <p class="paragraf">“Kim bilir kaç kişi çalışıyordur burada?” diye sordu Anastas.</p>

    <p class="paragraf">Viktor, “Bence şimdi restorasyonu filan bırakalım da yukarıya çıkalım” diye cevapladı onu.</p>

    <p class="paragraf">Birlikte üst kata çıkan yolu tırmandılar. Etrafta, Babil Kulesi misali, yetmiş iki dilde konuşan, farklı kavimlerden turistler vardı.</p>

    <p class="paragraf">“Bütün dünya burada ve biz böylesine kalabalık ve iyi korunan bir yeri soymaya kalkışıyoruz” dedi Viktor.</p>

    <p class="paragraf">Anastas başıyla arkadaşının söylediklerini onayladı.</p>

    <p class="paragraf">“Etrafa bir baksana, iki adımda bir güvenlik görevlisi var” diyerek meselenin başka bir boyutuna dikkat çekti. “Acaba bunlardan bazıları geceleyin de burada kalıyorlar mıdır?” diye söylendi.</p>

    <p class="paragraf">İki papaz, sonunda haritada işaretlenmiş olan meşhur mermer kapıya ulaştılar. İki din adamı bu çok özel kapının önünde, Bizans’a dair bir geleneği hatırladılar. Ayasofya, imparatorluk kilisesi özelliği de taşıdığı için, devletin dine dair kararları bu yapıda, tam da önünde bulundukları mermer kapının arkasında alınırdı.</p>

    <p class="paragraf">“Deisis Kompozisyonu kapıyı geçince sağda” dedi sanki arkadaşı ünlü eserin yerini bilmiyormuş gibi Anastas.</p>

    <p class="paragraf">Viktor başını salladı ve bildiğini ifade etmek üzere sağ kaşındaki piercing’leri gösterdi.</p>

    <p class="paragraf">“Doğru ya!” dedi Anastas. “Bir Pisagor Cemiyeti üyesine de bu söylenmez ki!”</p>

    <p class="paragraf">Birkaç adım sonra ünlü Deisis Kompozisyonu’nun önündeydiler. İlk sözü Anastas aldı.</p>

    <p class="paragraf">“Apollonius’un gözlerine ilk kez bu kadar dikkatli bakıyorum. Nasıl da tam kazmamız gereken yeri işaret ediyor.”</p>

    <p class="paragraf">Viktor arkadaşıyla aynı fikirdeydi.</p>

    <p class="paragraf">“Yüzlerce kez baktım bu kompozisyona. Aklımın ucundan bile geçmemişti nereye doğru baktığı. Sahiden de sol gözü tam da kazmamız gereken yeri işaret ediyor gibi.”</p>

    <p class="paragraf">İki papaz daha sonra ters istikamette yürüyüp, Apollonius’un baktığı yere geldiler.</p>

    <p class="paragraf">“İşte tam burası” dedi Anastas, dayandığı sütunu işaret ederek.</p>

    <p class="paragraf">Viktor onu, sonu soruyla bitecek bir cümleyle cevapladı.</p>

    <p class="paragraf">“Birimiz sütunu duvara bağlayan şu kirişin üzerine çıkacağız ve en tepe noktasını bir alet yardımıyla kazacağız. Sahi, oraya nasıl çıkacağız?”</p>

    <p class="paragraf">Anastas, “Hiç de kolay olmayacak” dedi ve devam etti.</p>

    <p class="paragraf">“Buraya bir merdivenle giremeyeceğimize göre, burada bir merdiven bulmamız gerekiyor. Acaba sürmekte olan restorasyon kısmından bir tane alamaz mıyız? Bence kafamızı uzatıp bir bakalım. Ayrıca, aynı yerde duvarı kazmaya yarayacak aletler de bulunabilir.”</p>

    <p class="paragraf">Viktor başını salladı, “Gel benimle” diyerek Anastas’ı sürmekte olan inşaatı yukarıdan görebilecekleri bir noktaya götürdü.</p>

    <p class="paragraf">İki genç adam, inşaat alanındaki alet edevatı görünce gayriihtiyari birbirlerine baktılar. İhtiyaçları olan her şey vardı.</p>

    <p class="paragraf">“Şimdi...” dedi Anastas. “Her yeri bir kez daha dolaşıp dikkatle bakalım ve otele dönüp bir plan yapalım.”</p>

    <p class="arabaslik_sol" id="_idParaDest-82">Elif’in Arkadaşları</p>

    <p class="paragraf">Anastas ve Viktor kendilerini bekleyen Elif’e gördükleri her şeyi tam olarak anlattılar. Genç kız duydukları karşısında şaşırdı ve keyiflendi. Söyleyecekleri iki papazı çok sevindirecekti.</p>

    <p class="paragraf">“Daha önce neden aklıma gelmedi bilmiyorum ama benim o restorasyonda çalışan iki arkadaşım var. İkisi de Gezi Direnişi’ne ilk günden beri destek veriyor. Eminim Anastas’ın Lena’nın ağabeyi olduğunu öğrendiklerinde bize çok yardımcı olurlar.”</p>

    <p class="paragraf">Viktor ve Anastas aldıkları haber üzerine birbirlerine baktılar.</p>

    <p class="paragraf">Anastas, “Tanrı’nın insanlara yardım etmesi bu olsa gerek” dedi.</p>

    <p class="paragraf">Viktor, “Aynı fikirdeyim” diyerek onun sözlerine destek oldu.</p>

    <p class="paragraf">“O halde...” dedi Elif. “Ben aklımda kalan bir telefonu arayıp onların telefonlarını bulmaya çalışayım.”</p>

    <p class="paragraf">Genç kız beş dakika içinde sözünü ettiği iki arkadaşına ulaşmış, bir saat sonra Galata Köprüsü’nün altında buluşma konusunda mutabık kalmıştı. Konuşmalarını tamamlayınca, “İşte bu kadar!” dedi Viktor’la Anastas’a.</p>

    <p class="paragraf">Anastas, “O halde ikimiz arkadaşlarınla konuşmaya gideriz, Bogomilci de hazinelerle birlikte burada kalır” dedi ve düşüncesini almak için dev adama döndü.</p>

    <p class="paragraf">“Anlaştık” dedi Viktor. “Yalnız, ben yokken rica edeceğim başınızı belaya sokmayın. Bir de Vasil ve Vladimir ikisi birden ya da biri sizi izlerse ses etmeyin.”</p>

    <p class="paragraf">Viktor olur anlamında başını salladı.</p>

    <p class="paragraf">Elif ise, “Arkamda beni koruduğunu düşündüğüm birinin olması, korkak olduğum için olsa gerek, hoşuma gidiyor” dedi.</p>

    <p class="paragraf">Anastas saatine baktı ve “Buradan Galata Köprüsü’ne gitmemiz yarım saatten az sürer ama koşturmamak için istersen hemen çıkabiliriz” dedi.</p>

    <p class="paragraf">Arkadaşları kapıdan çıkarken, dev adam önemli bir durumu işaret ediyormuş gibi tel çerçeveli gözlüğünü burnunun tepesine doğru itti ve talimat verir gibi konuştu.</p>

    <p class="paragraf">“Gelirken yiyecek bir şeyler getirin. Dışarıya ne kadar az çıkarsak, hazineleri de kendimizi de o kadar az tehlikeye atmış oluruz.”</p>

    <p class="arabaslik_sol" id="_idParaDest-83">“Tek kelimeyle bravo!”</p>

    <p class="paragraf">Elif’in iki arkadaşı, tam da söz verdikleri saatte Galata Köprüsü’nün altında, Boğaz manzaralı tarafta bulunan bir kafeye geldiler. İkisi de kan ter içindeydi.</p>

    <p class="paragraf">“Nasıl gidiyor?” diye sordu Gezi Direnişi’ni kastederek Elif.</p>

    <p class="paragraf">“Direne direne kazanacağız!” dedi biri.</p>

    <p class="paragraf">Öteki, “Bu daha başlangıç mücadeleye devam!” diye cevapladı Elif’in sorusunu.</p>

    <p class="paragraf">İkisi birden “Sen nerelerdesin?” deyince, Elif anlatacaklarının uzun süreceğini belirtir şekilde konuşmaya başladı.</p>

    <p class="paragraf">“Önce size Anastas’tan bahsedeyim. Direnişin ilk günü sabahleyin başından gaz bombasıyla vurulan Lena var ya, hani facebook’ta ve twitter’da her gün hakkında binlerce mesaj yazılan, onun ağabeyi...”</p>

    <p class="paragraf">İki direnişçinin Anastas’a ne kadar üzgün olduklarını söylemelerini bekleyen Elif, sonra bir daha durmaksızın anlattı anlattı...</p>

    <p class="paragraf">Genç kız konuşmasını tamamlayınca, Elif’in arkadaşlarından biri elini uzatıp Anastas’ın elini sıktı. Dokunaklı bir ses tonuyla konuştu.</p>

    <p class="paragraf">“Tek kelimeyle bravo! Göze aldıklarınızı pek az kişi göze alabilirdi. Bu durumda, size tabii ki ve seve seve yardım ederiz.”</p>

    <p class="paragraf">Öteki direnişçi de aynı fikirdeydi. O daha da ileri gitti.</p>

    <p class="paragraf">“Ayasofya bizden sorulur. Üstelik o kadar şanslı bir dönemdesiniz ki anlatamam. Çünkü binanın alarm tertibatı tamamen devre dışı. Elektrik bile yok desem yeridir. Birkaç güvenlik kamerası belki çalışıyor belki de çalışmıyordur. Bütün bu sistemler en iyi ihtimalle 2014’ün şubat ayında devreye girecek.”</p>

    <p class="paragraf">Duydukları Anastas’ın çok hoşuna gitti. Duyguları yüzüne yansıdı.</p>

    <p class="paragraf">“Merak etmeyin” dedi daha önce Anastas’ın elini sıkmış olan genç. “Sizi saklarız, ihtiyacınız olan tüm malzemeyi tedarik ederiz ve nasıl görünmez olacağınızı, içeride kalan güvenlik görevlilerinin sayısını, geceyi nerede geçirdiklerini kısacası her şeyi anlatırız.”</p>

    <p class="paragraf">Bu sözleri duyan Anastas çantasından not defterini ve kalemini çıkardı. Sorularını çizerek sormaya koyuldu.</p>

    <p class="paragraf">“İkinci katta, tam şu noktayı kazmamız gerekiyor. Bunun için de öncelikle uzun bir merdivene ihtiyacımız olacak. Kazacağımız yerin sert olmadığını tahmin ediyoruz...”</p>

    <p class="paragraf">Restoratör gençlerden biri Anastas’ın sözünü kesti.</p>

    <p class="paragraf">“Doğru. Kazacağınız yer sert değil. Ama az önce merdiven dediniz ya hani, o olmaz. Oraya çıkacak uzunlukta bir merdiven inşaat alanında yok. Dışarıdan sokulamaz. İçeriden başka bir yerden almanız da bana mümkün görünmüyor.”</p>

    <p class="paragraf">Anastas, daha en baştan genç adamın işi yokuşa sürmeye çalıştığını düşündü. İçinden, “Tanrım ne olur yanlış insanlarla konuşuyor olmayalım” diye dua etti. Sonra, “Peki ne yapacağız?” diye sordu.</p>

    <p class="paragraf">Restoratör sanki dünyanın en kolay işinden bahsediyormuş gibi, “Tırmanabilirsiniz” dedi. Sonra nasıl olacağını anlatmaya koyuldu.</p>

    <p class="paragraf">“Çıkacağınız yer yedi ya da sekiz metre yükseklikte. On beş metrelik ip ve basit tırmanma ekipmanları işinizi görür. Karaköy’de dağcılık malzemeleri satan bir dükkân var. Tezgâhtarı arkadaşım. Yarın gider onu bulursunuz, o size uygun malzemeyi verir. Hatta mağazada nasıl tırmanacağınızı uygulamalı olarak da öğretir. On beş dakikada öğrenirsiniz. Böylece merdiven derdi ortadan kalkar.”</p>

    <p class="paragraf">Restoratör gencin söyledikleri Anastas’ın kafasına yattı. “Tamam” dedi ve çocuktan devam etmesini istedi.</p>

    <p class="paragraf">“Dediğim gibi kazacağınız yer çok yumuşak. Peynir gibi. İşiniz beş dakikadan fazla sürmez. Bu arada kazdıklarınızın yere dökülmesi de önemli değil. Çünkü görenler, eminim eskilikten olduğunu düşüneceklerdir. Yani kimse birinin gelip orayı kazdığını, içinden bir şey aldığını aklına getirmez.”</p>

    <p class="paragraf">Elif’in arkadaşı, sanki bir şey söylemeyi ihmal etmiş gibi az önce konuştukları konuya geri döndü.</p>

    <p class="paragraf">“Şu tırmanma meselesi var ya yukarıya çıkan kişinin denge sorunu olmamalı. Bence olsa da olmasa da kendini kirişe bağlamasında yarar var. Onun için de belinizden kirişe bağlanmak için ayrıca bir ip daha alın. Üç metre yeter. Ve tabii, fazladan uygun bir karabinaya ihtiyacınız olacak. Zaten belinizde dağcıların kullandığı türden kemerlerden biri olacak. Yukarıya tırmanınca, ilk iş olarak güvenlik ipini kirişe bağlayacak, öteki ucundaki karabinayı kemerinize geçireceksiniz.”</p>

    <p class="paragraf">Restoratör malzemeleri saydıkça aklı karışan Anastas, “Bu kadar araç gereci nasıl sokacağız peki içeriye?” diye sordu.</p>

    <p class="paragraf">“Onu merak etmeyin, biz sokarız. Ayrıca söylediklerimin hepsini toplasan küçük bir naylon torbadan fazla bir şey etmez. Merdiven sokmaktan ya da bulmaktan daha kolay.”</p>

    <p class="paragraf">Elif’in daha çok dinleyici olarak katıldığı konuşmada, Anastas ve biri aynı zamanda dağcı olduğu belli olan iki restoratör neyin nasıl yapılması gerektiği konusunda uzun uzun konuştular.</p>

    <p class="paragraf">Dağcı gencin, alınacak ekipmanlarla ilgili dikkat çekeceği bir konu daha vardı.</p>

    <p class="paragraf">“Yarın ekipmanları mutlaka adını söylediğim arkadaşımdan alın ve alışverişten önce benim adımı söyleyin. O da direnişçidir. Bütün bu aletleri dağa gitmek için değil Gezi Parkı’yla ilgili bir işte kullanacağınızı anlayacaktır. Bu nedenle hem ağzını sıkı tutacaktır hem de ihtiyacınız olan eğitimi fazlasıyla verecektir.”</p>

    <p class="paragraf">Anastas ve iki restoratör son olarak ertesi gün nerede, nasıl buluşulacağını kararlaştırdılar.</p>

    <p class="paragraf">Ayrılma vakti gelince, “Her yer Taksim her yer direniş!” dedi gençlerden biri.</p>

    <p class="paragraf">Öteki de, “Direne direne kazanacağız!” diyerek veda etti.</p>

    <p class="arabaslik_sol" id="_idParaDest-84">Lena’dan İyi Haber Yok</p>

    <p class="paragraf">Bir pizzacının önünde alışveriş yapmak için durduklarında, “Lena’yı özledim” dedi Anastas.</p>

    <p class="paragraf">Elif vaktinin geldiğini düşünerek, bildiklerini anlatmaya koyuldu.</p>

    <p class="paragraf">“Bugün arkadaşlarımdan birinden, gidip annen babanla konuşmalarını rica ettim. Arkadaşım onlara senden selam götürdü ve bir şeye ihtiyaçları olup olmadığını sordu.”</p>

    <p class="paragraf">“Ne demişler?” dedi merak içinde Anastas.</p>

    <p class="paragraf">“Lena’nın durumunda değişen bir şey yokmuş. Uyutmaya devam ediyorlarmış. Bunu zaten facebook ve twitter haberlerinden de biliyorsun. Annen ve baban hastaneye dönüşümlü olarak gidiyorlarmış. Arkadaşım selamını götürünce, seni çok merak ettiklerini söylemişler. Bir çılgınlık yapacaksın diye çok korkuyorlarmış. Baban laf arasında patrikhane yetkililerinin ikide bir seni sorduklarını da söylemiş. Haberinin olmasını, dikkat etmeni istemiş.”</p>

    <p class="paragraf">Elif konuşurken yumruklarını sıkmış olan Anastas, kızın konuşması tamamlanınca derin bir nefes aldı ve “Az kaldı!” dedi.</p>

    <p class="paragraf">Genç adam önündeki sırayı kontrol ettikten sonra, düşüncelerini Elif’le paylaştı.</p>

    <p class="paragraf">“Birçok insana göre, şu anda benim olmam gereken yer sevgili kardeşimin yanıdır. Bunu biliyorum. Annem ve babam da böyle düşünüyorlardır büyük bir ihtimalle. Ama ne yapabilirim ki Lena’nın yanında? Orada bulunmak kızgınlığımı artırmaktan başka bir işe yaramaz.”</p>

    <p class="paragraf">Elif, genç adamın içdünyasında kendisiyle sürekli olarak hesaplaştığının tabii ki farkındaydı. Buna karşılık, içini kendisine ilk kez bu kadar açıyordu. Bir şeyler söylemesi gerektiğini düşündü.</p>

    <p class="paragraf">“Senin gibi davranabilir miydim bilmiyorum ama isterdim. Düşünsene, önünde sadece senin ya da senin gibi düşünen birkaç kişinin yapabileceği bir görev var. Üstelik bu birkaç günün meselesi de değil. Bin beş yüz yıldır gerçekleştirilmeyi beklemiş bir insanlık davranışı. Bana soracak olursan, asıl bunu yapmayıp da Lena’nın odasının kapısında bekliyor olsaydın yanlış olurdu.”</p>

    <p class="paragraf">Anastas genç kızın yüzüne, gerçekten böyle düşünüp düşünmediğini anlamak isteyen bakışlarla baktı.</p>

    <p class="paragraf">“Evet. Gerçekten böyle düşünüyorum” dedi Elif genç papaza ve elini uzatıp Anastas’ın elini yakaladı, sıktı.</p>

    <p class="paragraf">Aynı anda pizza kuyruğunda sıra onlara geldi. Elif genç adamın elini bıraktı.</p>

    <p class="paragraf">Anastas parayı öderken, Elif onun siparişleri dört kişiye göre vermiş olduğunu fark etti ve gülerek, “Dördüncü porsiyon da bizim dev adam için mi?” diye sordu.</p>

    <p class="paragraf">“Tabii ki” dedi genç papaz. “Sence o cüssenin bir kişilik yemekle ayakta kalabilmesi mümkün mü?”</p>

    <p class="arabaslik_sol" id="_idParaDest-85">Yeniden Pansiyonda</p>

    <p class="paragraf">Anastas ve Elif’e kapıyı açan Viktor, belli ki uzandığı yataktan kalkıp gelmişti. Elinde bulunan altın harita da, yattığı yerde onu inceliyor olduğunun bir göstergesiydi.</p>

    <p class="paragraf">Dev adam ikisinin gözlerinde de sevinç okuyunca, “İşler yolunda gitmiş anlaşılan” dedi.</p>

    <p class="paragraf">“Daha iyisi Şam’da kayısı” dedi Anastas ama ilave etmeden duramadı. “Tabii bu deyiş, huzur içinde yaşanan Şam’ın olduğu zamanlar için geçerliydi.”</p>

    <p class="paragraf">Viktor onun bıraktığı yerden devam etti.</p>

    <p class="paragraf">“Taksim’i kan gölüne çevirene benzer bir zihniyet, Şam’ın da yerle bir olmasına yol açtı. Bu nedenle, artık ne Şam’dan ne de kayısısından söz etmek mümkün.”</p>

    <p class="paragraf">“Neyse, neyse, neyse... Yine çok dağıttık konuyu” dedi Anastas ve sözün hemen Elif’e geçmesini sağladı.</p>

    <p class="paragraf">“Ben yiyeceklerimizi hazırlarken, direnişçi restoratörlerle neler konuştuğumuzu Elif sana anlatsın.”</p>

    <p class="paragraf">Anastas daha önce haritaları koydukları masayı bu kez yemek masası olarak hazırlamaya koyuldu. Bu arada Elif, iki arkadaşı ile Anastas arasında geçen konuşmayı Viktor’a tüm detaylarıyla anlattı.</p>

    <p class="paragraf">Genç kız konuşmasını tamamlayınca Viktor Anastas’a döndü, “Beni taşıyacak kalınlıkta ip çok yer işgal eder değil mi dostum?” diye sordu. Üçü de güldüler.</p>

    <p class="paragraf">Viktor bıraktığı yerden devam etti ve “Şu ip işi gerekmeyip paşa paşa merdivenle çıkacak olsak, bu işi becerebileceğimize inanmaya bile başlardım” dedi tüm samimiyetiyle.</p>

    <p class="paragraf">Dev adama ilk azar “Yoksa inanmıyor musun?” diyen Anastas’tan geldi.</p>

    <p class="paragraf">Elif de kırık bir ses tonuyla, “Aşkolsun Viktor, ben bile inanırken senin inanmaman hiç yakışık almıyor” dedi.</p>

    <p class="paragraf">Viktor her ikisini birden gülerek cevapladı.</p>

    <p class="paragraf">“Ben akıllı bir adamım! Olmayacak duaya âmin demem. Tabii ki Anastas’ın ettikleri hariç.”</p>

    <p class="paragraf">Anastas sofrayı kurma işini tamamladı. Arkadaşlarını davet ederken, “Az görünüyor diye korkma. Sen bizim iki katımızı yiyeceksin” dedi Viktor’a.</p>

    <p class="paragraf">Üç arkadaş yemek yerken televizyondan haberleri izlemeye çalıştılarsa da az sonra vazgeçtiler.</p>

    <p class="paragraf">Elif, “Boşuna çabalıyoruz, hiçbir şey göstermiyor” dedi.</p>

    <p class="paragraf">“Peki” diyerek kapattı televizyonu Anastas. Viktor’a dönerek, “Şimdi ne düşünüyorsun? Hâlâ inanmıyor musun Ayasofya işini başarabileceğimize?” diye sordu.</p>

    <p class="paragraf">Elif’in dikkatli bakışları altında Viktor, “Tabii ki inanıyorum ama bir şartla” diye cevap verdi.</p>

    <p class="paragraf">“Neymiş o şart?” diye sordu aceleyle Elif.</p>

    <p class="paragraf">“Bu akşam iyi bir uyku çekmemiz şart. Dün akşam ikimiz hiç uyumadık. Anastas da anladığım kadarıyla birkaç saat uyumuş ama gördüğü rüya nedeniyle dinlenmek şöyle dursun yorulmuş. Bu akşam da bir sorun çıkarsa, korkarım yarın Ayasofya’da arkadaşlarının bizi saklayacakları yerde uyuyakalırız.”</p>
  </div>
</body>
</html>
