<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>4-3</title>
  <link href="../Styles/idGeneratedStyles.css" rel="stylesheet" type="text/css"/>
</head>

<body id="x4" xml:lang="tr-TR">
  <div class="Basic-Text-Frame">
    <p class="split"/>

    <p class="anabaslik" id="_idParaDest-1">1 Haziran</p>

    <p class="arabaslik_sol" id="_idParaDest-2">Dünyanın En Önemli Adamı</p>

    <p class="paragraf">Anastas saatine baktı. Mikhail Psellos’un, kaç kez okuduğunu unuttuğu Bizans’ın yüz yılını anlatan <span class="CharOverride-18">Khronographia</span>’sında bulunan bazı dipnotlar üzerine yarım saat daha çalışabilirdi.</p>

    <p class="paragraf">Tam yarım saat sonra oturduğu koltuktan kalktı, çalışma masasına geçti. Şimdi de biraz, şu yortu işine bakmalıydı.</p>

    <p class="paragraf">Sırtı çok terlemişti ama aldırmadı. Elini MacBook Pro’suna uzatırken “Takvime göre bir aydır yaz ama iklimsel olarak sıcaklar tam da bugün başladı” diye düşündü.</p>

    <p class="paragraf">Ayın durumu, mevsimler ve bunlardan kaynaklanan özel günler, haftalar, aylar, mesleği gereği ilgi alanına girerdi. Ağustosun 6’sında, onun yönetiminde gerçekleşecek Geleneksel Üzüm Yortusu da üzerinde çalışması gereken işlerden sadece biriydi.</p>

    <p class="paragraf">Anastas, bilgisayarının saatine göz attı. 11.00’i biraz geçmişti. Ayrıca, sıcaklığın dünküne göre iki derece azalıp, 28’den 26’ya düştüğü de dikkatinden kaçmadı.</p>

    <p class="paragraf">Edindiği bilgiyi test etmek istercesine, denizi neredeyse kuşbakışı gördüğü penceresinden dışarıya baktı. Gözlerini kısmak zorunda kalmıştı. Eli farkında bile olmadan, çalışma masasının üzerinde duran güneş gözlüğüne gitti. Küresel ısınma dedikleri işte tam bu olmalıydı. Demek artık, binaların içindeyken bile güneş gözlüğü takılacak zamanlar gelip çatmıştı. Bu durumun tam da kendisinin yaşadığı zaman dilimine rast gelmesini manidar buldu.</p>

    <p class="paragraf">“Sanki Tanrı benim dönemimi özel olarak seçmiş gibi” diye düşündü.</p>

    <p class="paragraf">Sonra güldü ve söylendi.</p>

    <p class="paragraf">“Dünyanın en önemli adamlarından biri değilsin Anastas.”</p>

    <p class="paragraf">Düşüncesinde haklıydı. En azından şimdilik, dünyanın en önemli insanlarından biri değildi!</p>

    <p class="arabaslik_sol" id="_idParaDest-3">“Let Her Go”</p>

    <p class="paragraf">Mecburiyetten taktığı güneş gözlüğünün ardından bile olsa, dünya güzel görünüyordu. O halde insanlık için endişelenmeyi bir kenara bırakmalı, kendi başına da olsa bir “carpe diem” durumu yaratmaya çalışmalıydı.</p>

    <p class="paragraf">I Tunes’a tıkladı. Çıkan listeye bakınca, kendisini, arkadaşı Viktor’un çalışmalarıyla dönemin ünlü müzik topluluğu Passenger arasında tercih yapmak zorunda hissetti. Tercihini arkadaşı, dostu, yoldaşı Viktor’dan yana kullanmadı. O günlerde listeleri altüst eden Passenger ağır bastı. Grubun herkesin dilinde olan parçası Let Her Go’yu dinlemeye başladı.</p>

    <p class="paragraf">Sevgili Lena acaba şimdi neredeydi ve ne yapıyordu?</p>

    <p class="paragraf">Genç adam Passenger’ı ve seslendirdikleri parçayı, tabii ki biraz da Lena’sının gözdelerinden biri olduğu için dinliyordu.</p>

    <p class="paragraf">Anastas, arkadaşı Viktor’un Sofya’da kurduğu topluluğun değerini de tabii ki biliyordu. Sadece sese dayalı bu müzik grubu, kurulmasının üzerinden bir yıl bile geçmeden, çok iyi sonuçlar almaya başlamıştı. Özellikle 13. yüzyılda yaşamış Bulgar din adamı ve kilise bestecisi John Kukuzelis’in parçalarıyla, Viktor ve arkadaşları Ortodoks kilise müziğinin hakkını, layıkıyla veriyorlardı.</p>

    <p class="paragraf">“Ona da sıra gelecek, ona da sıra gelecek” dedi kendi kendine genç papaz.</p>

    <p class="arabaslik_sol" id="_idParaDest-4">Bogomilcilerin Önde Gideni</p>

    <p class="paragraf">“Pis Bogomilci” diyerek tebessüm etti Viktor’la ilgili düşünmeye başlayınca.</p>

    <p class="paragraf">Enine boyuna ve ne müthiş bir adamdı Bulgar tohumu. Ne güzel günler geçirmişlerdi birlikte. İnsanın Viktor gibi bir arkadaşının olması büyük bir mutluluk, müthiş bir konfordu. Herkesin bir Viktor’u olmalıydı hayatta!</p>

    <p class="paragraf">Acaba Viktor da onunla ilgili olarak aynı duygular içinde miydi?</p>

    <p class="paragraf">“Kim bilir, herhalde” diye söylendi genç adam.</p>

    <p class="paragraf">Üniversite yıllarında nasıl da itişirlerdi şu “sapkınlık” meselesi üzerine. Bulgar kökenli gencin “Aslında ne çok isterdin sen de Bogomilci olmayı ama milliyetin izin vermiyor” diyerek kendisiyle dalga geçtiği günler, gözünün önünden bir film şeridi gibi geçti.</p>

    <p class="paragraf">Genç adam Let Her Go’yu dinlerken, hiç de arkadaşı Viktor’a ihanet ediyormuş gibi hissetmedi kendisini. Sevgili Lena’yı düşünerek bir parça dinlemesini, mutlaka hoşgörüyle karşılardı koca adam.</p>

    <p class="paragraf">Ayrıca nasıl olsa uzun bir gün olacaktı ve sıra onun çalışmalarını dinlemeye de mutlaka gelecekti.</p>

    <p class="paragraf">Doğru düşünüyordu. Tıpkı onun hissettiği gibi uzun bir gün olacaktı.</p>

    <p class="paragraf">Buna karşılık, o gün ve hatta biraz daha fazla süreyle, Viktor’un yaptığı Ortodoks kilise müziğini dinlemeye zaman ayıramayacaktı.</p>

    <p class="arabaslik_sol" id="_idParaDest-5">Küçük Sırt Çantası</p>

    <p class="paragraf">Anastas, sanki küresel ısınma, hava kirliliği, adaletsiz gelir dağılımı ve milyonlarca başka olumsuzluğa inat, özellikle parıldıyormuş gibi duran masmavi denize bir kez daha baktı ve yemyeşil çam ormanlarının insanın içine ferahlık veren kokusunu bir kez daha teneffüs etti.</p>

    <p class="paragraf">Sonra, Lena’ya ve Viktor’a dair düşüncelerini ve dinlemekte olduğu müziği fonda bırakıp, işine dönmek üzere hamle etti. Laptopunu biraz önüne çekti, Geleneksel Üzüm Yortusu için oluşturduğu dosyayı buldu ve aynı anda mesaj kutusunun kendisini uyarmaya çalıştığını gördü.</p>

    <p class="paragraf">Taktığı güneş gözlüğü nedeniyle rengi koyuya kaçmış küçük kırmızı gösterge, bir mesajının olduğunu haber veriyordu. Derhal tıkladı. Lena tarafından, telefon kullanılarak gönderilen ve sadece iki kelimeden oluşan tek cümlelik bir mesajdı bu:</p>

    <p class="paragraf"><span class="CharOverride-18">“Face’ine bak!”</span></p>

    <p class="paragraf">Mesaj 09.18’de gönderilmişti.</p>

    <p class="paragraf">Anastas heyecan içinde pusula biçimli arama motorunu tıkladı, klavyesinin önce “f” sonra “başla” tuşuna bastı. Facebook sayfası karşısındaydı.</p>

    <p class="paragraf">“Vay, vay, vay!” dedi gayriihtiyari.</p>

    <p class="paragraf">O yattıktan sonra ve sabah erken kalkıp da şapel irisi kilisede, tanrısına yakınlaşmaya çalıştığı saatlerde neler neler olmuştu!</p>

    <p class="paragraf">Yazılanları okumaya, resimlere bakmaya başladı. Taksim’de çok büyük olaylar meydana gelmişti. Özellikle resimleri inceledikçe, ellerinin ve ayaklarının titremeye başladığını hissetti. Daha fazla devam edemeyeceğini anladı. Oturduğu sandalyeden hırsla kalktı, telefonuna sarıldı. Lanet pili yine bitmişti. Telefonunu şarja takarken, bu işi yapmak için hep son dakikayı beklediği için kendini azarladı. Açılış şifresini girdi ve Lena’yı aradı. Üç kez “bip” sesi aldı. Kapatıp yeniden denedi. Yine aynı ses geldi. Son aramalara baktı, Lena tarafından on kez aranmıştı. Aramalarına cevap alamayınca mail atmaya karar vermiş olmalıydı genç kız. Tekrar tekrar, defalarca denedi ve hep aynı sonuçla karşılaştı. Ya düşmüyordu ya da başka bir sorun vardı.</p>

    <p class="paragraf">Genç adamın gözleri tam da böyle zamanlar, yani zamansız yolculuklar için hazır tuttuğu, küçük sırt çantasına gitti. İçinden bir ses, çalışma masasının yanından “Hadi gidelim!” dercesine kendisine bakan kader ortağını kapıp çıkmasını söyledi.</p>

    <p class="paragraf">Ne yazık ki telefonu şarjdaydı. En azından, pilin yarısına kadar dolması için beklemek zorundaydı.</p>

    <p class="paragraf">Yeniden laptopuna, facebook sayfasına döndü. Hem böylece, durumla ilgili biraz daha bilgilenmiş olacak, düşünme fırsatı yakalayacaktı.</p>

    <p class="arabaslik_sol" id="_idParaDest-6">Taksim’e Doğru</p>

    <p class="paragraf">Sabaha karşı polisin saldırısıyla başlayan çatışmalar, ilerleyen saatlerde neredeyse savaşa dönüşmüştü. Göstericilerin facebook üzerinden paylaştıkları fotoğraflar inanılmazdı. Anlaşılan, durum kelimenin tam anlamıyla çığırından çıkmıştı.</p>

    <p class="paragraf">Olaylar, internet ortamındaki gözdelerinden biri olan İTÜ Sözlük’e acaba nasıl yansımıştı? Anastas hemen siteyi açtı. Gözüne bir yazı çarptı:</p>

    <p class="paragraf">“Gelişmeleri gece boyunca sosyal medyadan takip etmiş biri olarak izlenimlerimi paylaşmak istiyorum. Anladığım kadarıyla akşam saatlerine kadar her şey normalmiş. Birçok sanatçı, milletvekili varmış. Şarkılar söylenmiş. Bir festival havasındaymış. Geç saatlerde çöpler toplanmış. Yaşlılar, engelliler, eşcinseller, türbanlılar herkes varmış. Sabahleyin saat dörde yaklaşırken, Gezi Parkı sakinleri uyuyanları megafonlarla uyandırmışlar. Amaç, herhangi bir saldırı durumunda insanların paniğe kapılmadan kalkmalarını sağlamakmış... Şu anda saat beşe geliyor ve face’ten tam da beklendiği gibi, polisin hareketlendiğine dair mesajlar gelmeye başladı... İzninizle, yazmaya ara verip televizyonu açıyorum. Tabii ki Halk TV’yi açacağım. Ulusal ve Halk dışında hiçbir kanal göstermiyor olanları... Ne yapacağımı şaşırmış durumdayım! Polisler öldüresiye saldırıyorlar... Biber gazı yağmuru başladı... Televizyonda sanki savaş seyrediyorum... Sanki böcek ilaçlıyormuş gibiler... Bir yandan gaz öbür yandan su... Yaralananlar, inleyenler, bağıranlar... Cehennem gibi... Hayır, insanlara yapılan bu işkenceyi daha fazla seyredemeyeceğim! Oraya gitmem lazım! Kapatıp çıkıyorum... Allah yardımcımız olsun...”</p>

    <p class="paragraf">Anastas öteki mesajları incelemek istemedi. Saatine baktı, 12.30 olmuştu. Telefonunu kontrol etti, şarjı yarıyı geçmişti. Bilgisayarını kapatıp, kablosuyla birlikte can yoldaşı sırt çantasına attı, telefonunu cebine yerleştirdi. Çıkabilirdi.</p>

    <p class="paragraf">Ahşap binanın, kendisinin de kaldığı misafirhane kısmını hiç kimseye görünmeden terk etti. Avluya çıktı, iç bahçenin kapısını itti, merdivenleri indi, ikinci bahçenin demir kapısını, yukarıda asılı sallantılı zile dokunmayacak kadar kendine çekti ve sokağa çıktı.</p>

    <p class="paragraf">Burnu ve kulakları, etrafta beslenen küçükbaş ve büyükbaş hayvanların ürettiği koku ve seslerle doldu. Misafirhaneye yerleştiği ilk günden itibaren sevmişti bu özel durumu. İnsan kendisini, doğanın içinde başka nerede hissedebilirdi ki bu kadar!</p>

    <p class="paragraf">“Yaşadığım en güzel yersin sen. Sevinerek döneceğim geriye” diye söylendi ve demir kapıyı kendisine doğru çekti.</p>

    <p class="paragraf">Asfalta ayağını basar basmaz bacaklarına hız verdi. Kadıyoran Caddesi’ni uçarcasına indi.</p>

    <p class="paragraf">Ne yazık ki vapurun pruvası batıya dönüktü. Bu da Heybeliada’ya doğru yola çıkmış olduğunun işaretiydi. “Lanet olsun!” diye söylendi. Kaçırmıştı işte. Saatine baktı. 12.40’ı gösteriyordu. “Tarife diye bir şey var. Baksana!” diye azarladı kendini.</p>

    <p class="paragraf">Nefes nefese ulaştığı iskelenin elektronik göstergesine göz attı. Sonraki vapur 13.55’teydi. Ona binerse, Kabataş’a ancak 15.55’te ulaşabilirdi. Motor ya da deniz otobüsüyle Bostancı’ya geçse ve oradan gitse, acaba yolculuk süresini biraz daha kısaltabilir miydi?</p>

    <p class="paragraf">İskelenin saatine tekrar baktı. Sonraki vapur için istemediği kadar vakti vardı. Biraz zamanı olduğu, biraz da çantasında bulunan tarifeleri incelemek hoşuna gitmediği için harekete geçti. Önce bir koşu motor, sonra deniz otobüsü iskelelerine gitti ve elektronik göstergeleri okudu. Yaptığı hesaplara göre, en iyisi bir sonraki şehir hatları vapurunu beklemek olacaktı. İskeleye geri döndü, turnikeden geçti. Adalar-Kabataş seferini gerçekleştirecek vapuru beklemeye koyuldu.</p>

    <p class="paragraf">Beklerken Lena’yı birkaç kez daha aradı. Ulaşamadı.</p>

    <p class="arabaslik_sol" id="_idParaDest-7">Çok Değerli Kırk Beş Dakika</p>

    <p class="paragraf">Geçmek bilmeyen kırk beş dakikanın sonlarına doğru, önce dört sonra üç genç koşarak iskeleye geldi. İlk gelenlerle sonradan gelenler arasında birbirlerini tanıyanlar vardı.</p>

    <p class="paragraf">“Nereye?” diye sordu iskeleye önce ulaşmış olanlardan biri, ikinci grupla gelen arkadaşına.</p>

    <p class="paragraf">“Taksim’e. Siz?” diye cevapladı onu sonradan gelen.</p>

    <p class="paragraf">“Biz de!” dedi genç. Sesinde “Başka nereye olabilir ki?” der gibi bir vurgu vardı.</p>

    <p class="paragraf">Aynı amaç için koşturuyor olmak iki grubun kaynaşmasını sağladı. Yedi kişi olmuşlardı bile.</p>

    <p class="paragraf">Anastas, biraz da üzerindeki kapkara, resmi kıyafeti nedeniyle “Ben de Taksim’e gidiyorum” diyemedi ama gruba yakın durdu. Böylece neler konuştuklarını dinleyebilecek, gelişmeler hakkında bilgi alabilecekti.</p>

    <p class="paragraf">“Yetti be!” dedi yirmili yaşlarının başında olduğu açık seçik belli olan delikanlı. Sonra, az önce söyledikleri sanki istediği vurguyu yapmamış gibi “Yetti artık!” diye tekrar etti.</p>

    <p class="paragraf">Ötekiler başlarını salladılar.</p>

    <p class="paragraf">“Yok artık, bu kadarı da olmaz!” dedi bir diğeri. O da engel olamadı kendine ve hırsla devam etti.</p>

    <p class="paragraf">“Çadırları, içlerinde uyuyanlar varken ateşe vermişler. Az daha canlı canlı yakıyorlarmış insanları!”</p>

    <p class="paragraf">Hepsi başlarını salladılar.</p>

    <p class="paragraf">Biri, iPhone’unu gösterip, “Kavga büyüyor beyler! İnsanlar her yerden akın akın Taksim’e gidiyormuş” dedi.</p>

    <p class="paragraf">“Demek...” diye aradan sıyrıldı bir başkası. “Dayanışma’nın saat 10.00’da yaptığı açıklama insanları kendine getirdi.”</p>

    <p class="paragraf">“Nihayet” dedi onun yanında duran delikanlı içini dökercesine.</p>

    <p class="paragraf">“Bizi de kendimize getiren o açıklama olmadı mı?” diye söylendi bir diğeri.</p>

    <p class="paragraf">“Vallahi...” diye fısıldadı aradan başını uzatan sıska kız. “Açıklama internete düştüğünde kahvaltı masasına yeni oturmuştuk ve ben telefondan face’e bakıyordum. Çağrıyı okuyunca evdekilere bir şey söylemeden odama gittim, üzerimi değiştirdim, çantamı kapıp çıktım. Şimdi iki dakikada bir mesaj atıp nerede olduğumu soruyorlar. Anladığım kadarıyla bir komşuya geçtim filan zannediyorlar. Vapur iskeleden ayrılana kadar geri aramayacağım. Sonra ararım. Eminim arkamdan onlar da gelirler. Çünkü annem ve babam da çok kızgınlar olup bitenlere.”</p>

    <p class="paragraf">Herkes söyleyeceğini söyleyince, sanki sözleşmiş gibi, ellerinin uzantısı haline gelmiş cihazlarına hamle edip yeniden kendi dünyalarına geri döndüler.</p>

    <p class="paragraf">Büyükadalı gençler, birbirlerine telefonlarının ekranlarından dehşet verici saldırı ve savunma fotoğraflarını gösterip bilgi değiştokuşunda bulunurken, güneş kızgınlığını giderek daha fazla hissettirmeye başladı.</p>

    <p class="paragraf">Kabataş’tan gelen ve tüm adaları dolaştıktan sonra tekrar Kabataş’a dönecek olan vapur iskeleye yaklaştı. Tuhaf şapkalı, şıpıdık terlikli, naylon torbalı, Taksim, Gezi Parkı filan gibi yerlerin olduğundan bile habersiz günübirlik tatilciler oturdukları yerlerden kalkıp, vapurun merdivenlerine hücum ettiler. Sanki ada bir yere kaçabilir ya da vapur onları indirmeden gidebilirmiş gibi pür telaştılar.</p>

    <p class="paragraf">İnsan seli boşalıp sıra Kabataş’a gidecek yolcuların vapura alınmasına gelince, ilk harekete geçen kızlı erkekli yedi kişilik gençlik grubu oldu. Onların hemen arkasından, mesleki kıyafetlerinin içinde Anastas da vapura atladı.</p>

    <p class="paragraf">Sonra, kaptanın kendilerini iskelede bırakmayacağından emin oldukları her hallerinden belli birkaç yaşlı adalı, olabilecek en aheste adımlarla, ahşap iskeleleri kullanarak vapura geçti.</p>

    <p class="paragraf">Facebook’un f’sinden twitter’ın t’sinden haberi olmayan bir yaşlı adam, yakınındaki akranına gençleri işaret edip, belki yüz yıldır söylenegelen adalılara özgü o bildik tekerlemeyi tekrar etti.</p>

    <p class="paragraf">“Herkes adaya gelir, bizimkiler İstanbul’a gider.”</p>

    <p class="paragraf">Öteki, “İşim olmasa hayatta adımımı atmam o kalabalığın içine” diyerek onu destekledi.</p>

    <p class="arabaslik_sol" id="_idParaDest-8">Aynanın İçinden</p>

    <p class="paragraf">Anastas, gençlerin vapurun neresinde oturacaklarını anladıktan sonra tuvalete koştu. Üzerindeki siyah kıyafeti çıkardı, sırt çantasındakileri giydi. Siyah deri ayakkabılarını da spor olanlarla değiştirince, az sonra yan yana oturacağı akranlarından hiçbir farkı kalmamıştı.</p>

    <p class="paragraf">“Acaba gerçekten de öyle mi?” diye aynaya bir göz attı. Ufak tefek birkaç değişikliğe daha ihtiyacı vardı. Uzun kıvırcık siyah saçlarını sırt çantasının ön gözünden çıkardığı bir lastikle atkuyruğu yaptı. Sakallarının formunu biraz bozdu. Tek eksiği kalmıştı. Çantasının ön gözünden minicik bir takı kutusu çıkardı. İçinden aldığı iki piercing’in ikisini de sağ kaşına açılmış deliklere, düşey olarak taktı.</p>

    <p class="paragraf">“Yan yana 11” dedi aynadaki aksine gülümseyerek Anastas. Yeni ve asıl sevdiği haline bir göz kırptı.</p>

    <p class="paragraf">İlk kez karşılaştıklarında “11” demişti sağ kaşı yukarıdan aşağıya doğru iki yerinden incecik dağlanmış yaşlı ve kör adam. “Önemli bir rakamdır. Unutma!”</p>

    <p class="paragraf">Konuşurken, sanki görüyormuş gibi gözlerinin derinlerine bakmıştı.</p>

    <p class="paragraf">Sonra biraz daha eskiye döndü Anastas. Eğitimi için kendisini yaşlı ve kör adama gönderen profesörü hatırladı. Onun da sağ kaşında, yukarıdan aşağıya doğru, ama ustura marifetiyle yapılmış iki çizgi vardı.</p>

    <p class="paragraf">Aynı zamanda tez hocası olan bu profesör, iki yıl süreyle inzivaya çekileceği manastıra doğru onu yolcu ederken, “Kütüphaneci Peder Balthasar kördür ama adam olacak çocuğu gözlerinden tanır. Unutma!” demişti.</p>

    <p class="paragraf">İki yıl süreyle “Görüyor mu görmüyor mu?” diye düşünerek gözlerine baktığı Peder Balthasar şimdi burada, şehir hatları vapurunun tuvaletinde, bu kez bir aynanın içinden kendisine sesleniyor gibiydi.</p>

    <p class="paragraf">“11’in anlamını çözmeye çalış genç adam. Bırak kalabalıklar 10’a kadar saysınlar, sen mutlaka 11’e kadar say. Ötekilerin nasıl yaşadıklarına sakın aldırma, sen Pisagor’un yoluna gir. Vücutlarını ve zihinlerini kötülüklerden arındırmak için özel olarak çaba göstermeyenlerle, tapınağa ayakkabıyla girenlerle, et ve fasulye yiyenlerle bizim işimiz olmaz.”</p>

    <p class="paragraf">Aynada sağ kaşına taktığı piercing’lere bakarken, yaşlı ve kör rahibin ağzından çıkan “Biz ve Pisagor” laflarının zamanında kendisini ne kadar etkilemiş ve sevindirmiş olduğunu hatırladı Anastas.</p>

    <p class="paragraf">O sihirli “Biz” sözcüğü ve “11” rakamı değil miydi zaten bütün hayatını yeniden ve başka bir biçimde düzenlemesine yol açan?</p>

    <p class="paragraf">Öte yandan, Peder Balthasar aynanın içinden yaptığı konuşmayı sürdürüyordu.</p>

    <p class="paragraf">“11 başarıya ulaşmanın yoludur. Sabır ve plan demektir. Ama aniden bir değişiklik olur, bütün plan unutulur, bir kenara konulur. O zaman bil ki yan yana duran iki tane 1 rakamı toplanmış ve yeni oluşan 2 rakamı etkisini göstermeye başlamıştır. Çünkü 2, sürekli olarak 11’le yer değiştirir. Unutma, 2 aşırı temkinlilik ve kendine güven demektir. 2’yle ilerlenmez. 2 kazanılan başarıyla yetinmenin sembolüdür. Oysa, yine iki tane 1 rakamının yan yana gelmesinden oluşan 11, ateşli ruh, derinden hazırlık ve eğer sonuna kadar gidilebilirse zafer demektir. Başarının anahtarıdır.”</p>

    <p class="paragraf">Kör kütüphanecinin bu sözleri, geçen yıllarda Anastas için bir anlamda yaşamanın anahtarı olmuştu.</p>

    <p class="paragraf">Yine 11, o henüz farkında olmasa da ilerleyen saatler ve günlerde genç adama yol göstermeye devam edecekti.</p>

    <p class="arabaslik_sol" id="_idParaDest-9">Zaman Makinesinden Çıkar Gibi</p>

    <p class="paragraf">Yaşlı ve kör kütüphaneciye dair hatıralarını aynanın içinde bıraktı genç adam. Son bir kez daha bakınca, bu kez kendisini gördü.</p>

    <p class="paragraf">Giyim kuşam ve süslerine soyaçekim uzun boyu da eklenince, gençlik dergilerinin birinden fırlamış gibi görünüyordu.</p>

    <p class="paragraf">Tuvaletten, bir zaman makinesinin kapısından başka bir zamana atlar gibi çıktı.</p>

    <p class="paragraf">Anastas çağdaş dünyada yerini alırken, vapur Heybeliada’yı bordaladı.</p>

    <p class="paragraf">Üst salona çıkan merdivenlerin başında, vapura Heybeli’den binen gençlerle karşılaştı. On kişi civarındaydılar ve cıvıl cıvıl konuşuyorlardı. Aklına aynı vapura, Büyükada’dan kendisiyle birlikte binmiş olanlar geldi. İyi tesadüf etmişti. Etrafındaki kalabalık nedeniyle, onların içinden de kimse kendisini tanımayacaktı. Gönül rahatlığı içinde, Heybelili gençlerle birlikte hareket etmeye başladı. Bu arada konuşmalara kulak da kabarttı.</p>

    <p class="paragraf">“Çok şiddetli saldırıyormuş polis!”</p>

    <p class="paragraf">“Saldırmazlarsa hatırım kalır. Hele bir oraya ulaşalım da o zaman görsünler bakalım!”</p>

    <p class="paragraf">“Abi adamlar durmadan gaz atıyormuş...”</p>

    <p class="paragraf">Vapur iskeleden ayrılırken, Büyükada’dan gelenlerle Heybeli’den binenler kaynaşmışlardı bile. Böylece, bir arada oturup telefonlarından edindikleri bilgileri birbiriyle paylaşan gençlerin sayısı, Anastas da sayılacak olursa, on sekizi bulmuştu.</p>

    <p class="paragraf">Az sonra Burgaz, daha sonra Kınalılı gençler de onlara katıldı. Otuzu geçmişlerdi. Taksim’e gidiyorlardı.</p>

    <p class="paragraf">Anastas birkaç kez denemiş olmasına ve hiç umudu kalmamasına karşın, Lena’yı bir kez daha aradı. Ulaşamadı. Saatine baktı. 14.30’du. Evden aramayı düşündüyse de hemen vazgeçti. Ne diyecekti kendisi açmazsa anne ya da babasına? Başka bir arkadaşını arayabilip arayamayacağını hatırlamak için telefonundaki rehbere göz attı. Güvenebileceği kimsenin olmadığına karar verdi. Yeniden denedi. Nafileydi.</p>

    <p class="paragraf">Acaba neredeydi Lena? Sabahleyin gönderdiği mesajdan sonra başına neler gelmişti? Belli ki daha önce de birkaç kez yaptığı gibi Gezi Parkı’nda gecelemiş, sonra eylemcilerle birlikte hareket etmeye başlamıştı. Telefonu şarjı bittiği için kapanmış olabilir miydi? Belki de şu anda yoğun gaz bombardımanı altındaydı.</p>

    <p class="paragraf">Anastas birkaç saniye için bile olsa gözlerini kapatıp, “Tanrım sen yardımcısı ol. Başına kötü bir şey gelmesin” diye dua etti.</p>

    <p class="arabaslik_sol" id="_idParaDest-10">Bomba Gibi Bir Haber</p>

    <p class="paragraf">Gençler Gezi Direnişi’nde meydana gelen olayları facebook ve twitter’dan saniyesi saniyesine izliyor, aldıkları haberleri birbirleriyle paylaşıyorlardı...</p>

    <p class="paragraf">İçlerinden biri, “Size bomba gibi bir haber vereceğim: Polis füniküler hattını kapattı!” deyince aralarında bir kaynaşma oldu.</p>

    <p class="paragraf">Birkaç saniye içinde, başka gençler de kendi telefonlarına gelen bilgilerden hareketle bu haberi doğruladılar.</p>

    <p class="paragraf">Aklın yolu birdi ve iki genç aynı anda, “Peki nasıl çıkacağız Taksim’e?” diye sordu.</p>

    <p class="paragraf">Anastas ve soruyu soran iki çocuk hariç, hep bir ağızdan “Yürüyerek!” diye cevapladılar soruyu. İki kişi tarafından aynı anda sorulan sorunun cevabı, bir koro parçası gibi geri dönüvermişti.</p>

    <p class="paragraf">Bu nedenle de “Yürüyerek!” sözcüğü “yürümek”ten çok daha fazla anlam ifade etmeye başlamıştı.</p>

    <p class="paragraf">Tek kelimeyle ve hep birden “Yürüyerek!” demek gençlerin hoşuna gitti. Kendilerini ve birbirlerini sevdiler.</p>

    <p class="paragraf">Vapur Kabataş’a tam da 15.25’te yanaştı. Karaya ilk ayak basanlar tabii ki gençler oldu. Hiçbir düzen ve disipline ihtiyaç hissetmeyen topluluk alt geçidi kullanarak karşıya geçerken, füniküler seferlerinin iptal edilmiş olduğunu gözleriyle de gördüler. Taksim’e çıkmanın en kolay yolu olan füniküler hattının girişi, İstanbul Valiliği’nin emriyle polisler tarafından kapatılmıştı.</p>

    <p class="paragraf">Adalı gençler, hattın kapalı olduğundan haberdar olmadığı için Kabataş’a gelen öteki Gezi Parkı destekçileriyle birleşip, dik Kazancı Yokuşu’nun başlangıcı olan Meclis-i Mebusan’a doğru yürümeye koyuldular.</p>

    <p class="paragraf">Sayıları yeni katılımlarla arttıkça arttı.</p>

    <p class="paragraf">Vapur iskelesinde otuz, fünikülerin önünde yüz iken, birden üç yüzü geçmiş, enikonu gösterici bir topluluk halini almışlardı. Buna karşılık ne slogan atıyor, ne pankart taşıyorlardı. Tek yaptıkları, cep telefonlarından Taksim’de olup biteni izleyip yanındakilerle paylaşmak ve koşmadan ama tempolu yürümekti.</p>

    <p class="paragraf">Öndekilerden biri “Sizin de gözünüz yaşarıyor mu?” diye sormaya niyetlenirken, hepsi birden “Gaz, gaz bu!” diye söylenmeye başladı. Daha Mebusan’ın başına ulaşmadan gaza maruz kalmışlardı. Ellerinde su şişesi olanlar kendi yüzlerini yıkadıktan sonra, kalan sularını yanındakilerle paylaştılar.</p>

    <p class="paragraf">Bir şişe de kendisine uzatılırken, genç adam Lena’yı düşündü. “Ya Taksim’deyse!” diye endişelendi. Arada dünya kadar mesafe varken kendisini etkileyen bu gaz, eğer Gezi Parkı’ndaysa, Lena’yı komaya sokmuş olmalıydı.</p>

    <p class="paragraf">Genç adam, gazdan daha çok canını yakan bu düşünceyi aklından çıkarmaya uğraştı. Elindeki şişeden avucuna biraz su döktü ve yüzünü, özellikle de gözlerini temizlemeye çalıştı. Yüzü ve gözleriyle birlikte, aklına Lena ile ilgili az önce gelen düşünceyi de temizliyormuş gibiydi.</p>

    <p class="paragraf">“Ovuşturma!” dedi su şişesini vermiş olan adam. Uyarısını, “Gazın etkisini azaltmak için aslında süt, sirke, limon gibi şeyler kullanmak gerekiyormuş” diye sürdürdü.</p>

    <p class="paragraf">Anastas, yanı sıra yürüyen, daha önce bir kez bile görmediği babası yaşındaki direnişçiye teşekkür etti. Temizlemeye çalıştığının gazın etkisi değil, Lena’ya dair endişe dolu düşünceler olduğunu söyleyemedi. Onun yerine, “İlk fırsatta birkaç limon alıp çantama atacağım” dedi.</p>

    <p class="paragraf">Yaklaştıkça yoğunluğu artan gaza rağmen, topluluk sağdan soldan katılmalarla büyüyerek Kazancı Yokuşu’nun alt ucuna ulaştı. Şimdi sıra önlerindeki dik yokuşu çıkmaktaydı.</p>

    <p class="paragraf">Adalar’dan gelen gençler birbirlerinden ayrılmamaya özen göstererek grubun ortalarında ilerliyor, Anastas da onlara yakın durmaya çalışıyordu.</p>

    <p class="paragraf">Ve ilk sesler önce uğultu olarak sonra net bir biçimde duyulmaya başladı.</p>

    <p class="paragraf">“Her yer Taksim her yer direniş!”</p>

    <p class="paragraf">Sloganları duyan grup temposunu daha da artırdı. Herkes bir an önce seslerin geldiği yere ulaşmayı hedefliyordu. Anastas dik yokuştaki grubun önce önüne sonra arkasına baktı. Sayıları arttıkça artmış, Kabataş’takinin neredeyse on katına ulaşmıştı. Kaç kişi olduklarını tahmin etmeye çalıştı, beceremedi.</p>

    <p class="paragraf">Onlar yaklaştıkça, sesler arttı.</p>

    <p class="paragraf">“Direne direne kazanacağız!”</p>

    <p class="paragraf">Aniden, grubun içinden biri, yukarılardan gelen bu sloganı tek başına ve bir feryat gibi seslendirdi. Onu önce birkaç, sonra birkaç yüz kişi izledi. Anastas sessiz kalmayı tercih etti. Stadyum ve kampus deneyimi olmadığı için haykırışlar kulağına tuhaf geldi.</p>

    <p class="paragraf">Grup Kazancı’nın başına yaklaşırken, yokuşun tepesine onlardan önce gelmiş olanlar tarafından durduruldu. “Neden?” diye sorulunca durum anlaşıldı. Polis yokuşun çıkışını tutmuş, Taksim’e girilmesine izin vermiyordu.</p>

    <p class="paragraf">Aklında durmaksızın Lena’yı taşıyan ve mutlaka Taksim Meydanı’na girmesi gerektiğini düşünen Anastas, Büyükada’dan yola birlikte çıktığı gençlerin arasından sıyrıldı, ilkin öndeki gruba, sonra onun da başına geçti. Şimdi dev gibi kalkanların karşısında, copları “marifetiyle” grubu meydana sokmamaya çalışan polislerle yüz yüzeydi.</p>

    <p class="paragraf">Önce tıpkı öteki en öndekiler gibi, polisler onu, o da polisleri itmeye çalıştı. Sonra dayanamadı ve iki adet piercing’ini tir tir titreterek, bas bas bağırmaya başladı.</p>

    <p class="paragraf">O kadar ki önce etrafında kendisi gibi öfke nöbetine girmiş olanların hepsi, sonra arkada bulunan kalabalık, ardından önündeki sıra sıra polisler ve giderek meydanda bulunan herkes sustu.</p>

    <p class="paragraf">Koca meydan, öfkesinin ve sesinin kontrolünü kaybeden Anastas’ın haykırışıyla inledi.</p>

    <p class="paragraf">“Bu meydan, bu toprak hepimizin! Siz, burayı kendi malınız gibi görüyorsunuz! Çünkü siz adil değilsiniz! Bu nedenle, eğer özür dileyip geri çekilmezseniz, sizi buradan kovacağım!”</p>

    <p class="paragraf">Anastas’ın çok yüksek sesle söylediği bu sözler, Taksim Meydanı’nı kısa bir süre için bile olsa ölüm sessizliğine soktu.</p>

    <p class="paragraf">Bütün gözler kıvırcık siyah saçlarını atkuyruğu yapmış, piercing’li, uzun boylu, işaretparmağını polislere yöneltmiş olarak konuşan yakışıklı delikanlıya çevrilmişti.</p>

    <p class="paragraf ParaOverride-2"><span class="CharOverride-19">***</span></p>

    <p class="paragraf"><span class="CharOverride-18">Pazaryeri onun haykırışıyla inledi. “Siz...” diye bağırıyordu sağ kaşındaki kılların bir kısmı sanki 11 rakamı gibi kazınmış Apollonius. “Tahıl fiyatlarını gereksiz yere yüksek tutuyorsunuz. Yazıktır bu insanlara!”</span></p>

    <p class="paragraf"><span class="CharOverride-18">Mısırlı tüccarların betleri benizleri atmış, elleri ayakları titremeye başlamıştı. O, işaretparmağını bir kılıç gibi kullanmayı sürdürerek, aynı yüksek perdeden bağırışına devam ediyordu.</span></p>

    <p class="paragraf"><span class="CharOverride-18">“Siz, bu toprağın hepimizin anası olduğunu kabul etmek zorundasınız. Ve unutmamalısınız ki toprak adildir, herkese eşit davranır. Herkes de tıpkı onun gibi adil olmak zorundadır. Ama siz adil değilsiniz. Toprağın sadece kendinize ait olduğunu düşünüyorsunuz. Eğer bu davranışınızdan vazgeçip özür dilemezseniz, onun üzerinde kalmanıza izin vermeyeceğim.”</span></p>

    <p class="paragraf"><span class="CharOverride-18">Tüccarlar, beyaz keten togasının içinde dimdik duran, saçı sakalına karışmış genç adamın gürleyen sesinden korktular. Sağ elinin işaretparmağıyla karşısındakileri tehdit eden Apollonius, sol elinde tuttuğu boyu yüksekliğinde asasını yere vurarak konuşmasını kuvvetlendirdikçe kuvvetlendiriyordu...</span></p>

    <p class="paragraf"><span class="CharOverride-18">Sonra, talimatının anlaşıldığından emin bir edayla arkasını döndü, yanında can yoldaşı Damiş olmak üzere pazarın bir başka köşesine doğru yürümeye başladı.</span></p>

    <p class="paragraf"><span class="CharOverride-18">O yanlarından ayrılınca, pazarın tahıl satımına ayrılmış bölümünde bir kaynaşma oldu. Ödü kopan tüccarlar kendi aralarında konuşmaya başladılar.</span></p>

    <p class="paragraf"><span class="CharOverride-18">“Deli midir nedir? Parmağını gözümüze sokacaktı az daha!”</span></p>

    <p class="paragraf"><span class="CharOverride-18">“Sana ne kardeşim benim neyi kaça satacağımdan?”</span></p>

    <p class="paragraf"><span class="CharOverride-18">“Canım indiriveririz fiyatları biz de birazcık. Görmediniz mi adamın tuhaf kaşını ve iki metre yüksekliğindeki asasını?”</span></p>

    <p class="paragraf"><span class="CharOverride-18">“Altmış küsur yıldır devlet adamlarından ve askerlerinden çekmediğimiz kalmadı şu Romalıların. Başımıza şimdi bir de delileri çıktı.”</span></p>

    <p class="paragraf"><span class="CharOverride-18">“Deli filan değilmiş. Pisagorcuymuş. Etkin bir cemiyeti varmış. Öyle diyorlar. Kaşındaki iki çizginin nedeni de oymuş.”</span></p>

    <p class="paragraf ParaOverride-2"><span class="CharOverride-19">***</span></p>

    <p class="paragraf">Tıpkı iki bin yıl kadar önce Apollonius’un konuştuğu gibi konuşmuştu Kazancı Yokuşu’nun başında Anastas. Karşısındaki polisleri ve etrafında bulunan göstericileri, ses tonu ve hareketleriyle başlangıçta etkilemişti etkilemesine ama kalıcı bir sonuç elde edememişti. Çünkü ne MS 30 yılında, ne de Mısır’da bir pazaryerindeydiler.</p>

    <p class="paragraf">İki bin yıl kadar sonranın Türkiye’sinde, tarihe “Gezi Direnişi” olarak geçecek büyük halk ayaklanmasının ilk günündeydiler.</p>

    <p class="paragraf">Yine de muhteşem bir parantez açmıştı genç adam!</p>

    <p class="paragraf">Ardından polis daha da şiddetli saldırmaya başlamış o ve etrafındakiler hep birlikte geri çekilmek zorunda kalmışlardı.</p>

    <p class="arabaslik_sol" id="_idParaDest-11">Acı Çalan Telefon</p>

    <p class="paragraf">Anastas’ın telefonu, atılan gazlardan korunmak için kaçtığı bir ara sokakta acı acı çaldı.</p>

    <p class="paragraf">Korku içinde “Lena olmalı!” diye hamle etti genç adam. Arayan numarayı bilmese de “Alo!” dedi. Karşısındaki ses bir hayli endişeliydi.</p>

    <p class="paragraf">“Şey... Lena’nın bir arkadaşıyım. Numaranızı onun telefonunda buldum. Şimdi onunla Taksim Hastanesi’ndeyim. Buraya gelirseniz çok iyi olacak.”</p>

    <p class="paragraf">Anastas beyninden vurulmuşa döndü. Aldığı haber, gözlerinde sürmekte olan yangını unutturdu. Zor zahmet, “Nesi var Lena’nın?” diye sordu.</p>

    <p class="paragraf">“Büyük bir şey değil. Yine de gelseniz iyi olur. Size ihtiyacı var...”</p>

    <p class="paragraf">Telefon tam da o anda kesildi. Anastas son arayan numarayı buldu ve geri aradı. Cevap alamadı. Tekrar tekrar aradı. Olmadı. Bu arada koşmaya başlamıştı bile. Ara sokaklar kendisi gibi koşan ya da yol kenarına oturmuş, gözlerini tedavi etmeye çalışan gençlerle doluydu.</p>

    <p class="paragraf">Sahi, nasıl olmuştu da bu kadar insan bir araya gelmişti?</p>

    <p class="paragraf">Anastas, Büyükada’dan itibaren nasıl çoğaldıklarını hatırladı ve ardından Kabataş’tan itibaren destansı bir insan seli haline gelişlerini gözünün önüne getirdi. Sabahleyin facebook sayfasında gördüğü fotoğraflar kendisini nasıl etkilediyse, ötekileri de öyle etkilemiş olmalıydı.</p>

    <p class="paragraf">“Anlaşılan...” diye düşündü koşmayı sürdürürken. “Gezi Direnişi’ne omuz vermek için akın akın buraya gelen insanlardan her biri, ya kendisini ya da bir yakınını o fotoğraflarda gördüğü insanların yerine koydu.”</p>

    <p class="paragraf">Genç adam haklıydı. Tam da böyle olmuştu. 2013 haziranında, iktidar partisiyle göbek bağı olanların dışında kalan herkes, demokratik haklarını kullanmaya çalışanlara karşı kullanılan şiddeti fazlasıyla aşırı bulmuştu. Biraz vicdan sahibi ve azıcık cesareti olanlar ise, başlarına geleceklere aldırmadan sokağa fırlamış, insanlığın namusunu kurtarmaya çalışanlarla saf tutmuştu. Bu nedenle kalabalıklar, meydanlarda, caddelerde, sokaklarda sel olup akmıştı.</p>

    <p class="paragraf">Anastas’ın, paralelinde koşmaya çalıştığı Sıraselviler Caddesi işte bu insanlarla doluydu. Genç adam koşarken, caddede bulunanların üzerine aralıksız atılan gaz bombaları, herkes gibi onu da aşırı rahatsız ediyordu. Buna rağmen ne o vazgeçiyordu Taksim Hastanesi’ne doğru koşusundan ne de Taksim Meydanı’na çıkmaya çalışan genci yaşlısı, kadını erkeğiyle zorbalığa karşı direnen İstanbul halkı.</p>

    <p class="paragraf">Eylemin sürdüğü Taksim çevresinde yaşayan mahalle sakinlerinin, ellerindeki su şişeleri ve havlularla gençlerin yüzlerini yıkamasına yardımcı olmaları, görülmeye değerdi. Aslında sadece Taksim değil, Osmanbey, Pangaltı, Beşiktaş gibi eylemlerin sürdüğü öteki semtlerde yaşayanlar da gazdan etkilenebileceklerini bilmelerine karşın, zor durumda olanları kendi aileleri gibi bağırlarına basıyor, onlara yardımcı olmak için sağlıklarını zora sokmaktan kaçınmıyorlardı.</p>

    <p class="paragraf">Anastas, savaş hallerinde insanların birleşmesinin ardında yatan nedenin de aynısı olduğunu düşündü. Böylesi durumlarda, insanlar kendilerini zorda olanların yerine her zamankinden daha fazla koyuyor ve en kötüyü yaşayabileceklerinden endişe duyuyorlardı.</p>

    <p class="paragraf">Pürtelaş’tan sonra Başkurt Sokak’a sapan genç adam, orada da aynı manzaraya tanık oldu. Ardından Somuncu Sokak ve Cihangir Caddesi’ne ulaştı. O anda Alman Hastanesi tarafından akın akın gelen kalabalık bir grupla karşılaştı. Kaçıyormuş gibi görünen gençlerin, aslında kuvvet toplamak için geçici olarak gerilediklerini anlayınca konuşmalara kulak kabarttı.</p>

    <p class="paragraf">“Devam edeceksek mutlaka gaz maskesine ihtiyacımız var.”</p>

    <p class="paragraf">“Gaz maskesi bulamasak da şu havuzda kullanılan gözlüklerden edinmeliyiz.”</p>

    <p class="paragraf">“Ameliyat maskeleriyle de ağzımızı kapatmamız gerekiyor.”</p>

    <p class="paragraf">“Nereden bulacağız bütün bunları?”</p>

    <p class="paragraf">“Bilmiyorum ama birkaçımız gidip bunları temin etse iyi olur.”</p>

    <p class="paragraf">Gençler uzun süreceği belli olan direnişin planını yaparlarken, Anastas, “Galiba hep bir ağızdan bağırıldığı gibi, bu daha başlangıç” diye düşündü. Aklına yine Lena ve az önce aldığı telefon geldi.</p>

    <p class="paragraf">Yoksa daha ilk günden mücadelenin dışında mı kalacaktı Lena’sı?</p>

    <p class="paragraf">Genç adam kötü düşünmekten hemen vazgeçti. Belki de önemli bir şeyi yoktu güzel kızın. Soluğunu düzenleyip, sırt çantasından çıkardığı su şişesinden bir yudum daha içti. Cihangir Caddesi’nin paralelindeki Güneşli Sokak üzerinden Soğancı Sokak’a geçti.</p>

    <p class="paragraf">Orayı da gençler doldurmuştu. Genç adam kalabalığı yararak hedefine doğru ilerledi. Her adımda Lena’nın ve başka kim bilir kimlerin daha bulunduğu Taksim Hastanesi’ne biraz daha yaklaşıyordu. Kâh yürüdü, kâh koşmaya çalıştı. Her adımda etraftakilerin iyi insanlar olduğunu düşündü. “Acıma hissi olan, adam gibi, iyi insanlar” diye söylendi. “İyi insanlar” lafına vurgu yaptı, birkaç kez tekrarladı.</p>

    <p class="paragraf">Bu iyi insanlar, Gezi Parkı’nda ağaçlar kesilmesin, onların yerine her semtte gereğinden fazla bulunan alışveriş merkezlerinden biri daha kondurulmasın diye acı çekmeyi göze alan gençlere destek vermek için sokaktaydılar. Onlara karşı girişilen vahşi saldırıya sessiz kalamamış, içlerindeki iyinin sesini dinleyip sokağa çıkmışlardı.</p>

    <p class="paragraf ParaOverride-2"><span class="CharOverride-19">***</span></p>

    <p class="paragraf"><span class="CharOverride-18">Bilge adam, konuğunu geniş ve ortasında ateş yanan mağaranın kapısında görünce, “Sırlar ülkesine hoş geldin Pisagorcu Apollonius” dedi. Yer gösterdi. Soluklanmasını bekledi.</span></p>

    <p class="paragraf"><span class="CharOverride-18">Sonra, “Her şeyin bilindiği yerde olduğuna göre, sor bakalım istediğini” diye seslendi.</span></p>

    <p class="paragraf"><span class="CharOverride-18">Bilge adamın geleceğinden haberdar olmamasına, daha önce bir kez bile karşılaşmamalarına rağmen kendisini tanıması Apollonius’u şaşırttı. Tamam, karşısındaki 11 rakamı onun Pisagor Cemiyeti’nden olduğunun bir işaretiydi ama adını nereden biliyordu?</span></p>

    <p class="paragraf"><span class="CharOverride-18">“Her şeyin bilindiği yer diyorsunuz ama öncelikle kendinizi biliyor musunuz?” diye sordu cevaben Apollonius.</span></p>

    <p class="paragraf"><span class="CharOverride-18">Bilge adamın sözleri şaşırmasına yol açacaktı.</span></p>

    <p class="paragraf"><span class="CharOverride-18">“Biz kendimizi bilerek işimize başlarız. Bu nedenle, insanların önüne her şeyi bilen olarak çıkarız. Hiç kimse, kendisini bilmeden felsefemize ve bulunduğumuz mabede yaklaşamaz.”</span></p>

    <p class="paragraf"><span class="CharOverride-18">Apollonius “kendisini bilmek” vasfıyla onurlandırılmış olsa da kızdı.</span></p>

    <p class="paragraf"><span class="CharOverride-18">“Siz kendinizi kim zannediyorsunuz?” dedi karşısındakinin yaşına aldırmadan.</span></p>

    <p class="paragraf"><span class="CharOverride-18">“Tanrı!” diye cevapladı bu sorusunu bilge adam.</span></p>

    <p class="paragraf"><span class="CharOverride-18">İyice şaşırmış ve çileden çıkmıştı Apollonius.</span></p>

    <p class="paragraf"><span class="CharOverride-18">“Neden?” diye haykırdı hiddetle.</span></p>

    <p class="paragraf"><span class="CharOverride-18">Bilge adam onun sesini iyice yükseltmesine aldırmadı. Aynı, derinden gelen ses tonuyla, “Çünkü biz iyi insanlarız” dedi.</span></p>

    <p class="paragraf"><span class="CharOverride-18">Apollonius’un kafası karıştı.</span></p>

    <p class="paragraf"><span class="CharOverride-18">“Kötü tanrı olmaz mı?” diye sordu karşısındaki adamın bilgisini sınamak için.</span></p>

    <p class="paragraf"><span class="CharOverride-18">Bilge, “Olmaz...” dedi ve şöyle devam etti. “Tanrı iyi olur.”</span></p>

    <p class="paragraf"><span class="CharOverride-18">Apollonius sustu. Başını önüne eğdi. Belli ki eğitimi devam ediyordu.</span></p>

    <p class="paragraf"><span class="CharOverride-18">Kendisine Parnasos Dağı’nın eteklerinde bulunan Delphi Mabedi’nde verilen ince altın levhanın üzerine işlenmiş bilgi merkezlerinde, evrenin sırlarını çözmek için gerçekleştirdiği seyahatini sürdürüyordu.</span></p>

    <p class="paragraf"><span class="CharOverride-18">Filler, develer, nehirler, dağlarla bezeli altın haritaya bakarak gerçekleştirdiği yolculuk onu önce Mısır’a, sonra Babil’e, ardından Hindistan’a kadar götürmüştü...</span></p>

    <p class="paragraf ParaOverride-2"><span class="CharOverride-19">***</span></p>

    <p class="paragraf">Akın akın, çığlık çığlığa, dehşete kapılmış iyi insanlar geliyordu Anastas’a doğru. Peşlerinde hain birer ejderhayı andıran gaz bulutları, zehrini kusmaya çalışan dev suyılanları vardı. Aman vermeyen, düştüğü yeri cehenneme çeviren gaz bombalarından yayılan kör edici gaz ve çarptığında sekiz takla attıran tazyikli su, korkutucu kıyafetlerinin içinde kendisini tanrı zanneden polisler tarafından fırlatılıyordu.</p>

    <p class="paragraf">“Yok yok” dedi, tanrı ve polis kavramlarını yan yana getirir getirmez Anastas. “Onlar sadece el ve kol. Arkalarında kendini tanrı zanneden biri var, emirleri o veriyor. Bunlar ise birer piyon. Ötekine, kendini tanrı zannedene gelince, belli ki cahilin biri. Tanrı’nın kötü olamayacağının farkında bile değil. Yaşlı bilge adamla karşılaşmamış olması ne yazık!”</p>

    <p class="arabaslik_sol" id="_idParaDest-12">“O mu doktor?”</p>

    <p class="paragraf">Sıraselviler Caddesi polis tarafından boydan boya işgal edilmiş, ara sokaklardan çıkışlar engellenmişti.</p>

    <p class="paragraf">Genç adam, girişine sığındığı kapının ardında bir büyükbaba saatin beş kez çaldığını duydu. Doğru sayıp saymadığını anlamak için kolundaki saate baktı. Doğruydu. Zaman süratle ilerliyordu. Geç kaldığını düşünüp telaşlandı. Burnunun dibinde olmasına rağmen Taksim Hastanesi’ne bir türlü ulaşamıyordu. Telefonuna hamle etti. Önce Lena’nın, ardından onun hastanede olduğunu haber veren yabancının numarasını aradı. Cevap alamadı. Mutlaka bir şeyler yapmalıydı. Kesif gaza aldırmadan sokağa atladı ve köşeye doğru koştu.</p>

    <p class="paragraf">İşte hastane karşısındaydı. Lena’yla arasındaki tek engel önündeki polislerdi.</p>

    <p class="paragraf">Üzerinde Soğancı Sokak yazan tabelanın tam altında, bir kez daha burun buruna gelmişti polislerle. Çok değil yarım saat kadar önce, Kazancı Yokuşu’nun başında karşı karşıya geldiği ve kızgınlığını yüzlerine haykırdıklarının tıpatıp aynısıydılar. Bunlar da tıpkı ötekiler gibi kasklarının, gaz maskelerinin, silahlarının, coplarının, darbeye mukavim elbiselerinin arkasına saklanmışlardı. Hepsi de orantısız saldırganlıklarının farkındaydılar.</p>

    <p class="paragraf">Anastas, “Acaba bu nedenle mi göstericilerle göz göze gelmemeye çalışıyorlar?” diye düşündü. Yanılıp yanılmadığını test etmek için tam karşısındaki polisin gözlerinin tam içine bakmaya çalıştı. Başaramadı. Kesinlikle yanılmıyordu. Az sonra aklına, polislerin kalabalıktan korktuğu geldi. “Evet...” dedi kendi kendine. “Korkuyor bunlar! Hem de çok korkuyorlar.”</p>

    <p class="paragraf">Genç adam böyle düşünürken, az önce gözlerini kollamak için yan sokağa sığınmış gençler yeniden bir araya gelip topluca yürümeye başladılar. Dillerinde, Anastas’ın düşüncelerine tercüman olan, zaman içinde Gezi Direnişi’nin sembollerinden biri haline gelecek o muhteşem melodik slogan vardı.</p>

    <p class="paragraf">“Sık bakalım, sık bakalım,</p>

    <p class="paragraf">Biber gazı sık bakalım.</p>

    <p class="paragraf">Kaskını çıkar, copunu bırak,</p>

    <p class="paragraf">Delikanlı kim bakalım.”</p>

    <p class="paragraf">Anastas arkadan gelen grubun da gücüyle, önünde bulunan polislere yüklendi. Kollarına ve sırtına aldığı birkaç cop darbesine bana mısın demeden, kendini açtığı gedikten içeriye, vahşetin tam ortasına attı. İnen coplara aldırmadı. Eliyle kafasını kollayarak yolun karşı tarafına, Taksim Hastanesi’nin kapısına ulaştı. Her yer yaralı ve yakınlarıyla doluydu. Hastanenin içi tam bir can pazarıydı. Doktorlar, hemşireler, hastabakıcılar olanca güçleriyle genç insanların dertlerine deva olmaya çalışıyordu. Ameliyathane ve odalarda boş yer kalmadığı için, kimi yaralıların tedavileri sandalyelerde yapılıyordu.</p>

    <p class="paragraf">Genç adam o kargaşada isim vererek Lena’ya ulaşamayacağını akıl etti ve giriş katından itibaren her koridora, her odaya tek tek baktı. Bulamadı. Bir yaralıyı tedavi etmekte olan doktora yaklaştı ve umutsuzluğunu sesine de yansıtarak, “Kardeşimi...” dedi. “Kardeşimi bulamıyorum. Burada olduğuna dair bir telefon geldi.”</p>

    <p class="paragraf">“Kız mı erkek mi?” diye sordu doktor sürdürmekte olduğu tedaviden başını kaldırmadan. Genç adam soruyu cevapladı. Aldığı cevap belli ki doktorun canını sıkmıştı. Durdu. İşini yapmayı da bıraktı.</p>

    <p class="paragraf">“Yoğun bakımda bir kız çocuğu var, inşallah o değildir. Adı ne?”</p>

    <p class="paragraf">Anastas’ın içinden bir parça koptu. Korkudan, bir süre kardeşinin adını söylemek istemedi. Ama söylemek zorundaydı. Bitkin bir ses tonuyla, “Lena” dedi.</p>

    <p class="paragraf">Doktor “Bana bir saniye izin ver” dedi ve sargısını tamamladı, öteki birkaç sıyrığı yanındaki hemşireye emanet edip Anastas’a döndü.</p>

    <p class="paragraf">“Benimle gel.”</p>

    <p class="paragraf">Anastas yıkıldı. Belli ki kardeşi ağır yaralanmıştı. Başka hangi nedenle yoğun bakım ünitesine alınsındı ki?</p>

    <p class="paragraf">“O mu doktor?” diye sordu.</p>

    <p class="paragraf">Sadece orta yaşlarına yaklaşmış olmasına karşın saçlarını iyice beyazlatmış adam cevap vermek yerine başını sallamayı tercih etti. Yürümesine hız verdi. Yoğun bakımın koridoruna döner dönmez, “Seni içeriye alamayız. Bunu biliyorsun değil mi?” dedi ve durdu. Gözleriyle genç adamın gözlerini yakaladı.</p>

    <p class="paragraf">“Başına gaz bombasının kapsülü isabet etmiş. Kafatasında kırıklar var. Getirildiğinde bilinci yerinde değildi. Gerekli tetkikler yapıldı ve bir süre için uyutulmasında yarar görüldü. Metin ol ve sen de bizim gibi gelişmeleri bekle. Elimizden gelenin en iyisini yapacağımıza güven.”</p>

    <p class="paragraf">Doktorun sakinleştirmeye çalışan ses tonu belki başka bir durumda Anastas’a iyi gelebilirdi ama sözünü ettiği biricik kardeşiydi. Sabahtan itibaren hızlı bir tempoyla çarpan kalbi daha da hızlı çalışmaya başladı. Ter bezleri gün boyu, hatta hayatı boyunca ürettiğinden daha fazlasını bir anda üretti. Başı dönmeye, gözleri kararmaya başladı. İmdadına, yoğun bakım ünitesinin önündeki kanepede oturan bir genç kız elindeki bir şişe soğuk su ile yetişti.</p>

    <p class="paragraf">Genç adam kendisine uzatılan şişeden kana kana içti.</p>

    <p class="paragraf">İlerleyen zamanlarda, su şişesini uzatan elin sahibine, “O anda bayılmadıysam, bunu içtiğim o soğuk suya borçluyum” diyecekti.</p>

    <p class="paragraf">Anastas, doktorun kendisini Lena’nın arkadaşıyla baş başa bıraktığını fark etmedi bile. Yoğun bakımın önündeki kanepeye oturduğunun, yanındaki kızın elini tuttuğunun, yine onun verdiği bir parça kâğıt mendille yüzündeki teri kuruladığının da farkına varmadı.</p>

    <p class="paragraf">“Biraz daha su ister misin?” diye sordu kısa bir süre sonra genç kız.</p>

    <p class="paragraf">Anastas, “Lena nasıl?” diye sordu buna karşılık. Aldığı cevap az önce doktorun verdiğinden farklı değildi.</p>

    <p class="paragraf">“Nasıl oldu?” dedi.</p>

    <p class="paragraf">Genç kız derin bir iç çekti ve Lena’nın nasıl yaralandığını anlatmaya koyuldu.</p>

    <p class="paragraf">“Ne zaman ki ağaçları sökmek için greyderler harekete geçti, gerçek anlamda direniş de işte tam o anda başlamış oldu.”</p>

    <p class="paragraf">Derin bir soluk aldı Lena’nın arkadaşı.</p>

    <p class="arabaslik_sol" id="_idParaDest-13">Diren Lena</p>

    <p class="paragraf">“Lena en öndeydi. Yanan gözlerimiz nedeniyle arada bir kaçıyor, sonra dönüp, polis korumasında ağaçları sökmeye çalışan greyder tepesindeki işçileri durdurmaya çalışıyorduk. Tek bir ağacın daha sökülmesine izin vermememiz gerektiğinin bilincindeydik. Ya yılıp bırakacaktık ve her şey bitecekti, ya da ölümü gözü alıp direnecektik. Çıktığımız dönüşü olmayan bir yoldu. Durumun ne kadar ciddi olduğunu büyük insan topluluklarına ancak böyle, sonuna kadar direnerek kavratabilirdik.”</p>

    <p class="paragraf">Konuşmasının bu noktasında, bir kez daha içini çekti genç kız. Anastas başını kaldırıp ona baktı. Yüzünde acı çektiğini gösteren derin çizgiler oluşmuş, mavi gözleri yaşla dolmuştu. Kaldığı yerden devam etti.</p>

    <p class="paragraf">“O esnada Lena’nın başına bir gaz bombası kapsülü isabet etti. Ve işte şimdi buradayız.”</p>

    <p class="paragraf">Evet, şimdi oradaydılar. Sokaktan hiç azalmadan göz yaşartıcı gaz ve sonsuza kadar sürecekmiş gibi “Direne direne kazanacağız!” sloganları geliyordu.</p>

    <p class="paragraf">Genç adam sokaktan gelen sloganla bütünleşti, gayriihtiyari “Diren Lena. Diren sevgili kardeşim” dedi. O esnada telefonu çaldı. Başına geleceği biliyormuş gibi, telefonunu hiç istemeden cebinden çıkardı. Annesiydi. Açmak zorundaydı.</p>

    <p class="paragraf">“Anastas, oğlum, olanları duyuyor musun? Neyse ki sen Büyükada’dasın. İstanbul yıkılıyor kuzum. Lena dün, arkadaşında kalacağını söyleyerek çıktı. Telefonunu arıyorum cevap vermiyor. Sen hiç konuştun mu? Merak ediyorum.”</p>

    <p class="paragraf">Hayatında bir kez bile yalan söylememiş olan genç adam, annesinin sorusunu nasıl cevaplayacağını bilemedi. Kalakaldı. Annesi ısrar etti.</p>

    <p class="paragraf">“Beni duyuyor musun oğlum?”</p>

    <p class="paragraf">“Duyuyorum” dedi Anastas ve çaresizliğini ses tonuna aksettirmeden konuşmaya çalıştı.</p>

    <p class="paragraf">“Beraberiz. Arkadaşıyla Büyükada’ya geldi. Bahçedeler. Aradığını söylerim...”</p>

    <p class="paragraf">Acı içinde telefonunu kapattı. İstemeyerek de olsa telefon konuşmasına kulak misafiri olan genç kıza bir açıklama borçlu olduğunu düşündü.</p>

    <p class="paragraf">“Lena direnmek zorunda. Mutlaka iyi olmalı. Sadece kendisi için değil, benim için, annem için, babam için iyi olması gerekiyor. Başka hiçbir çaresi yok.”</p>

    <p class="paragraf">Sözlerini tamamlar tamamlamaz hıçkırıklara boğuldu.</p>

    <p class="paragraf">O ağlamayı sürdürürken, Lena’nın arkadaşı, “Bir insanın hayatı işte böyle altüst olur” diye düşündü ve genç adamın elini tuttu.</p>

    <p class="paragraf">Anastas az sonra sakinleşti. Ağlamak iyi gelmişti. “Biliyor musun?” dedi en içten ses tonuyla genç kıza. “Az önce, hayatımda ilk kez yalan söyledim.”</p>

    <p class="paragraf">Genç kız gelişigüzel konuştu.</p>

    <p class="paragraf">“Bu kadar korkunç bir dünyada, hiç yalan söylemeden kalabilmek için yaşamamış olmak lazım.”</p>

    <p class="paragraf">Sözleri ağzından çıkar çıkmaz da pişman oldu. “Özür dilerim, böyle söylememeliydim. Aslında seni hiç tanımıyorum” diyerek hatasını düzeltmeye çalıştı. Derinlerinde bir yerde, Lena’nın ağabeyine uzun bir açıklama borcu olduğunu hissetti.</p>

    <p class="paragraf">“Sadece Lena’nın abisi olduğunu biliyorum. Lena’yı da tanımazdım zaten. Dün akşam parkta bir süre yan yana oturduk. Sonra sabahleyin, hiç de beklemediğimiz büyüklükte bir kavganın içinde bulduk kendimizi. O elini uzattı ve adının Lena olduğunu söyledi. Ben de kendi adımı söyledim. Derken başından isabet aldı ve düştü. Tesadüfen yakınımızda bulunan birkaç kişiyle buraya taşıdık. Ötekiler ağaçları korumak için geri döndüler.”</p>

    <p class="paragraf">Genç kız konuşmasının bu noktasında biraz durakladı. Sonra söylemek zorundaymış gibi devam etti.</p>

    <p class="paragraf">“Buradan ayrılıp ağaçları korumaya giderlerken ne dediler biliyor musun?”</p>

    <p class="paragraf">Anastas, “Hayır” dedi ve başını iki yana salladı.</p>

    <p class="paragraf">“Lena için geri dönmeleri gerektiğini söylediler.”</p>

    <p class="paragraf">Bu sözlerden sonra, altın rengi saçlara sahip, mavi gözlü genç kızın gözpınarlarından iki damla yaş süzüldü. Anastas genç kıza daha dikkatli baktı. Boyları neredeyse kardeşiyle aynıydı. Elif de tıpkı kardeşi gibi tam burnunun hizasına geliyordu.</p>

    <p class="paragraf">Anastas’ın kendisine ilk kez dikkatle baktığını hisseden genç kız biraz sustu. Sonra hiçbir şey olmamış gibi, yeniden başladı konuşmaya.</p>

    <p class="paragraf">“Lena’nın durumunun ne kadar ciddi olduğunu gördükten sonra, hepimiz, direnmeye devam etmemiz gerektiğini hissettik. Bundan eminim. Belki birbirimize hiç söylemedik ama içlerimiz, Lena için savaşma duygusuyla doldu. Sanki Lena’ya bir hayat borçlanmış gibiydik. Onun Gezi Parkı’na sahip çıkma arzusu, sanki tam da o anda boynumuzun borcu haline dönüşmüş gibiydi.”</p>

    <p class="paragraf">Elif sözlerini tamamlayınca sustu. Başını, sanki söylediklerini Lena da duymuş gibi acil servise çevirdi.</p>

    <p class="paragraf">Oysa Anastas onu dinlemeye devam etmek istiyordu.</p>

    <p class="paragraf">“Ne olur anlat. Uzun uzun anlat. Neler oldu, ne hissettin?”</p>

    <p class="paragraf">Genç kız, az önce yaşarmış olan duru mavi gözlerini, elinin tersiyle temizledi. Önüne düşmüş altın sarısı saçlarını geriye attı ve derin bir iç çekti.</p>

    <p class="paragraf">“Lena’nın durumunun ağır olduğunu öğrendiğimde, hemen Gezi Parkı’na geri dönmek istedim. Kendisini tanrı zannedenlerin, öldürmeyi hakkı olarak görenlerin gözlerine bakmak, onlara cehennemde yanacaklarını söylemek istiyordum. Ama birimizin Lena’nın ailesiyle temas kurmak için burada kalması gerekti. Bu nedenle, az önce söylediklerime aldırma. Hiç tanımadığım birine, yaşamamış olduğunu söylemem doğru olmadı. Özür dilerim.”</p>

    <p class="paragraf">Genç kızın gösterdiği hassasiyet, seçtiği kelimeler, kendisini ifade ediş tarzı ve ses tonu Anastas’ın hoşuna gitti. “Yanlış bir şey söylemedin, haklısın” dedi ve ekledi. “Benimki yaşanmış değil, adanmış bir hayat.”</p>

    <p class="paragraf">Elif’in yüzündeki utangaç ifade, şaşkın olanla yer değiştirdi. “Nasıl yani?” diye sordu.</p>

    <p class="paragraf">“Ben papazım. İsmim Anastas.”</p>

    <p class="paragraf">Genç adam, “Uzaydan, yirmi milyon ışık yılı mesafedeki bilmem ne gezegeninden geldim” deseydi ancak bu kadar şaşırtabilirdi genç kızı. Bu nedenle, ağzından tek kelime çıkabildi.</p>

    <p class="paragraf">“Yaa!”</p>

    <p class="paragraf">Anastas kendisini devam etmek zorunda hissetti.</p>

    <p class="paragraf">“Kardeşim ve ben İstanbullu Rum bir ailenin çocuklarıyız. O mimarlık okumayı seçti. Ben önce Atina’da teoloji okudum, ardından çalışmalarıma Londra’da devam ettim ve yüksek lisans tezimi yazmak için Athos’ta bir manastıra gittim. Şimdi de Büyükada’da Hıristos Manastırı’nda geçici görevdeyim. Bir yandan akademik çalışmamı sürdürüyorum öte yandan papazlık yapıyorum. Sana işte bunun için hak verdim. Benimki yaşanmış değil adanmış bir hayat.”</p>

    <p class="paragraf">Elif kulaklarına inanamadı. Anastas’a alıcı gözle bir kez daha baktı. Sağ kaşında, yukarıdan aşağıya doğru olmak üzere yan yana duran iki piercing’i, arkadan lastik marifetiyle tutturulmuş atkuyruğu uzun saçları, blucini, spor ayakkabıları, yarısı pantolonun üzerine çıkarılmış spor gömleğiyle, az önce Gezi Parkı’ndan çıkmış gibiydi.</p>

    <p class="paragraf">“Demek...” diye söylendi Anastas’ın da duyabileceği gibi. “Şimdinin papazları direnişçi gibi oluyor.”</p>

    <p class="paragraf">Anastas genç kızın söylediği sözlere kızmadı, tersine düşüncesini açıklama imkânı yakaladığı için sevindi.</p>

    <p class="paragraf">“Yok öyle değil. Galiba, şimdinin direnişçileri daha çok papaz gibiler.”</p>

    <p class="paragraf">İki genç gülümsemeyi düşündülerse de olmadı. Lena hemen kapının arkasında can çekişirken, Sıraselviler’den kesif gaz kokusu ve slogan sesleri gelmeye devam ederken, koridorlar yaralılarla dolup taşarken, anneler ve babalar çocuklarının, çocuklar anne ve babalarının sağlık haberlerini almaya çalışırken, değil gülümsemek, düşüncesi bile fazla gelmişti ikisine de.</p>

    <p class="paragraf">Genç kız, delikanlıdan daha atak çıktı ve “Bence gidip doktoru bulalım ve bir kez daha soralım Lena ile ilgili planlarının ne olduğunu” dedi.</p>

    <p class="paragraf">Genç adam, “Ben de tam bunu düşünüyordum” diye karşılık verdi ona ve devam etti.</p>

    <p class="paragraf">“Alacağımız cevaba göre mutlaka gidip annem ve babamla konuşmam gerekiyor. Yoksa çok kızarlar. Daha da önemlisi, bu sorumluluğu tek başıma taşıyacak kadar güçlü değilim.”</p>

    <p class="paragraf">Otuzuna merdiven dayamış adamın anne ve babasından söz ederken çocuk gibi davranması Elif’in hoşuna gitti. “Hadi o zaman...” dedi ve delikanlıyı elinden tutup peşi sıra sürükledi.</p>

    <p class="arabaslik_sol" id="_idParaDest-14">TV’lerin Sahibi İktidar Partisi</p>

    <p class="paragraf">“Mesele hepimize dayatılan şu berbat düzenle hesaplaşmaksa eğer...” dedi Anastas. “Bunun en âlâsını ben yaparım ve yapacağım.”</p>

    <p class="paragraf">Feriköy’deki baba evinde, yarım gün kadar önce arkadaş olduğu Elif’e hitap ediyordu genç papaz.</p>

    <p class="paragraf">“Bu arada, benim adım Elif” demişti, Anastas’ı Taksim Hastanesi’nin koridorunda elinden tutup doktora doğru sürüklerken genç kız.</p>

    <p class="paragraf">Önce doktorla konuşmuş, Lena’nın uyandırılmasının tehlikeli, uyutulma süresinin ise belirsiz olduğunu öğrenince, durumu anne ve babasına haber vermekten başka çarelerinin olmadığına karar vermişlerdi.</p>

    <p class="paragraf">Anastas derhal evi aramış, çok zor da olsa ailesini felaketten haberdar etmişti. Anne ve babası alelacele hastaneye gelmiş, gece yarısına doğru ise işbölümü yapmalarının en doğrusu olacağında karar kılmışlardı.</p>

    <p class="paragraf">Annesi Anastas’ı, “Sen git biraz dinlen, yarın sabah gelirsin” diyerek eve göndermişti. Elif de biraz yalnız kalmamak, biraz da genç adamı yalnız bırakmamak için geceyi onun evinde geçirmeye karar vermişti.</p>

    <p class="paragraf">Yürüyerek yarım saat bile sürmeyecek Taksim-Feriköy arasını, direniş sürdüğü için tümüyle arka sokakları kullanarak ancak üç saatte geçebilmişlerdi. Bu arada ateşe, kana ve dehşete birinci elden tanık olmuşlardı. Kardeşinin durumu kadar, yol boyu gördükleri de fişeklemiş olmalıydı Anastas’ı.</p>

    <p class="paragraf">Sonra televizyonu açmıştı iki genç. Kanalların olaylara zırnık kadar yer vermediğine, bazılarının alay eder gibi penguenlerin yaşamına dair belgeseller yayına soktuklarına tanık olmuşlardı. Türkiye toplumu gerçekte ne olduğunu, o ana kadar adını bile bilmediği İşçi Partisi’nin Ulusal Kanal’ı ile Cumhuriyet Halk Partisi’ne yakınlığıyla bilinen Halk TV’den öğrenmeye başlamıştı.</p>

    <p class="paragraf">Elif zap üstüne zap yaparken, televizyonlardan hareketle, Türkiye’nin içinde bulunduğu durumu şöyle özetlemişti:</p>

    <p class="paragraf">“Şu anda, koca ülkede, gerçekte ne olduğunu söyleyen sadece iki televizyon kanalı var. İkisi de muhalefet partilerine ait. Çok anlaşılır bir durum bu. Çünkü bütün öteki onlarca kanalın sahibi iktidar partisi.”</p>

    <p class="arabaslik_sol" id="_idParaDest-15">“Mesele hesaplaşmaksa eğer...”</p>

    <p class="paragraf">Sonra laf dönüp dolaşıp, az önce Anastas’ın “düzenle hesaplaşma”ya dair söylediği sözlere gelmişti.</p>

    <p class="paragraf">“Mesele hepimize dayatılan şu berbat düzenle hesaplaşmaksa eğer...” dedi tekrar Anastas. “Bunun en âlâsını ben yaparım ve yapacağım.”</p>

    <p class="paragraf">Sonra biraz sustu ve ardından “Ne okuyorsun Elif?” diye sordu genç kıza.</p>

    <p class="paragraf">Bu soruya “Sanat tarihi” diye genelleyerek cevap verdi genç kız.</p>

    <p class="paragraf">Anastas’ın yaptığı işi göz önünde bulundurunca, anabilim dalını söylemesinin daha uygun olacağına karar verdi.</p>

    <p class="paragraf">“Bizans sanatı.”</p>

    <p class="paragraf">Biraz bekleyip de Anastas’tan ses çıkmayınca, “İlginç mi?” diye sordu Elif.</p>

    <p class="paragraf">“İlginç mi?” lafını duyunca Anastas’ın yüzü güldü, gözleri parladı. Genç kızın sorusunu, “Hem de çok!” diyerek cevapladı.</p>

    <p class="paragraf">Elif bunun üzerine daha detaylı bilgi vermek için kaldığı yerden devam etti.</p>

    <p class="paragraf">“Türkiye’de bulunan Bizans dönemi mimari eserlerinin sanat tarihi açısından anlamları, Bizans’ın heykel, minyatür ve elyazmaları, Bizans kültürü ve siyasi yapısı...”</p>

    <p class="paragraf">Devam edecekti belki ama Anastas sözünü kesti.</p>

    <p class="paragraf">“Müthiş! Bu durumda, az sonra söyleyeceklerimi daha da iyi anlayacaksın.”</p>

    <p class="paragraf">Genç adam bu sözlerin ardından uzunca bir konuşma yapacakmış gibi derin bir soluk aldı, oturmakta olduğu koltuğa biraz daha yaslandı.</p>

    <p class="paragraf">“Ama müsaade edersen önce sana bir soru sormak istiyorum. Ayasofya Müzesi’ndeki Deisis Mozaiği hakkında ne biliyorsun?”</p>

    <p class="paragraf">Elif kendisini teste tabi tutuluyormuş gibi hissetti. Tepkisini, “Kolay yerden çıktı!” diyerek gösterdi ve soruyu sanki ders anlatıyormuş ya da turist gezdiriyormuş gibi cevapladı.</p>

    <p class="paragraf">“Uzmanlar arasında mutabakat olmasa da bir 12. yüzyıl eseri olarak kabul edilir. Güney galerinin batı duvarında bulunur. Doğu Roma resim sanatında Rönesans’ın başlangıcı sayılır. Yüzlerdeki canlılık ve renk seçimleri nedeniyle bir şaheser olarak kabul edilir. Kıyamet gününde insanlığın affedilmesi için, Vaftizci Yahya ile Meryem ortalarındaki Hazreti İsa’ya yakarmaktadırlar. Mozaik sadece bu nedenlerle değil, başka özellikleriyle de kendisinden çok söz ettirir.”</p>

    <p class="paragraf">“Ne gibi?” diye sordu Anastas.</p>

    <p class="paragraf">“Gizemli olduğu söylenir. Kompozisyonda Vaftizci Yahya ile Meryem arasında duranın aslında İsa olmadığını iddia edenler var. Şimdi adını hatırlayamıyorum ama İsa ile aynı dönemde yaşamış olan bir pagan filozofmuş galiba.”</p>

    <p class="paragraf">Anastas kızın son söyledikleri üzerine gülümsedi ama bir şey demedi. Böyle olunca Elif devam etti.</p>

    <p class="paragraf">“Ayrıca, bazıları Meryem’in ellerini İsa’ya doğru uzatmasını Hıristiyanlığa aykırı buluyor. Kimi araştırmacılar İsa’nın annesi olsa elinde İsa ya da İncil bulundurması gerektiğine işaret ederek, Mecdeleli Meryem olduğunu iddia ediyorlar.”</p>

    <p class="paragraf">Anastas, Elif’in verdiği bilgileri fazlasıyla yeterli buldu. “Bravo” dedi ama küçük bir itirazı vardı.</p>

    <p class="paragraf">“Senin de söylediğin gibi, 12. yüzyıl üzerinde mutabakata varılmış gibi. Ama ben biraz daha eski olduğu kanısındayım. X. Konstantin’in hüküm sürdüğü süre zarfında, yani 1059 ila 1067 yıllarında yapılmış olmasını daha akla yakın buluyorum.”</p>

    <p class="paragraf">Deisis Kompozisyonu üzerine epey kafa yormuş biri olarak, Anastas’ın bilgisinin kaynağını öğrenmek istedi Elif.</p>

    <p class="paragraf">“Neye dayandırıyorsun bu düşünceni?”</p>

    <p class="paragraf">“Bu özel mozaiğin, bulunduğu yere konulması çok özel bir döneme denk gelmeli. Konstantin’in tahta oturmasında etkin rol oynayan Mikhael Psellos’un dönemi bu iş için en uygun olanı. Çünkü Psellos’un felsefesi, kendisinden önce gelen neredeyse bütün öteki Bizans devlet adamlarından farklı. Sadece kendisinden sonra yerini alacak yardımcısı Theophylaktus onunla aynı düşüncede.”</p>

    <p class="paragraf">Uzmanlığı Bizans olmasına karşın, Elif bu konuda daha önce hiçbir şey okumamış ve duymamış olduğunu düşündü. Acaba bu durum kendi dikkatsizliğinden mi kaynaklanıyordu? En iyisinin sormak olduğuna karar verdi.</p>

    <p class="paragraf">“Neden bu konuda ben hiçbir şey bilmiyorum? Ve nedir Psellos’u kendisinden öncekilerden farklı kılan?”</p>

    <p class="paragraf">“Hiçbir şey bilmiyorsun, çünkü Ortodoks Kilisesi zaman içinde Psellos’u yok etmek için elinden geleni yaptı. Farkı ise, tabii ki Hıristiyanlık yorumu.”</p>

    <p class="paragraf">Anastas Elif’in yüzüne “Devam edeyim mi?” der gibi baktı.</p>

    <p class="paragraf">Elif, “Lütfen devam et” dedi. Anastas konuşmaya kaldığı yerden devam etti.</p>

    <p class="paragraf">“Psellos, kadim uygarlıkları ve eski zaman bilgelerini hep Hıristiyanlığın ve Kilise buyruklarının önüne koydu. Yakın çevresiyle yaptığı konuşmalarda kendisini yeni Platoncu olarak tarif ediyordu. Ayrıca, bir pagan filozof ve Pisagor Cemiyeti’nin kurucusu olan Apollonius’un hayranıydı. Onun zamanında, imparatorluk merkezinde din farklı bir şekilde yaşanır oldu. Patrikhanenin tüm itirazlarına karşın, Psellos doğru bildiği yolda ilerledi, Hıristiyanlığı pagan kültürüne yaklaştırdı.”</p>

    <p class="paragraf">Genç adam Elif’in ilgisinin giderek arttığını görünce sevindi. Konuşmasına bir soru sorarak devam etti.</p>

    <p class="paragraf">“Psellos’un adını daha önce hiç duymamış mıydın?”</p>

    <p class="paragraf">“Belki de duymuşumdur ama hatırlamadığıma göre bende bir iz bırakmamış” diye cevap verdi korkarak Elif.</p>

    <p class="paragraf">“Biraz önce söylediğim gibi, önemine vurgu yapılmadığı için aklında kalmadı. Ama senden, bu ismi aklında tutmanı isteyeceğim. Çünkü zamanı gelince benden duyacağın iki laftan biri bu zatı muhtereme dair olacak.”</p>

    <p class="paragraf">Genç kız başıyla olur işareti yaptı ve “Öteki laf hangisi olacak peki?” diye sordu.</p>

    <p class="paragraf">“Kuşkusuz Apollonius. Hani az önce Deisis Kompozisyonu’nu tarif ederken Yahya ile Meryem arasında duran pagan bir felsefeciden söz ettin ya, o işte. Apollonius ve Psellos dönemlerinin en önemli felsefecileridir. İlki Pisagorcu, ondan bin yıl sonra dünyayı şereflendirmiş olan ikincisi ise Platoncudur. Böyle söylenince insana iki ayrı yolun yolcusuymuş gibi gelirler ama öyle değildir.”</p>

    <p class="paragraf">Elif şaşırdı. Felsefe konuşmayı severdi ama böyle Pisagor’lu Platon’lu olanını değil. Damardan girilen felsefe yerine, gündelik hayata derinlemesine bakmayı tercih ederdi.</p>

    <p class="paragraf">Genç kızın düşünceleri yüzüne de yansımış olsa gerek, Anastas konuyu değiştirdi. Gezi Direnişi’ne ve yalanlara geri döndü.</p>

    <p class="paragraf">“Az önce sözünü ettiğimiz Deisis Kompozisyonu var ya, işte o, yalanlara başkaldırının bir sembolüdür. Tıpkı Gezi Direnişi gibi.”</p>

    <p class="paragraf">Elif yine şaşırdı. Tuhaf bir şekilde, son birkaç dakikadır ardı ardına bu duyguya kapıldığını hissediyordu. Sanki <span class="CharOverride-18">Doğru Bildiğimiz Yanlışlar</span> isimli bir kitap okur ya da program seyreder gibiydi. Söz konusu mozaiğin “başkaldırı”yla bir alakasının olduğuna dair bir satır bile okumadığından emindi. Buna karşılık, Anastas da üzerinde konuştuğu konuda belli ki sıradan sayılmayacak bir eğitim almıştı. Teoloji okumuş olması, bir manastıra kapanıp iki yıl süreyle tez yazması da bunun göstergeleri değil miydi? En iyisi dinlemeye devam etmekti.</p>

    <p class="paragraf">Genç adam Elif’in can kulağıyla dinlemeye başladığını görünce devam etti.</p>

    <p class="paragraf">“Deisis Mozaiği bulunduğu yerde olmasını, az önce de dediğim gibi Psellos’a borçludur. Çünkü hem pagan Apollonius hem de Psellos yalancılara karşıdır. Oysa Hıristiyanlığı belirleyenler insanlara hep yalan söylemişlerdir.”</p>

    <p class="paragraf">Elif, “Al işte! Bir kez daha şaşırttı!” diye düşündü.</p>

    <p class="paragraf">Genç kız Anastas’ın kendisini ne kadar çok şaşırttığını saymaktan vazgeçmesinin yerinde olacağını akıl etti. En iyisi, böyle zamanlarda düşüncelerini onunla paylaşmaktı. Verdiği kararı hemen uyguladı.</p>

    <p class="paragraf">“Hem Hıristiyan’sın hem de dininle ilgili kötü sözler söylüyorsun.”</p>

    <p class="paragraf">“Dinimle değil, dinimi bu hale getirenlerle ilgili kötü sözler söylüyorum. Tıpkı ülkemi bu hale getirenlerle ilgili söylediğim gibi. İkisinin arasında fark var.”</p>

    <p class="paragraf">Doğru söylüyordu genç adam. Az önce Hıristiyanlığın değil, Hıristiyanlığı belirleyenlerin yalancılığından söz etmişti. Ülke ve ülkeyi yönetenler ayrımını da tutmuştu bu arada. Bazıları hep birbirine karıştırıyorlardı bu iki kavramı.</p>

    <p class="paragraf">“Peki. Geri aldım” dedi genç kız.</p>

    <p class="paragraf">“Önemli değil ama lütfen az önce söylediğim sözleri de bir kenara yaz. Çünkü ileride, bu konuyla ilgili olarak da benden çok şey duyacaksın.”</p>

    <p class="paragraf">Genç adam “Anlaşıldı mı?” der gibi baktıktan sonra, felsefeyi bir kenara bıraktı ve direnişe dair konuşmaya başladı.</p>

    <p class="paragraf">“Gezi meselesine geri dönecek olursam, insanlar bıktı artık yalan dinlemekten ve patladılar sonunda diye düşünüyorum. Pek çok başka ülkede ve tarih boyunca olageldi bu patlamalar. Bazı yalanlarla yüzleşildi, bazıları unutuldu gitti. Aslında becerilebilse de tarihin başlangıcından bu yana söylenmiş tüm yalanlarla ya da en azından hayati önem taşıyanlarıyla yüzleşilebilseydi ne iyi olurdu. Tabii ki çok zor. Hatta belki imkânsız.”</p>

    <p class="paragraf">Elif’in yüzü sanki ilgisizmiş gibi bir hal alınca Anastas durakladı. Genç kız “Devam et...” deyince konuşmasını kaldığı yerden sürdürdü.</p>

    <p class="paragraf">“En azından dünyayı derinden etkilemiş ve bugün de etkilemeyi sürdüren <span class="CharOverride-18">büyük yalan</span>’lar ortaya dökülemez mi?”</p>

    <p class="paragraf">Elif bu kez de “Şimdi sırası mı bunun?” der gibi baktı.</p>

    <p class="paragraf">Genç adam, Elif konuşmasına ikinci kez ilgisiz kalınca sustu. Dışarıda devrimi andıran bir ayaklanma sürerken kime ilginç gelirdi “yalan” sözcüğü? İlk somut örnek de Elif olmuştu işte. Geri adım atmasının gerektiğini düşündü. Durakladı. Sonra hemen vazgeçti. Zehir gibi bir cümle kurarak kızın dikkatini az önce söylediği sözlerin üzerinde toplamalıydı. Elif’i yerinden zıplatacak cümleyi tasarladı. Şimdi sıra, bunu dramatik bir ses tonuyla karşısındakine aktarmaya gelmişti. Oturduğu koltukta dikleşti. Ellerini de kullanarak derdini anlatmaya girişti.</p>

    <p class="paragraf">“Hazreti İsa diye biri hiç yaşamadı desem! 325 yılından bu yana insanların kandırıldığını söylesem! Dönemin din adamlarının İsa diye bir karakter yarattıklarını iddia etsem! Sonradan gelenleri de bu yalanın sürdürücüsü olarak suçlasam! Üstüne üstlük, bütün bu söylediklerimin kanıtlarına sahip olduğumu açıklasam!”</p>

    <p class="paragraf">Elif’in yüzündeki ifade, Anastas’a “Şimdi oldu!” dedirtti.</p>

    <p class="paragraf">“İşte böyle...” diye düşündü “Önce vuracaksın, sonra açıklayacaksın. Daha doğrusu, öyle bir söyleyeceksin ki karşındakiler senden açıklamanı isteyecekler.”</p>

    <p class="paragraf">Tam da genç adamın düşündüğü gibi olmuştu. Elif böyle zamanlarda hep yaptığı gibi altın sarısı saçlarını arkada topladı, mavi gözlerini sonuna kadar açarak ilk sorusunu sordu.</p>

    <p class="paragraf">“Nasıl yani?”</p>

    <p class="paragraf">Anastas, genç kızın sorusunu cevaplamadan uzun uzun düşündü.</p>

    <p class="arabaslik_sol" id="_idParaDest-16">Taraf Olmayan Bertaraf Olur!</p>

    <p class="paragraf">On yılı aşkın süreyle ülkeyi yöneten siyasal iktidar ve özellikle başbakan, kendisi gibi düşünmeyenleri aşırı baskı altına almış, toplumu patlama noktasına getirmişti.</p>

    <p class="paragraf">İktidar koltuğuna oturduğu günden itibaren “Taraf olmayan bertaraf olur!” politikasıyla kendisi gibi düşünmeyen ve düşünme ihtimali olmayanları tehdit eden ve zaman içinde söylediğini gerçekleştiren hükümet, üçüncü döneminde de seçimi kazanınca zafer sarhoşu olmuştu. Başka bir deyişle, şirazesinden çıkmıştı.</p>

    <p class="paragraf">Bu durumun bir devamı olarak, Gezi Parkı’nı da AVM’ye dönüştürerek yandaşlarına peşkeş çekmeye kalkınca, kızılca kıyamet koptu.</p>

    <p class="paragraf">İstanbul’un ve dolayısıyla Türkiye’nin merkezi olma özelliği taşıyan Taksim’de, bir avuç genç insanın cansiperane mücadelesi sonucu her şey tüm açıklığıyla ortalığa döküldü.</p>

    <p class="paragraf">Ülkenin uzunca bir süredir “biz” ve “ötekiler” olmak üzere iki ayrı kampa ayrılıp karşı karşıya getirilmiş olduğu, Gezi Direnişi’yle sanki turnusol kâğıdı kullanılmış gibi gözler önüne serildi.</p>

    <p class="paragraf">“Ötekiler” bu eylemle, başbakanın politikalarını alkışlamadıkları için tümüyle bertaraf olmak üzere olduklarını ilk kez tam olarak hissettiler.</p>

    <p class="paragraf">Başbakanın yaptığı canhıraş açıklamaların bir devamı olarak, tüm baskı aygıtları durumdan vazife çıkarıp “ötekiler”in karşısına tüm gücüyle dikildiler.</p>

    <p class="paragraf">Hem de ne dikiliş!</p>

    <p class="paragraf">Gece sükûnete yatan ülke, sabah ateşe uyandı. On iki saatten kısa süre içinde, memleketin bütün kentleri ve kasabaları, kendilerinin de var olduğunu hatırlatmak için sokağa dökülen insanların şiddetle sindirilmeye çalışılması sonucu yangın yerine döndü.</p>

    <p class="paragraf">Ülke dışında bulunan ama cebinde Türkiye Cumhuriyeti pasaportu taşıyan tek bir kişinin yaşadığı yerler bile Taksim, yani direniş olup alev aldı.</p>

    <p class="arabaslik_sol" id="_idParaDest-17">Bombanın Pimi</p>

    <p class="paragraf">Anastas aklından bunları geçirirken, “Böyle sonuç vereceği tahmin edilseydi, kesinlikle o çadırlar ateşe verilmezdi” dedi kendi kendine. Az sonra da, “Eğer Lena başından vurulmasaydı ben Hıristiyanlıkla ilgili planlarımı yürürlüğe belki de asla koymazdım” diye düşündü.</p>

    <p class="paragraf">Belki hesaplaşmaya içdünyasında biraz daha devam edecekti ama Elif’in “Neler düşünüyorsun?” diye soran bakışları karşısında konuşmak zorunda kaldı.</p>

    <p class="paragraf">“Bombayı ateşlemek için pimi çekmek lazım, değil mi?” diye sordu ilk olarak.</p>

    <p class="paragraf">Kızın belli belirsiz “Evet!” cevabından sonra bir soru daha sordu.</p>

    <p class="paragraf">“Sence pim nasıl çekildi?”</p>

    <p class="paragraf">Elif biraz düşündükten sonra, “Galiba çadırların ateşe verilmesi herkes açısından bardağı taşıran son damla oldu” dedi.</p>

    <p class="paragraf">Anastas başını salladı.</p>

    <p class="paragraf">“Doğru söylüyorsun, bu örnekte pimi çekenler kötüler oldu. Benim örneğimde ise iyiler olacak.”</p>

    <p class="paragraf">Genç kız hiçbir şey söylemedi. Bekledi. Anastas devam etti.</p>

    <p class="paragraf">“Türkiye’nin nüfusu seksen milyon civarında. Peki Hıristiyan dünyasının ne kadar olduğunu biliyor musun?”</p>

    <p class="paragraf">Elif bilmediğini söyleyince, sorusunu kendisi cevapladı.</p>

    <p class="paragraf">“Dünyada iki milyar Hıristiyan yaşıyor. Ve ben, tıpkı Gezi Direnişi’nde olduğu gibi bu dinin inananlarını sarsmak niyetindeyim.”</p>

    <p class="paragraf">Genç kız şaşırdı. “Nasıl?” dedi.</p>

    <p class="paragraf">“Az önce söyledim ya!”</p>

    <p class="paragraf">Genç kız anlamaz gözlerle bakmayı sürdürünce, Anastas “sarsmak” sözcüğüyle kastının ne olduğunu açıkladı.</p>

    <p class="paragraf">“İyi eğitim görmüş, tezleriyle dikkat çekmiş bir Hıristiyan teolog ve din adamı olarak ‘Hazreti İsa diye biri hiç yaşamadı! Din adamları bugüne kadar sizi kandırdılar!’ diye haykıracağım ve bunu kanıtlayacağım.”</p>

    <p class="paragraf">Anastas, Elif’in şaşkınlık dolu bakışları arasında Pavlus’un Korintlilere yazdığı birinci mektuba bir göndermede bulundu.</p>

    <p class="paragraf">“Çünkü yapılmış olan, yapılan ve eğer müdahale edilmezse binlerce yıl daha yapılmaya devam edilecek olan, <span class="CharOverride-18">bilgelerin bilgeliklerinin yok edilmesi ve akıllıların akıllarının boşa çıkartılması</span>’ndan başka bir şey değil. Demek istediğim, birileri tanrı rolüne soyunmuş, ötekilerse bunu kabullenmiş durumda. Tanrı’nın bundan haberi olduğunu hiç sanmıyorum.”</p>
  </div>
</body>
</html>
