<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>4-13</title>
  <link href="../Styles/idGeneratedStyles.css" rel="stylesheet" type="text/css"/>
</head>

<body id="x4" xml:lang="tr-TR">
  <div class="Basic-Text-Frame">
    <p class="split"/>

    <p class="anabaslik" id="_idParaDest-133">20 Haziran</p>

    <p class="arabaslik_sol" id="_idParaDest-134">Kim Dersini İyi Çalıştı?</p>

    <p class="paragraf">Üç arkadaş National Rail’in 11.19’da Brighton’dan hareket eden treninden, King’s Cross istasyonunda saat 12.36’da indiler.</p>

    <p class="paragraf">Trenden platforma adımını atarken, “Bu şehirde bir yıl yaşadım” dedi Elif.</p>

    <p class="paragraf">Anastas ise, “Biz de altı ay birlikte altı ay farklı zamanlarda burada bulunduk” dedi Viktor’u göstererek.</p>

    <p class="paragraf">“O halde söyle bakalım Covent Garden’a nasıl gideceğiz?” dedi Elif’in kendisini işaret etmesi üzerine dev adam.</p>

    <p class="paragraf">Viktor gülümsedi ve “Çok kolay” diye cevapladı Elif’i.</p>

    <p class="paragraf">Ama daha o cevap vermeden, güzel kız, “Piccadily hattında, güney istikametinde giden bir trene bineceğiz ve üç durak sonra ineceğiz” dedi.</p>

    <p class="paragraf">Anastas güldü ve “Kesinlikle hatırladığından değil. Bence gece dersini çok iyi çalışmışsın ondan” diyerek burun kıvırdı ve yürümeye başladı.</p>

    <p class="paragraf">Elif ve Viktor birbirlerine bakıp gülümsediler. Belli ki herkes dersini çok iyi çalışmıştı.</p>

    <p class="paragraf">Üç arkadaş bilet gişesinde, otobüs ve metroda kullanılan türden plastik kartlar alıp ellişer pound yüklettiler. On beş dakika geçmeden, metro istasyonunda, Covent Garden’a gidecek treni beklemeye koyulmuşlardı.</p>

    <p class="paragraf">“İlk tren bir dakika sonra” dedi Anastas elektronik göstergeye bakıp.</p>

    <p class="paragraf">“Bu nimetten seksen yıldır yararlanıyor insanlar” diye söylendi Elif.</p>

    <p class="paragraf">Anastas ve Viktor’un başlarını sallayarak kendisini onayladıklarını görünce, devam etmesi gerektiğini düşündü.</p>

    <p class="paragraf">“On bir hatta, iki yüz yetmiş istasyonla, günde bir buçuk milyona yakın insanı taşıyor Londra metrosu. İstanbul’da, yirmi yıldır iktidarda olan ve kendisini belediyeciliğin allame-i cihanı zanneden yöneticilerin üretebildiği ise, sadece üç hat ile altmış iki istasyon. Bunların çoğu yerin üstünde ve kendilerinden önce de vardı.”</p>

    <p class="paragraf">Viktor, “Ama sayılamayacak kadar çok AVM ve gökdelen diktiler ya!” dedi müstehzi bir edayla.</p>

    <p class="paragraf">Elif tüm kızgınlığıyla, “Evet ve bu yüzden, akşam trafiğe çıkanlar en iyi ihtimalle üç saatte evlerine ulaşabiliyorlar” diye sertçe cevapladı onu.</p>

    <p class="paragraf">“Tamam, tamam” dedi dev adam. “Bana neden kızıyorsun? Hatırlasana, biz dostuz. Aynı cephedeyiz. Ben de çevreciyim. Tıpkı senin gibi. Unuttun mu yoksa?”</p>

    <p class="paragraf">Viktor’un davranışı Anastas’ı güldürdü. Elif de güldü.</p>

    <p class="paragraf">Bir dakika çabuk geçmiş, tren görünmüştü.</p>

    <p class="paragraf">Genç kız trene biner binmez, “Üç dakika sonra Covent Garden’da olacağız” diyerek az önceki konuşmasını sürdüreceğini belli etti ve oturur oturmaz konuşmaya başladı.</p>

    <p class="paragraf">“Düşünebiliyor musunuz? Durmadan içinde insanlar yaşayacak binalar dikiyorsunuz ama yollarınızda bir değişiklik olmuyor. Elinizdeki aks sayısı aynı, caddelerinizin ve sokaklarınızın genişliğinde bir değişiklik yok ama siz onları kullanacak insan sayısını yirmi yıl içinde kim bilir kaç kat artırıyorsunuz ve dönüp insanlara, on yılda yüz kırk bir kilometre metro hattı yaptığınızı söylüyorsunuz, alay eder gibi.”</p>

    <p class="paragraf">Anastas genç kızın atladığı bir noktayı hatırlattı.</p>

    <p class="paragraf">“Bu istasyonların da büyük bir çoğunluğu yerin üstünde tabii.”</p>

    <p class="paragraf">Elif başını sallayarak konuşmasını sürdürdü.</p>

    <p class="paragraf">“Dün neden Maslak civarında bulunan plazaların pek çoğunda insanlar kapıların önüne çıkıp ‘duran insan’ eylemi yaptılar biliyor musunuz? Ya da şöyle sorayım: Gezi Direnişi’ne neden o kadar çok beyaz yakalı her zaman olduğu gibi sadece lafla değil de fiilen destek verdi ve vermeyi sürdürüyor? Çünkü bu insanlar, artık geleceklerinden endişe etmekten ve buna uygun uzaktan destekleme halinden vazgeçtiler. Düne kadar hep yaklaşıyor diye düşündükleri felaketin, aslında yaşanmakta olduğunu, kendilerinin de bunun çilesini çektiklerini nihayet fark ettiler. Böyle olunca da canhıraş çığlıklarla kendilerini sokaklara attılar.”</p>

    <p class="paragraf">Genç kızın sözleri Anastas’a sevgili Lena’sını hatırlattı. Aslında tam da Elif’in tarif ettiği insanlardan biriydi kardeşi. Susmuş, susmuş, sıra kendi parkına gelince, yaşam alanını korumak için “Hayır!” demiş ve başından bir gaz bombasıyla vurulmuştu. Şimdi bir hastane köşesinde ölümü bekliyordu.</p>

    <p class="paragraf">Derin bir of çekti genç adam. “Aslında çok da bir şey istemiyor beyaz yakalılar” diyerek Elif’in sözlerine bir katkıda bulunmak istedi.</p>

    <p class="paragraf">Viktor ve genç kızın birlikte “Nasıl yani?” der gibi baktıklarını görünce sözlerini şöyle sürdürdü.</p>

    <p class="paragraf">“Makul bir sürede işlerine gidebilmek, evlerine dönebilmek istiyorlar. Buna karşılık, çalıştıkları sürece sarf ettikleri enerjiden daha fazlasını yollarda harcıyorlar. Hafta sonlarında, içinde beş gün geçirdikleri plazalar gibi yerler yerine, yeşilliklere koşmak istiyorlar. Ama yok! Bitti! Yirmi yıl önce annemizle babamızın bizimle yaptıklarını onlar da kendi çocuklarıyla yapabilmek istiyorlar ama bu artık ne yazık ki mümkün değil.”</p>

    <p class="paragraf">Elif arkadaşına hak verdi. Onun bıraktığı yerden kızgın bir ses tonuyla devam etti.</p>

    <p class="paragraf">“Ve sen, ‘Artık yeter!’ diye başkaldıran bu insanları Lena örneğinde olduğu gibi başlarından bombayla vuruyorsun. Karşılarına, sırtından hiç çıkarmadığın diktatoryal duruşunla dikilip, isteseler de istemeseler de Gezi Parkı’nın AVM’ye dönüştürüleceğini söylüyorsun.”</p>

    <p class="paragraf">Dev adam, Elif ve Anastas arasında geçen konuşmaya müdahil olması, içini dökmesi gerektiğini düşünmüş olsa gerek, konuşmaya kendi fikriyle dahil oldu.</p>

    <p class="paragraf">“Gel bak bakalım Londra’nın merkezine, son yirmi yıl içinde kaç tane AVM ya da gökdelen dikilmiş? Toplasan, bir elin parmaklarını geçmez. Burada başbakan da belediye başkanı da, bırak kentin merkezindeki bir parkı AVM’ye dönüştürmeyi, aklından bile geçiremez.”</p>

    <p class="paragraf">Üç arkadaş, Londra ve metro bağlamında Gezi Direnişi üzerine konuşurken Russell Square ve Holborn geride kaldı. Covent Garden anons edilince, gençler oturdukları yerlerden kalkıp sırt çantalarını omuzlarına geçirdiler.</p>

    <p class="paragraf">Anastas sanki sadece kendisine zimmetliymiş gibi, içinde metal kutu bulunan çantayı da yüklendi.</p>

    <p class="arabaslik_sol" id="_idParaDest-135">Thistle Oteli</p>

    <p class="paragraf">British Museum’a yakın olduğu için seçtikleri Thistle Oteli’nde yan yana odalara yerleşen üç arkadaştan Anastas, “Karar verdiğimiz gibi, planımızı hemen bugün uygulamaya koyalım” dedi.</p>

    <p class="paragraf">Viktor “Olur. O halde ben önce British Museum’a uğrayacağım. Sonra bir fotokopi makinesi ve yeteri kadar kâğıt alıp geri döneceğim” diyerek ayağa kalktı.</p>

    <p class="paragraf">“Bu durumda” dedi Anastas. “Elif burada kalıyor ve ben de British Library’deki dostumuzu ziyarete gidiyorum.”</p>

    <p class="paragraf">Elif iki genç papazı, “Bu durumda, ben banyoya giriyorum ve siz gelene kadar suyun içinde kalıyorum” diyerek cevapladı.</p>

    <p class="paragraf">Anastas Viktor’dan ayrılırken, “Eyvallah Bogomilci, Allah zihin açıklığı versin” dedi.</p>

    <p class="paragraf">Dev adam gülümsedi ve “Sana da” diyerek cevapladı arkadaşını.</p>

    <p class="arabaslik_sol" id="_idParaDest-136">British Museum</p>

    <p class="paragraf">Viktor British Museum’un merdivenlerini tırmanırken, “Bakalım beklediğimiz ilgiliyi görebilecek miyiz?” diye düşündü. Dünyanın en ünlü müzesinin girişinde, konuşmak istediği kişinin adını söyledi ve randevusu olduğuna dikkat çekti.</p>

    <p class="paragraf">Ziyaret etmek istediği kişiyi telefonla arayan danışma görevlisi, kendisini dikkatle izleyen Anastas’a, “Sizi bekliyor” dedi. Ayağa kalktı ve ellerini de kullanarak nereye doğru gitmesi gerektiğini tarif etti.</p>

    <p class="paragraf">Dev adam, kapısında Morice Berge/Curator levhası bulunan kapıyı görünce “Hadi hayırlısı” diye düşünerek tıklattı ve içeriye girdi.</p>

    <p class="paragraf">Orta yaşın biraz üstünde, tipik bir İngiliz olan küratörün görünen tek “aykırı” yanı, sağ kaşının üzerinde, usturayla yapıldığı belli olan 11 işaretiydi.</p>

    <p class="paragraf">Viktor işareti görünce gülümsedi. Onun sağ kaşına takılı ve yine 11’i sembolize eden iki dikey piercing de karşısındaki adamın gülümsemesine yol açmıştı.</p>

    <p class="paragraf">“Ortak bir dostumuz var” diyerek söze başladı dev adam. Küçük sırt çantasına uzanırken de, “Bunları görmek isteyeceğinizi tahmin etti” diyerek konuşmasını sürdürdü.</p>

    <p class="paragraf">Bay Berge, “Biliyorum” diye yanıtladı dev adamı.</p>

    <p class="paragraf">“Sizi epeydir bekliyordum. Şimdi bana bir dakika müsaade edin, Atina’daki ortak dostumuzu arayayım. Endişe ya da meraktan ölmesini istemiyorsak, kendisine benimle birlikte olduğunuzu söylememizde yarar var.”</p>

    <p class="paragraf">Viktor adamın ne demek istediğini gayet iyi anladı. British Museum küratörü, belli ki sevgili hocasını aramak için izin istiyordu.</p>

    <p class="paragraf">Telefonda kendisini tanıtan Bay Berge, “Karşımda dev gibi bir adam oturuyor. Saçları sakallarına karışmış. Tıpkı senin tarif ettiğin gibi, yuvarlak tel çerçeveli gözlüğünü ikide bir yukarıya doğru itiyor. Söylediğine göre adı Viktor’muş” dedi. Başka söyleyecekleri de vardı.</p>

    <p class="paragraf">“Tabii ki bundan sonra da aramaya devam et ama onun ve arkadaşının sağlık durumunu sormak için artık gerek kalmadı. Kendisi burada, benimle birlikte.”</p>

    <p class="paragraf">Konuşmasını tamamlayıp telefonu kapatan Bay Berge, “Şimdi bakalım mı az önce çantandan çıkarmaya çalıştığın şeye?” diye sordu.</p>

    <p class="paragraf">Viktor, bir bez parçasına sarılmış altın haritayı çantasından aldı ve itinayla Morice Berge’in önüne koydu.</p>

    <p class="paragraf">Küratör eline almadan önce, altın haritaya uzaktan ve yakından dikkatle baktı. Sonra, çekmecesinden çıkardığı bir eldivenle tuttuğu metal levhayı, masasının üzerinde duran büyüteç yardımıyla uzun uzun ve çeşitli açılardan inceledi. Ardından ilk yorumunu “Muhteşem!” diyerek yaptı.</p>

    <p class="paragraf">İlk izlenimini ifade ettikten sonra koltuğunda biraz geriye çekilen British Museum küratörü, bu kez tane tane konuşmaya başladı.</p>

    <p class="paragraf">“Tabii ki sır olarak saklayacağımız geldiği yer de göz önünde bulundurulduğunda, orijinal olduğuna dair hiçbir kuşkumuz kalmıyor. Eminim metalle ilgili testleri gerçekleştirecek uzmanlarımız da bunu teyit edeceklerdir.”</p>

    <p class="paragraf">Adamın konuşmaları Viktor’un hoşuna gitti. “O halde ilerleyebilir miyiz?” diye sordu.</p>

    <p class="paragraf">“Evet, tabii ki” dedi Bay Berge ve saatine baktı. Yerinden kalkarken konuşmasını sürdürdü.</p>

    <p class="paragraf">“Tam söylediğiniz saatte geldiniz ve burada da vakit kaybetmedik. İsterseniz şimdi benimle gelin ve müzenin imkânlarından yararlanarak, yapmamız gerekenler her neyse yapalım.”</p>

    <p class="arabaslik_sol" id="_idParaDest-137">British Library</p>

    <p class="paragraf">Catherina Hoare, genç adam odasına girdiğinde kaşlarında bulunan iki piercing’i işaret ederek “Çok modern! İyi düşünülmüş!” demişti.</p>

    <p class="paragraf">Sonra kafeteryaya doğru birlikte yürürlerken, “Kolunuza girebilir miyim genç dostum?” diye sormuştu. Ardından, “Eşim her sabah usturasını itinayla eline alır ve sağ kaşındaki 11 işaretini belirginleştirirdi. Siz kolayını bulmuşsunuz” diyerek gülümsemişti.</p>

    <p class="paragraf">Anastas yaşlı kadına yerine oturması için yardım ettikten sonra aldığı çayların servisini yaptı. İşini tamamlayınca, “Ortak bir dostumuz var” dedi.</p>

    <p class="paragraf">Yaşlı kadın başını sallayınca, genç papaz Atina’daki hocasından söz etti.</p>

    <p class="paragraf">O konuşurken Bayan Hoare’un gözleri parladı ve “Eşimin en iyi öğrencisiydi” diye cevapladı Anastas’ı. Başka söyleyecekleri de vardı.</p>

    <p class="paragraf">“Evimizden çıkmazdı. Biraz çocuğumuz olmadığı, biraz da Pisagor Cemiyeti’ne aday olarak gönderildiği için, onu elimizden geldiğince şımartmaya çalıştık. Tabii ki başaramadık. O kadar asildi ki koca bir adam olduktan sonra bile ilk günkü davranışlarında en küçük bir değişikliğe gitmedi. Demek onun öğrencisisin.”</p>

    <p class="paragraf">“Evet” dedi Anastas. Hocasının, kendisine Pisagor Cemiyeti’nden söz ettiği günler gözünün önünden geçti. “Neyse!” diye düşündü sonra. Sadede gelmekte yarar vardı.</p>

    <p class="paragraf">“Arkadaşlarım Viktor ve Elif’le birlikte şu ana kadar neler yaptığımızdan haberdarsınız. Tahmin edebileceğiniz gibi zor günler geçirdik ama sonuna geldik.”</p>

    <p class="paragraf">Bayan Hoare genç papazın sözünü kesti.</p>

    <p class="paragraf">“Özellikle de senin çektiğin zorluklardan haberdarım” dedi. Derin bir nefes alarak konuşmasını sürdürdü.</p>

    <p class="paragraf">“Kız kardeşinin başına gelenleri biliyorum. Gazetelerde de okudum, hocandan da dinledim. Sana bir şey söyleyeyim mi delikanlı? Benzeri bir durumda galiba ben de aynı senin gibi davranırdım.”</p>

    <p class="paragraf">Anastas teşekkür edip geçiştirmeye çalıştıysa da Bayan Hoare konuşmasına ara vermeden devam etti.</p>

    <p class="paragraf">“Öyle bir durum ki bu, insan elinden gelenin en büyüğüyle karşılık vermek istiyor. Ve doğrusu da bu. Yani senin yapmaya çalıştığın. Eğer sevgili kardeşini bu hale getiren, işgüzar bir polis memurunun arızi davranışı olsaydı farklı yaklaşabilirdim. Ama öyle değil! Karşında kurulmuş koca bir sistem var ve bu devasa yapı seni ve tabii başkalarını da insan olarak görmemekte ısrar ediyor. Bu durumda insan olanın yapacağı görev tanımı, tam da senin yaptığın gibi olmak zorunda. Başka çıkar yol yok ki!”</p>

    <p class="paragraf">Yaşlı kadının sözleri Anastas’ın gözlerinin parlamasına yol açtı. Yaşadığı ülkeden bilmem kaç bin kilometre uzakta kendisini anlayan biriyle birlikte olmak hoşuna gitti.</p>

    <p class="paragraf">“Doğru söylüyorsunuz. Yalan, dolan, riya üzerine kurulu bir sistem içinde yaşıyoruz. Sadece orada değil, burada da. O halde değiştirmemiz gereken, dünyanın her yerinde sistemin parçası haline gelmiş yalanlar. Doğrusu, beni anlıyor olmanıza çok sevindim. Umarım herkes, özellikle de Hıristiyanlar ne yapmaya çalıştığımı anlarlar.”</p>

    <p class="paragraf">“Emin değilim” dedi genç papazın bu sözleri üzerine yaşlı kadın. Neden böyle düşündüğünü açıkladı.</p>

    <p class="paragraf">“Öncelikle, bunun sadece bir din meselesi olmadığında hemfikir olmamız gerekiyor. Dünya kadar Hıristiyan sana hain gözüyle bakacak bundan emin ol. Ama az sayıda Hıristiyan, Müslüman ve Musevi ‘Vay!’ deyip düşünecek. Çoğunluğun beyni tembelliğe o kadar alıştırılmış ki biraz karmaşık bir olayı bile görmezden gelmeyi tercih ediyor. Karşılarında gerçekleşen en büyük olaylar bile, algılama engeli olan bu insanlara ulaşamıyor, kaybolup gidiyor.”</p>

    <p class="paragraf">Genç adam başını salladı ve “Bu konuyu daha geniş bir zamanda enine boyuna konuşalım” dedi.</p>

    <p class="paragraf">Bayan Hoare, genç papazın zihninden geçenleri okumuş gibi, “Şu anda bir arkadaşın da British Museum’da Morice’le plan yapıyor anladığım kadarıyla. Öyle değil mi?” diye sordu.</p>

    <p class="paragraf">“Evet” diye cevapladı yaşlı kadını Anastas ve teknik detayları konuşmak üzere küçük sırt çantasının cebinden not defterini ve kalemini çıkardı. Ayrıca yanında getirdiği iki elyazmasını da zamanı geldiğinde masanın üzerine çıkarmak üzere hazır etti.</p>

    <p class="arabaslik_sol" id="_idParaDest-138">Yeniden Otelde</p>

    <p class="paragraf">Doğrudan Elif’in odasına giden Viktor, elindeki büyük naylon torbayı yatağın üzerine koyup geniş koltuğa oturdu.</p>

    <p class="paragraf">“Çok iyi gitti” diye başladı konuşmaya.</p>

    <p class="paragraf">‘Hemen şimdi mi anlatayım, yoksa Anastas’ın gelmesini bekleyelim tekrar olmasın mı?”</p>

    <p class="paragraf">“Tekrar olmasın” diye cevapladı Viktor’u Elif. Sonra, “O halde, sen beni dinle” dedi.</p>

    <p class="paragraf">“İngiliz televizyonları Türkiye’yi yakından takip ediyor. Bir yorumcu, ‘Yirmi gündür süren büyük ayaklanma daha da devam edecek gibi görünüyor’ dedi. Ayrıca, üniversitelerdeki mezuniyet törenlerinin hükümete karşı gösteriler furyası haline dönüştüğünden de söz etti ve gençliğin, hükümetin Gezi Direnişi’nde gösterdiği tavrı bu yolla cezalandırdığına dikkat çekti. Hastanelerden gelen kötü haberler, gösterilerin sürmesinin önemli nedenlerinden biri olarak görülüyor. Bu arada, Lena’yla ilgili yine aynı, uykuda tutulduğuna dair haberi verdiler. Ailenin albümünden, Anastas’ın da içinde bulunduğu bazı resimler gösterdiler.”</p>

    <p class="paragraf">Elif televizyondan duyduklarını Viktor’a aktarırken odasının kapısı vuruldu. Konuşmasını noktalayan genç kız kapıyı açtı. Anastas gülümseyerek içeriye girdi ve hemen konuşmaya başladı.</p>

    <p class="paragraf">“Benim cephemde her şey yolunda gitti. Bayan Catherina Hoare, gereken her şekilde desteğini vereceğini söyledi. İngiltere’deki Pisagor Cemiyeti’nin yapacaklarımızdan haberi varmış. Londra’da bu iş için özel bir toplantı yapılmış ve oybirliğiyle, destek kararı alınmış.”</p>

    <p class="paragraf">Arkadaşının söyledikleri Viktor’u çok sevindirdi.</p>

    <p class="paragraf">“Morice Berge’in ağzı biraz daha sıkıydı. İstediğimiz gibi The Raymond and Beverley Sacler Odaları’nın birleştirilmiş olarak yarın akşamüstü için kiralandığını söyledi. Konferans mekânı tiyatro biçiminde dizayn edilecekmiş ve hem başta hem de sonda isteyenlere çay ve kahve ikramı yapılacakmış. Ne kadar para ödememiz gerektiğini sordum, Pisagor Cemiyeti’nin Londra bölümü, British Museum’da yapılacak tüm masrafları üstlenmiş.”</p>

    <p class="paragraf">“Bu durumda...” diye sordu Elif. “Medyaya bilgi vermeye başlayabilir miyiz?”</p>

    <p class="paragraf">Viktor genç kızın sorusunu başını sallayarak ve “Tabii” diyerek cevapladı.</p>

    <p class="paragraf">Anastas ise, “Bayan Hoare da isteklerimizi yerine getirebileceğini, yapılması zorunlu işlerle ilgili olarak hazır beklediklerini söyledi” dedi.</p>

    <p class="paragraf">Karşılıklı olarak duydukları Anastas ve Viktor’u, her ikisinden duydukları da Elif’i mutlu etti.</p>

    <p class="paragraf">“Peki...” diye sordu genç kız. “İstediklerimizi, akşama ya da sabahın erken saatlerine kadar yetiştirebilecekler mi?”</p>

    <p class="paragraf">“Bayan Hoare bu akşama yetiştireceğini söyledi. Ayrıca gelirken, vakit kaybetmeyelim diye, yanında hazır yiyecekler de getirecek.”</p>

    <p class="paragraf">Viktor da, “Bay Berge açısından da bir sorun varmış gibi görünmüyordu. Keşke biraz daha vaktimiz olabilseydi filan gibi laflar etti ama sonuç olarak o da akşama isteğimizi yerine getirmiş olarak gelecek.”</p>

    <p class="paragraf">“Müthiş!” dedi duyduğu açıklamalar üzerine Elif ve ellerini çırptı.</p>

    <p class="paragraf">“Şimdi sıra bizde. Bence hemen başlayalım çalışmaya.”</p>

    <p class="arabaslik_sol" id="_idParaDest-139">İşbaşı Yapılır</p>

    <p class="paragraf">On gün süren yat yolculuğu esnasında Londra’da neler yapacaklarını adım adım planlamış olan üç arkadaş, Thistle Oteli’nde, Elif’in odasında, yeniden çalışmaya başladılar.</p>

    <p class="paragraf">Viktor gelirken satın aldığı aynı zamanda printer olarak da kullanılan faks makinesini fişe taktı.</p>

    <p class="paragraf">Anastas MacBook Pro’sunu küçük sırt çantasından çıkardı ve bir dosyada topladığı çalışmaları açtı.</p>

    <p class="paragraf">Elif de not defterini açıp telefonu önüne çekince, çalışmak için gereken her şey tamamlanmış oldu.</p>

    <p class="paragraf">“Televizyonlardan mı gazetelerden mi başlayalım?” diye sordu genç kız.</p>

    <p class="paragraf">Anastas “Gazetelerden” deyince, önündeki listede ilk sırada olan <span class="CharOverride-18">The Guardian</span> gazetesini aradı ve anlatacaklarıyla ilgileneceğinden emin oldukları muhabirin ismini söyledi. Aradığı adam karşısındaydı.</p>

    <p class="paragraf">“Hello Sir...”</p>

    <p class="paragraf">Akıcı bir İngilizceyle elinde yazılı olan bilgileri karşısındaki adama aktaran Elif, ondan gelen soruları da mükemmel bir şekilde cevapladı. Sonra dönüp konuştuğu muhabirin kendisine neler söylediğini arkadaşlarıyla paylaştı.</p>

    <p class="paragraf">“Adam deliye döndü. Yarın mutlaka British Museum’da olacağını, Bay Berge ve Bayan Hoare’u gayet iyi tanıdığını söyledi. Eminim telefonu kapatır kapatmaz onları aramıştır. Bilgi notunu e-mail olarak da faks olarak da göndermemizi istedi. Ayrıca resimleri yüksek çözünürlüklü olarak rica etti.”</p>

    <p class="paragraf">Elif sıradaki gazete olan <span class="CharOverride-18">The Times</span>’ın numarasını çevirirken bir küçük ayrıntı daha ekledi.</p>

    <p class="paragraf">“Açıklama için iki odayı birden mi yoksa tekini mi kullanacağımızı sordu. İkisini de kullanacağımızı söyleyince biraz bozuldu. Anladığım kadarıyla büyük bir basın toplantısı olması pek hoşuna gitmedi. Kendisi için özel bir görüşme ayarlayabilip ayarlayamayacağımızı sordu. Olabileceğini, detayları basın toplantısından sonra konuşabileceğimizi söyledim.”</p>

    <p class="paragraf">Elif, <span class="CharOverride-18">The Times</span>’tan istediği muhabirle konuşmaya başlayınca, Anastas Viktor’a döndü ve “Bu kızı bize Allah göndermiş olabilir mi?” diye sordu.</p>

    <p class="paragraf">Dev adam, “Özellikle de şu aralar herhangi bir cümlede Allah’ın adını kullanmamanda yarar var. Tam da oğluyla ilgili ileri geri hareketlerde bulunurken, ne olur ne olmaz!” diye gülerek cevapladı arkadaşını.</p>

    <p class="paragraf">Kendi laptopunu kullanarak bastığı çağrı metnini olmuş mu diye uzatırken de şakasını sürdürdü.</p>

    <p class="paragraf">“Yaptığımız işi göz önünde bulundurduğumuzda, tam da açıklamayı yaparken çarpılıp, ağzının ve burnunun farklı yanlara gitmesini ikimiz de istemeyiz değil mi?”</p>

    <p class="paragraf">Viktor’un şakasına, Anastas gibi, telefonda olmasına rağmen Elif de güldü. <span class="CharOverride-18">The Times</span>’la yaptığı görüşme sonuçlanınca, <span class="CharOverride-18">The Independent</span>’i tuşlamaya koyuldu.</p>

    <p class="paragraf">İki telefon arasında “Yarın büyük gün olacak!” diye söylendi.</p>

    <p class="paragraf">Anastas “Neden?” diye sorunca düşüncesini açıkladı.</p>

    <p class="paragraf">“Şu ana kadar aradığım insanların içinde normal düzeyde ilgi gösteren olmadı. Hepsi aşırı tepki verdi. Doğru mu söylüyorum diye sözlerimi tekrarlatanlar çoğunlukta. Birkaç tanesi bu akşam vaktimizin olup olmadığını bile sordu. Biri doğrudan ‘Neredeyseniz söyleyin geleyim, hâlâ bu akşamki baskıya yetiştirebilecek zamanım var’ bile dedi.”</p>

    <p class="paragraf">“Duydum” diye cevapladı Anastas Elif’i. “Sen de onu, ‘Ötekilere haksızlık yapmak istemeyiz değil mi?’ diye cevapladın.”</p>

    <p class="paragraf">Viktor arkadaşının kritik eder gibi konuşması üzerine güldü ve “Ne o, bir kulağın Elif’te galiba?” dedi.</p>

    <p class="paragraf">Üç gencin İngiliz medyasını ve Londra’da merkezi bulunan öteki ülkelerin ünlü basın yayın kuruluşlarını bilgilendirmesi saatlerce sürdü.</p>

    <p class="paragraf">Bir ara Bayan Hoare ve Bay Berge de onlara katıldılar. İkisi de istediklerini tam olarak yerine getirerek gelmişlerdi.</p>

    <p class="paragraf">Onlar gidince, üç genç kaldıkları yerden çalışmaya devam ettiler.</p>
  </div>
</body>
</html>
