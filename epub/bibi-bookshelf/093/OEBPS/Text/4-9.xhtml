<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>4-9</title>
  <link href="../Styles/idGeneratedStyles.css" rel="stylesheet" type="text/css"/>
</head>

<body id="x4" xml:lang="tr-TR">
  <div class="Basic-Text-Frame">
    <p class="split"/>

    <p class="anabaslik" id="_idParaDest-92">7 Haziran</p>

    <p class="arabaslik_sol" id="_idParaDest-93">03.00’e Doğru</p>

    <p class="paragraf">Her şey Pudding Shop’ta konuşulduğu gibi oldu.</p>

    <p class="paragraf">Viktor ve Anastas Ayasofya’ya girdikten sonra turist gibi epeyce dolaşmış, sonra ilerleyen saatlerde sorun çıkmasın diye birkaç kez tuvalete gitmiş ve saat tam 17.00’de restorasyonda çalışan direnişçinin söylediği noktada olmuşlardı.</p>

    <p class="paragraf">İki direnişçi onları, üzerlerinde iş tulumlarıyla tam sözleştikleri yerde bekliyordu.</p>

    <p class="paragraf">Gençler Viktor ve Anastas’la önce ahbaplık ediyor gibi yapmışlar, sağı solu kontrol ettikten sonra iki papazı önünde bulundukları noktadan inşaat alanına sokmuşlardı.</p>

    <p class="paragraf">Biri sanki misafir gelmişler gibi oturacak iki yer gösterirken, öteki paravanı biraz çekerek girişi kapatmıştı.</p>

    <p class="paragraf">Paravanı çeken ve Pudding Shop’ta da kendileriyle görüşen direnişçi, “Bizden başka kimse kalmadı, rahat olun” demişti kulaklarına eğilerek. Öteki direnişçi bu esnada Ayasofya’nın yukarılarından inşaat alanına bakan var mı diye göz gezdirmiş ve “Şimdi götür onları” diye arkadaşına komut vermişti.</p>

    <p class="paragraf">Kendilerine “Gelin!” denilmesi üzerine Anastas ve Viktor ayağa kalkmış, restoratörü izlemiş, önceden hazırlanmış olan gizlenme noktasına girmişlerdi.</p>

    <p class="paragraf">Onlar içeriye girince, iki direnişçi söz verdikleri gibi saklandıkları yerin önünü bir naylon parçası, birkaç iş tulumuyla gizlemiş, sonra da elbiselerini değiştirip gitmişlerdi.</p>

    <p class="arabaslik_sol" id="_idParaDest-94">Sabaha Doğru</p>

    <p class="paragraf">Viktor ve Anastas gizlendikleri yerde kâh oturarak kâh uzanarak ama hiç konuşmadan zaman geçirmiş, saat 19.00’dan itibaren saat başı etrafı dolaşan görevlilerin çıkardıkları sesleri dinlemişlerdi.</p>

    <p class="paragraf">Tıpkı, Pudding Shop’ta kendilerine söylendiği gibi olmuştu. Görevliler yukarıya gitmemiş, alt katı dolaştıktan sonra ana kapıdan çıkıp ofislerine dönmüşlerdi.</p>

    <p class="paragraf">03.00 kontrolünün üzerinden on dakika geçince iki papaz yerlerinden çıkmış, içinde ip, kafa lambası ve dağcılıkta kullanılan türden alet edevat olan sırt çantasını sırtlarına geçirmiş, daha önce peçetenin üzerinde gösterilmiş olan noktalardan yürüyerek üst kata, Apollonius’un sol gözüyle baktığı sütunu duvara bağlayan kirişin altına ulaşmışlardı.</p>

    <p class="paragraf">Anastas sırt çantasından önce kafa lambasını çıkarmış, onun ışığında aletleri yere dizmiş, ardından dağcılık mağazasındaki tezgâhtarın tarif ettiği gibi ipi kirişin üzerinden aşırtmıştı. Sonra kemerini takmış, kafa lambasının ışığını azaltarak, tam da öğrendiği gibi ipe tırmanmaya başlamıştı.</p>

    <p class="paragraf">O tırmanırken Viktor ne olur ne olmaz diye aşağıda kucağını açarak beklemiş, herhangi bir düşme durumuna karşı önlem almaya çalışmıştı.</p>

    <p class="paragraf">Anastas yukarıya tebrik edilecek kadar iyi bir çıkış gerçekleştirmiş, önceden beline tespit ettiği güvenlik ipini tam da tezgâhtarın söylediği gibi derhal kirişe tutturup kendini emniyete almıştı.</p>

    <p class="paragraf">Genç papaz en sonunda, belindeki kemerde asılı olan dağcı kazmasını çıkarmış ve kendisine tarif edildiği gibi koluna takmıştı.</p>

    <p class="paragraf">O andan sonra yapması gereken tek iş, kafa lambasının ışığını olabilecek en kısık şekilde ayarlayarak kazmaya başlamak olmuştu.</p>

    <p class="arabaslik_sol" id="_idParaDest-95">Kazı Başlar</p>

    <p class="paragraf">Viktor arkadaşının kazmaya başladığını ve her şeyin yolunda gittiğini görünce kirişin altından çekildi. Duvarın dibine gitti ve merak içinde izlemeye koyuldu.</p>

    <p class="paragraf">Anastas kazarken, restoratörün haklı olduğunu düşündü. Tam da onun söylediği gibi, tepesindeki duvar hiçbir mukavemet göstermiyordu. Genç adam bir terslik olmazsa, işinin yarım saat bile sürmeyeceğini hesapladı.</p>

    <p class="paragraf">On beş dakika kadar enine ve boyuna kazdıktan sonra, dağcı kazmasının ucunun metal gibi bir şeye çarptığını hissetti. Heyecanlandı. İznik Konsülü’nün tutanakları, kazmakta olduğu yere metal bir kutunun içinde yerleştirilmiş olmalıydı. Biraz daha kazdı, kutu görünmüştü. Saatine baktı. On beş dakika içinde kutuyu çıkarabilirse, 04.00 kontrolünden önce gizlenme yerine ulaşabilirlerdi. Bu durumda biraz daha hızlı hareket etmeliydi.</p>

    <p class="paragraf">Genç adam gerçekten çok iyi iş gören küçük ama kuvvetli kazma marifetiyle, metal sesi gelen noktanın etrafını genişletti. On dakika geçmeden, kutuyu oynatarak yerinden çıkarabilecek duruma gelmişti. Kazmayı kolundan çıkardı, söylendiği gibi beline astı. Kutuyu sağa sola oynatarak yerinden aldı ve ayaklarının altındaki kirişin üzerine koydu.</p>

    <p class="paragraf">Gelişmeleri dikkatle izleyen Viktor, arkadaşı metal kutuyu kirişin üzerine koyar koymaz bulunduğu duvarın dibinden çıktı ve düşmesi ihtimaline karşı pozisyon aldı.</p>

    <p class="paragraf">Anastas biraz da yorulmuş olarak, yaklaşık yirmi dakikadır üzerinde ayakta durduğu kirişe oturdu. Belindeki güvenlik ipini çözdü. Metal kutuyu bu ipe bağlayarak aşağıya sarkıttı. Viktor kutuyu tutabilecek pozisyona gelince, bu kez güvenlik ipinin öteki ucunu da kirişten çözdü ve aşağıya bıraktı. Dev adam birkaç metreden kucağına düşen kutuyu yakalamıştı.</p>

    <p class="paragraf">Viktor ipi ve metal kutuyu sırt çantasına yerleştirirken genç adam çevik hareketlerle aşağıya indi ve “Saat kaç?” diye fısıldadı.</p>

    <p class="paragraf">Viktor saatine baktı, “Tam olarak 03.45” diye cevapladı arkadaşını.</p>

    <p class="paragraf">İki papaz, inşaat alanından yukarıya üç dakikada çıkmış olduklarını hesapladılar. Demek ki aşağıya inmek için tam on iki dakikaları vardı. Toparlanmaları ve üzerine bastıkları döküntüleri düzeltmeleri gerekecekti.</p>

    <p class="paragraf">Anastas, “Risk almayalım. İşlerini bitirip gitmelerini bekleyelim. Onlar gittikten sonra ineriz” dedi.</p>

    <p class="paragraf">Viktor, “Yukarıyı da dolaşmaya karar verirlerse ne yapacağız?” diye sordu.</p>

    <p class="paragraf">Anastas çabuk düşünmesi gerektiğinin farkındaydı. Geçen her saniye değerliydi. “O halde çabucak inelim aşağıya” diyerek fikrini değiştirdiğini ifade etti ve çantaya yerleştirmesi için tırmanma ipini ve belindeki kemeri Viktor’a uzattı. Üzerinde dolaştıkları için formu bozulmuş duvar döküntülerine sanki kendiliğinden dökülmüş gibi bir hal verdi ve “Hadi gidelim!” dedi.</p>

    <p class="paragraf">Güvenlik görevlileri Ayasofya’nın ana kapısından içeriye, onlar saklanıp nefeslerini düzene soktuktan hemen sonra girdi. İki güvenlikçi tüm giriş katını gözden geçirdikten sonra yukarıya çıkmadan gitti.</p>

    <p class="paragraf">Anastas, “Sabahleyin de işler dilerim bu kadar yolunda gider” diye fısıldadı arkadaşının kulağına.</p>

    <p class="arabaslik_sol" id="_idParaDest-96">Beklerken...</p>

    <p class="paragraf">Anastas ve Viktor yan yana, konuşmadan ve uyumadan beş saat geçireceklerdi. Bu ikisi için de düşüncelere dalmak açısından büyük bir fırsat oldu.</p>

    <p class="paragraf">Viktor’un düşünme konusu iki kardeşi oldu. Nasıl olmuştu da kendisi din adamlığını seçerken Vasil ve Vladimir haydut olmuşlardı?</p>

    <p class="paragraf">Dev adam bu sorunun anne ve babası, hatta öteki aile bireyleri tarafından da çeşitli zamanlarda, farklı platformlarda defalarca tartışıldığını ama hiçbir zaman tam anlamıyla cevaplandırılamadığını biliyordu.</p>

    <p class="paragraf">Anastas ise, sevgili kardeşi Lena dışında herhangi bir şey üzerine kafa yoracak durumda değildi. Bir de güzel kızlarının başını ölüm döşeğinde beklemekte olan anne ve babasını düşündü tabii.</p>

    <p class="paragraf">Bir gün, bir polis, elindeki gaz bombası tüfeğini yere doğru tutarak ateşlemek yerine kardeşinin başına doğrultmuş ve bir ailenin, bu çok özel örnekte kendi ailesinin kaderini değiştirmişti. Genç adam, eğer bir işe yarayacaksa, polisin yaptığının tam anlamıyla cinayet olduğu görüşündeydi. Dahası, ona gerekli eğitimi vermeyen ya da böyle yapması halinde ceza alacağını söylemeyen tüm yönetici personel de bu durumdan birinci derecede sorumluydular.</p>

    <p class="paragraf">“Hatta...” diye düşündü Anastas. “Kardeşim yaşam mücadelesi verirken ‘polisiyle iftihar ettiğini’ söyleyen başbakan da bu cinayet girişiminden yüzde yüz sorumludur.”</p>

    <p class="paragraf">Genç adam ister istemez yumruğunu sıktı ve acısını içine akıttı.</p>

    <p class="paragraf">İçinde yaşadığı çevrenin yeşil kalmasını istemekten başka bir dileği olmayan gencecik bir kız çocuğu, beyninden gaz fişeğiyle vurulmuşken, olayın gerçekleştiği ülkenin başbakanı vahşete övgü düzüyorsa eğer, her şeyin baştan sonra sorgulanmasının zamanı gelmiş de geçiyor demekti!</p>

    <p class="paragraf">Anastas yeniden, “Mahkemeye gitsem, dava açsam, hatta kazansam ne olacak!” diye düşündü.</p>

    <p class="paragraf">Göstericileri şiddet kullanarak ezme emrini verenlerin ve bu emri aldığı anda gözünü kan bürüyenlerin, ceza almış olsalar bile, adam olma ihtimalleri var mıydı?</p>

    <p class="paragraf">Başbakanları “Sizinle iftihar ediyorum!” diyorsa, tabii ki yoktu.</p>

    <p class="paragraf">“İşte...” diye düşündü genç adam. “Bir ülkede adalet, tam da böyle iflas eder. Bu nedenle, bireysel meselelerle uğraşmak yerine düzenin yanlış kurgulanmasına yol açmış olan <span class="CharOverride-18">büyük yalan</span>’larla uğraşmak gerekiyor. Bunun için, hâkim inanç sistemlerinin, değer yargılarının, düzen anlayışlarının irdelenmesi, şifrelerinin çözülmesi, yanlış olanlarının yok edilmesi gerekiyor.”</p>

    <p class="arabaslik_sol" id="_idParaDest-97">Delikten Çıkış</p>

    <p class="paragraf">Güvenlik görevlileri son olarak 09.00’da etrafı gözden geçirmişlerdi. Ve ardından da kapılar ziyaretçilere açılmıştı. İki genç sağda solda insanların dolaşmaya başladıklarını duyunca heyecanlandılar. Uzanmış oldukları gazete kâğıtlarının üzerinde doğruldular ve bağdaş kurdular. Konuşmamayı sürdürmelerinin gerektiğini bildikleri için, birbirlerine bakarak anlaşmaya çalıştılar.</p>

    <p class="paragraf">“Umarım...” diye düşündü Viktor. “Bu bölüme ilk gelenler Elif’in arkadaşları olur. Yoksa hapı yutarız.”</p>

    <p class="paragraf">Anastas da benzeri düşüncedeydi.</p>

    <p class="paragraf">Az sonra inşaat alanını çevreleyen paravanların içinde bir ayak sesi duyuldu. Onu bir başkası takip etti.</p>

    <p class="paragraf">Anastas ve Viktor birbirlerine baktılar.</p>

    <p class="paragraf">İlk ayak sesi iyice yaklaştı. Sahibi her kimse, içeridekilerin gizlenmelerini sağlayan yerin önünde bulunan birkaç engeli kaldırdı ve başını uzattı. Bir eli dudaklarında “Susun!” işareti yapıyor, öteki eli ise çıkmaları gerektiğini işaret ediyordu.</p>

    <p class="paragraf">Viktor ve Anastas, direnişçi restoratörü gördüklerine tabii ki çok sevindiler. Hemen hareketlendiler ve inşaat döküntüleriyle geçici olarak oluşturulmuş delikten çıktılar.</p>

    <p class="paragraf">Etrafı dinleyen ve gözetleyen öteki restoratör, “Biraz sonra her yeri turistler doldurur, paravanların dışına o zaman çıkarsınız. Acele etmeyelim” dedi.</p>

    <p class="paragraf">Gerçekten de onun dediği gibi oldu. Ayasofya’nın ulu kapısından önce üçer beşer, sonra daha fazla turist içeriye girdi.</p>

    <p class="paragraf">Direnişçilerden biri “Şimdi!” deyince, öteki paravandan dışarıya çıktı ve az sonra elini uzatıp iki genci dışarıya çağırdı.</p>

    <p class="paragraf">Birkaç saniye sonra Anastas ve Viktor da paravanın dışındaydılar. Normal turistlerden hiçbir farkları kalmamıştı.</p>

    <p class="paragraf">“Ne olur ne olmaz diye hemen çıkmayın, etrafta biraz dolaşın. Müzeyi dolaşmadan çıkıyor olmanız dikkat çeker” diye uyardı iki gençten biri.</p>

    <p class="paragraf">Öteki ise, “Yarım saat sonra her şeyi Pudding Shop’a getireceğim” dedi.</p>

    <p class="paragraf">İki papaz Ayasofya’nın içinde bir tur attıktan sonra dışarıya, Sultanahmet Meydanı’na çıktılar.</p>

    <p class="paragraf">Viktor “İnanamıyorum!” dedi.</p>

    <p class="paragraf">Anastas onu “Al benden de o kadar!” diye cevapladı.</p>

    <p class="paragraf">Pudding Shop’a doğru yürürlerken, “İki direnişçi yardımcı olmasaydı, biz bu işi yapabilir miydik?” diye sordu Anastas.</p>

    <p class="paragraf">“Hayır!” diyerek çok kesin bir ifadeyle yanıtladı arkadaşının sorusunu Viktor.</p>

    <p class="paragraf">“Ayrıca Lena olmasaydı, Elif olmasaydı, Elif’in arkadaşları olmasaydı, dağcılık mağazasındaki tezgâhtar olmasaydı, bırak gerçekleştirmeyi, emin ol cesaret bile edemezdik.”</p>

    <p class="paragraf">Anastas onun bıraktığı yerden devam etti.</p>

    <p class="paragraf">“Direniş ruhu denilen kavram işte bu! İnsanlar büyük bir gaye için bir araya geliyor ve ardından, normal zamanlarda olma ihtimali bulunmayan her şey oluveriyor.”</p>

    <p class="arabaslik_sol" id="_idParaDest-98">Pudding Shop</p>

    <p class="paragraf">Restoratör sırt çantasıyla kapıda görününce Anastas arkadaşını dürttü. Her ikisinin de yüzü güldü.</p>

    <p class="paragraf">Kendileriyle aynı yaşta olan direnişçi de onlara gülümsedi ve hiç acele etmeden gelip karşılarına oturdu.</p>

    <p class="paragraf">“Bravo!” dedi tek kelimeyle oturur oturmaz.</p>

    <p class="paragraf">“Size de” dedi Anastas.</p>

    <p class="paragraf">Viktor arkadaşının sözlerini devam ettirmek istedi.</p>

    <p class="paragraf">“Büyük iş yaptınız!”</p>

    <p class="paragraf">Başka söyleyecekleri de vardı.</p>

    <p class="paragraf">“Sizin için ne kadar önemli bilmiyorum ama dünyanın en <span class="CharOverride-18">büyük yalan</span>’ı, siz katkı vermeseydiniz ortaya dökülemeyebilirdi.”</p>

    <p class="paragraf">İki papazın ne yapmaya çalıştıklarını, planlarının ne olduğunu daha önce hem Elif’ten hem de kendilerinden dinlemiş olan direnişçi, bir istekte bulunacakmış gibi konuşmaya başladı.</p>

    <p class="paragraf">“Yapacağınız işin Gezi Direnişi’ne doğrudan bir yarar sağlamayacağını siz de biliyorsunuz ben de biliyorum. Zaten ne arkadaşım ne de ben bunun için yardım ettik size. Ama rica etsem, Gezi Direnişi’nden ilham aldığınızı, bize söylediğiniz gibi medyaya açıklama yaparken de söyleyebilir misiniz? Tabii uygun görürseniz.”</p>

    <p class="paragraf">Genç restoratörün sözleri Anastas’ın hüzünlenmesine yol açtı. Gözyaşlarına hâkim olmaya çalışarak konuştu.</p>

    <p class="paragraf">“Doğrusu da bu. Aslında sevgili kardeşim Lena Gezi Parkı’nda başından vurulmayıp, evinde güvenlik içinde yaşıyor olsaydı bu işe girişir miydik emin değilim. Büyük bir ihtimalle cesaret edemezdik. Ama bugün buradaysak ve dün akşam sizin de yardımınızla bu kadar zor bir işin altına girip başarıyla sonuçlandırdıysak, bu kuşkusuz Gezi Direnişi’nden aldığımız ilham sayesinde oldu.”</p>

    <p class="paragraf">Viktor, arkadaşının söylediklerinin çok açıklayıcı olmadığını düşünmüş olsa gerek müdahale etti.</p>

    <p class="paragraf">“Dostum, emin ol, bize gelecek en önemli soru ‘Neden şimdi?’ olacak. Aynen şöyle diyecekler: Neden bin beş yüz yıl boyunca sustunuz da şimdi konuşuyorsunuz? İnan bana, bunun bir tane cevabı var: Gezi Direnişi!”</p>

    <p class="paragraf">Restoratör iki papazın sözlerine sevindi. Sırt çantasını açtı, içinden ip ve kafa lambaları olan naylon torbayı çıkardı ve Anastas’a uzattı.</p>

    <p class="paragraf">“Metal kutu, ip, öteki aletler ve iki kafa lambası bu çantanın içinde. Yolunuz açık olsun. Gitmeden bir şey daha söylemek istiyorum: Arkadaşım ve ben Galata Köprüsü’nün altında sizinle konuştuğumuzdan bu yana Deisis Mozaiği’ne farklı gözlerle bakmaya başladık. Bu konuda derinleşmeye karar verdiğimizi bilmenizi istiyoruz. Bir de hem siz hem de biz işlerimizi bitirdikten sonra şu Pisagor Cemiyeti konusunu sizinle biraz tartışmamız gerektiğini düşünüyoruz.”</p>

    <p class="paragraf">Anastas önce direnişçi restoratöre “Seviniriz” dedi, sonra gülümseyerek Viktor’a döndü. “O halde, pek yakında gün yüzüne çıkacak İznik Konsülü’ne dair tutanakları okumak çok işlerine yarayacak değil mi?”</p>

    <p class="paragraf">Dev adam başını sallayarak onun bıraktığı yerden devam etti.</p>

    <p class="paragraf">“Bir de tabii, o kompozisyonun esas kahramanı Apollonius’un hayatına dair kitabın orijinalini okuma imkânına da kavuşacaklar. Onu okudukları zaman, Hazreti İsa öğretisinin ne büyük bir aldatmaca olduğunu anlayacaklar. Kim bilir belki böylelikle, sadece Hıristiyanlığın değil başka dinlerin de insanlar tarafından yapay olarak kurgulanmış olabileceğini düşünüp, kendi kapılarının önünü temizlemeye girişecekler.”</p>

    <p class="arabaslik_sol" id="_idParaDest-99">“Bana sarılmayacak mısın?”</p>

    <p class="paragraf">Elif, Anastas’ın odasında çay bardağındaki kaşık misali turlayıp duruyordu. Başı döndükçe arada bir oturuyor, sonra kalkıp tekrar dolaşıyordu. Arada bir eli telefonuna gitse de bir soruna yol açmamak için kendini engelliyordu.</p>

    <p class="paragraf">Genç kız saat 10.15’te kapı tıklatıldığında heyecandan ölecek gibi hissetti kendini. Koşarak yaklaştı ve “Kim o?” diye sordu.</p>

    <p class="paragraf">“Biziz” dedi Anastas.</p>

    <p class="paragraf">Elif heyecanla kapıyı açtı ve kapıda beklemekte olan Anastas’ın boynuna sarıldı. Uzun süre bırakmadığı adamı yanaklarından öptükten sonra odanın içinde “Yaptınız, yaptınız!” diyerek sıçramaya başladı.</p>

    <p class="paragraf">Viktor en alıngan haliyle “Bana sarılmayacak mısın?” diye sorunca, genç kız mavi gözlerini kocaman açıp aynı heyecanla bir kez de ona sarıldı.</p>

    <p class="paragraf">“Sarılmaz mıyım? Tabii ki sarılacağım. Ne yaptığımın farkında mıyım ben? Sana da sarılacağım, sokağa çıkıp herkese de sarılacağım. O kadar sevinçliyim ki!”</p>

    <p class="paragraf">Altın sarısı saçlarını dağıtmış olarak mutluluk çığlıkları atan Elif’in sergilediği tuhaf dans sürerken, iki papaz koltuklara oturdular ve tam aralarına, içinde bir de metal kutu bulunan sırt çantasını koydular.</p>

    <p class="paragraf">“Açıp içine baktınız mı?” diye sordu, dansına son verip yatağın kenarına ilişirken Elif.</p>

    <p class="paragraf">Viktor ve Anastas göz göze geldiler. Aynı anda, o saniyeye kadar henüz kutuyu açıp içine bakmamış olduklarını düşündüler. Aslında, ikisinin aklına da bulunduğu yerden aldıktan sonra kutuyu açıp bakmak bir kez olsun gelmemişti.</p>

    <p class="paragraf">Elif’in sorusu, iki papazın aklına dünya kadar sorunun üşüşmesine yol açmıştı!</p>

    <p class="paragraf">Acaba aradıkları tutanaklar kutunun içinde olmayabilir miydi? Ya da kutunun içinde başka bir şey mi vardı? Boş muydu yoksa? Belki de altınlar ve pırlantalarla doluydu!</p>

    <p class="paragraf">“Ayasofya’nın içinde bir gürültüye yol açmamak için açıp bakamazdık” diyerek kendini savundu Anastas.</p>

    <p class="paragraf">Viktor’un söyleyecekleri de aşağı yukarı aynıydı.</p>

    <p class="paragraf">“Bulunduğu yerden aldıktan sonra aşağıya indirdik. Biliyorsun üst kattaydık ve gürültü olmasın diye orada açamazdık. Sonra aşağı kata indik. Yine ses çıkar diye düşündük ve çıkarken de zaten orada bıraktık. Anastas’ın da dediği gibi gürültü yapmak her şeyin sona ermesi demek olurdu. Ayrıca lamba yakmamızı da gerektirirdi. Pudding Shop’ta ve yolda bakmamız da doğru olmazdı.”</p>

    <p class="paragraf">“İyi ya işte!” dedi Elif. “Açsanıza şimdi. Neden bekliyorsunuz? Niye konuşup duruyorsunuz da kutuyu açmıyorsunuz, gerçekten anlayamıyorum!”</p>

    <p class="paragraf">İki papaz birbirlerine bakıp, genç kızın acele ediyor olmasının aslında son derece makul olduğunu düşündüler.</p>

    <p class="paragraf">Bu kadar büyük bir tehlikeye, şu anda ayakuçlarında bulunan metal kutu için atılmamışlar mıydı? Daha doğrusu, onun içinde bulunan İznik Konsülü’nün sırra kadem basmış tutanakları değil miydi katlandıkları tüm zorlukların nedeni?</p>

    <p class="paragraf">Anastas uzanıp sırt çantasını aldı, kucağına koydu. Restoratörün kendi çantasından çıkararak uzatmış olduğu naylon torbayı çıkardı. Sırt çantasını az önce durduğu yere bıraktı. Torbada, en üste yerleştirilerek metal kutuyu görünmez hale getirmiş olan ipi çıkarıp attı. İpin altında kafa lambaları vardı. Onları da çıkarıp sehpanın üzerine koydu. Kutuyu gizlemek için konulmuş birkaç gazete parçasını da yere atınca metal kutu göründü. Genç papaz sonunda, üzerinde hâlâ sıva tozları bulunan kutuyu çıkarıp dizlerinin üzerine yerleştirdi. Tam da o anda, iki gün önce Athos’ta başından geçenleri hatırladı.</p>

    <p class="paragraf">“Size Esphigmenou Manastırı’nda, kilisenin dibine indiğimi anlatmıştım ya hani?” dedi.</p>

    <p class="paragraf">Elif ve Viktor kulak kesildiler.</p>

    <p class="paragraf">“İşte orada da haritalar ve Apollonius’un hayatını anlatan elyazması tıpkı böyle bir kutunun içinden çıktı.”</p>

    <p class="paragraf">“Kolay açılmış mıydı?” diye sordu Viktor arkadaşının bu sözleri üzerine.</p>

    <p class="paragraf">“Evet ama onun üzerinde asma bir kilit vardı. Neden sordun?”</p>

    <p class="paragraf">“Bir an önce açsan da görsek kutunun içinde ne olduğunu!” diye hiddetlendi Viktor arkadaşının soru sormaya devam etmesi üzerine.</p>

    <p class="paragraf">Anastas özellikle yaptığını ima edercesine güldü. Üzerinde kilit olmayan kapağı kaldırmak için çaba sarf etti. Az sonra olmayacağını anladı. Geçen bin yıl içinde, kapak sanki kutuya kaynamış gibiydi. Oturduğu yerden kalktı, Elif’in kahvaltı tepsisinde bulunan kahvaltı bıçağını aldı ve kapakla kutu arasına çeşitli noktalardan sokarak bir gevşeklik yaratmaya çalıştı.</p>

    <p class="paragraf">Sonunda Anastas’ın ve odada bulunan iki arkadaşının istediği oldu. Kapak kalktı.</p>

    <p class="paragraf">Elyazması karşılarındaydı!</p>

    <p class="paragraf">Anastas ve Viktor yan yana oturup, elde ettikleri elyazması dokümanların gerçekten de İznik Konsülü’ne ait olup olmadığını anlamaya çalıştılar.</p>

    <p class="paragraf">Sonuç olumluydu.</p>

    <p class="arabaslik_sol" id="_idParaDest-100">Metal Problemi</p>

    <p class="paragraf">Ellerindeki metnin İznik Konsülü’nün toplantı tutanakları olduğu kararına vardıklarında, Anastas ve Viktor birbirlerine baktılar.</p>

    <p class="paragraf">“Gereken her şeyi yan yana getirdik” dedi Viktor.</p>

    <p class="paragraf">“Şimdi sıra çıkıp insanlara derdimizi anlatmakta” diye cevapladı onu Anastas.</p>

    <p class="paragraf">Elif iki arkadaşın konuşmalarını dinlemeye geçti.</p>

    <p class="paragraf">Anastas fikrini, “Daha önce de söylediğim gibi, bu işi New York, Londra ya da Paris’te yapmalıyız” diyerek savundu.</p>

    <p class="paragraf">Viktor’a göre, açıklama nerede daha kolay olacaksa, orada yapılmalıydı.</p>

    <p class="paragraf">“Bence...” dedi dev adam. “Şimdi konuşmamız gereken asıl konu bu.”</p>

    <p class="paragraf">“Ne?” diye sordu, aynı anda başka bir konuyu düşünmeye başlamış olduğu için Anastas.</p>

    <p class="paragraf">“Elimizdeki materyalleri, en kolay nereye götürebileceğimizi düşünmemiz gerekiyor! Dört tane tişört ya da pijama değil nakledeceğimiz. Biri altın ve iki bin yıllık, diğer ikisi ceylan derisi ve bin yıllık harita demem bilmem yeterli mi? Bunların yanına bin beş yüz ve bin sekiz yüz yıllık iki de elyazması koy.”</p>

    <p class="paragraf">Elif konuşmaya dahil olmasının yararlı olacağını düşündü ve “Kalem kâğıt alıp eksi ve artılarını yazsak nasıl olur?” diye sordu.</p>

    <p class="paragraf">Viktor çantasından bir kalem ve kâğıt çıkardı. Kâğıdı üçe böldü, başlarına New York, Londra, Paris yazdı.</p>

    <p class="paragraf">“Öncelikle...” dedi. “Hangi şehir için uçağa daha kolay binebilir ve hangisinde daha sorunsuz havaalanından çıkabiliriz, ona bakalım.”</p>

    <p class="paragraf">Anastas, “Saçmalıyoruz!” dedi kâğıdını buruşturarak ve ayağa kalktı. Konuşmasını odanın içinde dolaşarak sürdürdü.</p>

    <p class="paragraf">“Biz bu malzemelerle bu odadan bile dışarıya çıkamayız. Altın haritayı filan çantalarımıza koyarak çıkarabilir miyiz zannediyorsunuz? Ya biri aramaya kalkarsa bavullarımızı filan? Elyazmalarını gördükleri zaman elimizden almazlar mı sanıyorsunuz?”</p>

    <p class="paragraf">“Ne yapacağız o zaman?” diye azarladı arkadaşını Viktor.</p>

    <p class="paragraf">Anastas sanki epeydir bu konuyu düşünüyormuş gibi cevap verdi.</p>

    <p class="paragraf">“Bu iş meşru yollarla yapılamaz! Tıpkı benim deniz uçağı kiralarken yaptığım gibi, normal giriş çıkış yollarını es geçmemiz lazım. Yan yollara sapmamız gerekiyor anlayacağınız.”</p>

    <p class="paragraf">“Aklında bir şey var senin!” dedi Viktor. Sonra kızarak, “Hemen söyle yoksa karışmam!” diye devam etti.</p>

    <p class="paragraf">“Sıkı dur!” diye başladı Anastas. Düşüncesinin bir hayli cüretkâr olacağı belli olmuştu.</p>

    <p class="paragraf">“Vladimir ve Vasil’den destek isteyeceğiz. Elimizde bu kadar büyük bir hazineyle, bizim küçük dünyamızın standartlarına göre düşünürsek ne bu ülkeden çıkabiliriz ne de başka bir ülkeye girebiliriz. Kısacası sevgili dostum, kendimize gayrimeşru bir yol bulmamız gerekiyor. Ve mafyacı Bogomilciler bu konuda bize yardımcı olabilirler diye düşünüyorum.”</p>

    <p class="paragraf">Viktor şaşırıp kaldı. Arkadaşı karşısına, hiç beklemediği bir çözüm önerisiyle çıkmıştı. Bir süre düşündü. Sonra, “Sorarız. En azından sormamızın bir zararı olmaz” dedi. Sanki düşündükçe ve konuştukça Anastas’ın fikri aklına yatar gibi görünmeye başlamıştı.</p>

    <p class="paragraf">Arkadaşının aklının önerdiği çözüme yatmaya başladığını gören Anastas, “Bak sana bir şey göstereceğim” dedi ve ayağa kalktı. Ayasofya’nın bir kirişine gömülerek gizlenmiş olan metal kutuyu eline aldı, Athos’tan getirdiği bez sargıyı içine yaydı ve ellerindeki bütün malzemeyi kutuya yerleştirip kapağı kapattı. Ardından kutunun karşısına geçti ve konuşmaya başladı.</p>

    <p class="paragraf">“Götürmeye çalışacağımız her şey gördüğün kutunun içinde! Medyanın önüne bu kutuyla, en azından içindekilerle çıkmamız gerekiyor. Kutu olmasa bile, altın harita nedeniyle metal dedektörlerini atlatmamız imkânsız. Peşimizdeki Plebs Sancta bozuntularını da unutmamamız lazım. Bu malzemenin onların eline düşmesine izin veremeyiz. Emin ol, birileri bize destek olmazsa bu işi becerme ihtimalimiz yok.”</p>

    <p class="paragraf">Viktor arkadaşını gayet iyi dinlemiş, hak verme noktasına gelmişti. “Doğru söylüyorsun” dedi.</p>

    <p class="paragraf">Elif, “Peki ne yapacağız bu durumda?” diye sordu.</p>

    <p class="paragraf">“Anastas’ın söylediğini yapacağız. Vasil ve Vladimir’den destek isteyeceğiz. Onların bu tür konularda olmazı oldurur ilişkileri olduğundan eminim. Mutlaka bir çare bulurlar.”</p>

    <p class="paragraf">Anastas dostunun fikrini kabul etmesine sevinmişti. “Bul onları da konuşalım o halde” dedi.</p>

    <p class="paragraf">Elif, “Buraya çağırabilirsin mesela” diyerek Anastas’a destek oldu.</p>

    <p class="paragraf">Anastas da başıyla onay verince, Viktor kardeşlerinden birini aradı ve kendileriyle görüşmek istediğini söyledi, sonra telefonu kapattı ve “Geliyorlar” dedi.</p>

    <p class="paragraf">Otuz saniye geçmeden, Anastas’ın odasının kapısı sertçe tıklatıldı. Viktor kapıyı açtı, iki dev adam içeriye girdi.</p>

    <p class="paragraf">“Ne var, ne oldu?” diye sordu biri.</p>

    <p class="paragraf">Öteki de “Ne oldu, ne var?” dedi aynı anda.</p>

    <p class="paragraf">Bir terslik olmadığını anlayınca, iki kardeş ağabeylerine rapor verip sorular sordular.</p>

    <p class="paragraf">“Gece boyunca Ayasofya’nın karşısında çıkmanızı bekledim. Akşamüstü girdiniz, sabah 09.30 civarında çıktınız. Ne yaptınız o kadar saat içeride?” diye sordu Vasil.</p>

    <p class="paragraf">Vladimir ise, “Elif Hanım ben de koridordaki sandalyede sabahladım. Umarım geceniz iyi geçmiştir” dedi saygıyla eğilerek.</p>

    <p class="paragraf">Üç arkadaş aynı anda, aslında gerçekten de sıkı bir yakın koruma altında olduklarını hissettiler.</p>

    <p class="paragraf">Viktor “Abartıyorsunuz!” diyerek gösterdi tepkisini kardeşlerine. Aklına havaalanı yolu üzerinde yaşadıkları silahlı çatışma gelince, kendisini biraz mahcup hissetti ve geri adım attı.</p>

    <p class="paragraf">“Anlaşılan bulamadılar yerimizi. Ya da sizden korktukları için yaklaşamıyorlar.”</p>

    <p class="paragraf">Vasil, “Bulamadılar. Bulsalardı yaklaşmayı mutlaka denerlerdi” dedi.</p>

    <p class="paragraf">Vladimir, “Pansiyonun müdürüyle yaptığımız konuşma da etkili oldu anlaşılan” diye devam etti ve ne yaptıklarını anlattı.</p>

    <p class="paragraf">“Hem müdüre ve hem de değişen her resepsiyon görevlisine, üçünüzün de birinci derecede koruma altında olduğunuzu söyledik ve kim sorarsa sorsun burada bulunmadığınızı söylemeleri gerektiğini anlattık.”</p>

    <p class="paragraf">Anastas, “Şimdi anlaşıldı henüz bulunamamış olmamızın nedeni” dedi.</p>

    <p class="paragraf">Ve sıra asıl konuya, üç arkadaşın başlarına bir şey gelmeden yurtdışına nasıl çıkabileceklerine geldi.</p>

    <p class="arabaslik_sol" id="_idParaDest-101">Rahat Rahat Sultanahmet</p>

    <p class="paragraf">İki kardeşinin metal kutuyu da alıp gitmiş olmalarının verdiği rahatlıkla, “Size, yeryüzünde yiyebileceğiniz en iyi köfteyi ısmarlamamı ister misiniz?” diye sordu Viktor.</p>

    <p class="paragraf">“Ben isterim” dedi Elif.</p>

    <p class="paragraf">Anastas, “Yine mi köfte?” diyerek gelen teklife önce biraz burun kıvırır gibi olduysa da sonunda vazgeçti.</p>

    <p class="paragraf">“Kutunun başını beklemiyor olmak büyük konfor. Düşünsenize, birileri gelip elimizden alamaz. Çünkü artık bizde değil. Bu durumda, teklifini kabul ediyorum kardeşim. Gidip köftelerimizi yiyelim ama arkasından mutlaka bir yerde oturup birer yorgunluk kahvesi içelim.”</p>

    <p class="paragraf">Durum tam da Anastas’ın özetlediği gibiydi. Vasil ve Vladimir, üç arkadaşın Türkiye dışına nasıl çıkartılabileceğini araştırmak için Sultanahmet’ten ayrılmış, giderken metal kutuyu da beraberlerinde götürmüşlerdi.</p>

    <p class="paragraf">Bu durumda, hep birlikte Sultanahmet Köftecisi’ne gitmelerinin önünde hiçbir engel olamazdı.</p>

    <p class="paragraf">Vasil ve Vladimir Soğukçeşme Sokağı’nda bulunan pansiyondan ayrılırken, onları yurtdışına çıkartabilecek alternatiflerle geri dönmeye söz vermiş, kutuya da gözleri gibi bakacaklarını garanti etmişlerdi.</p>

    <p class="paragraf">“Oh be! Dünya varmış!” dedi Elif, biraz yolu uzatmış olarak III. Ahmet Çeşmesi istikametinde yürürken.</p>

    <p class="paragraf">Genç kızın bu sözleri üzerine Anastas bir yorum yapma ihtiyacı hissetti.</p>

    <p class="paragraf">“Evet dünya var ve yaşanmaya değer. Bazıları onu kendileri ve etrafındakiler için cehenneme dönüştürmeye çalışıyor olsa bile...”</p>

    <p class="paragraf">Elif ve Viktor, arkadaşlarının bu sözleri, ölüm döşeğinde yatan kardeşi Lena’yı düşünerek söylediğini anladılar.</p>

    <p class="paragraf">Dev adam can dostuna yaklaşıp elini omzuna attı.</p>

    <p class="paragraf">“Hastaneye gitmemizi ister misin Anastas?” diye sordu.</p>

    <p class="paragraf">Elif de, “Annen babanla görüşmeni sağlayabilirim” dedi.</p>

    <p class="paragraf">Arkadaşlarının ilgisi genç papazın hoşuna gitti. Lena’nın içinde bulunduğu durumda, bir de üstelik yalnız olmayı düşünemezdi bile. “İyi ki varsınız, sağ olun” dedi Viktor ve Elif’e.</p>

    <p class="paragraf">Anastas, geçen günlerde sevgili kardeşinin durumunu facebook, twitter gibi araçlardan izlemekle yetinmeye çalışırken, fazlasıyla zorlandığını düşündü. Kendisini, arada bir Elif’in arkadaşları üzerinden aldığı bilgilerle avutmaya çalışmak, onun açısından her geçen gün azap verici bir hal alıyordu. III. Ahmet Çeşmesi’ne doğru yürümeyi sürdürürken, bir an geriye dönüp, rotasını Taksim Hastanesi’ne doğru çevirmeyi bile düşündü. Hemen vazgeçti.</p>

    <p class="paragraf">Birkaç adım daha atan Anastas dayanamayıp Elif’e döndü ve “Acaba o taraflarda durum nasıldır?” diye sordu.</p>

    <p class="paragraf">Genç kız hemen telefonunu çıkardı, arkadaşlarından birini aradı ve uzunca konuştu. Sonra öğrendiklerini anlatmaya koyuldu.</p>

    <p class="paragraf">“Taksim Meydanı hâlâ işgal altında. Meydana giriş çıkışlar direnişçiler tarafından kontrol ediliyor. Buna karşılık, arkadaşım etraftaki hastane binası gibi yerlerde kimin ne olduğunu anlamanın zor olduğunu söyledi. Seni polis, güvenlik görevlisi gibi birilerine kaptırmadan hastaneye sokup çıkartabilir, bir yerden alır bir yere bırakabilirlermiş ama annenin ve babanın gözetlenip gözetlenmediğini, sonradan bizim takip edilip edilmeyeceğimizi bilemezlermiş.”</p>

    <p class="paragraf">Elif konuşmasının bu noktasında biraz soluklandı. Sonra sözlerine, acaba suç mu işledim diyen bir tavırla devam etti.</p>

    <p class="paragraf">“Bir şey daha yaptım. Arkadaşıma, seni ailenle telefon üzerinden konuşturabilip konuşturamayacağını sordum. Ne zaman istersen hastaneye gidip anneni ya da babanı bulacak ve kendi telefonunu kullanarak konuşmanızı sağlayacak.”</p>

    <p class="paragraf">Duydukları Anastas’a iyi geldi. “Ben bu konuyu biraz düşüneyim” dedi ve yürümeye devam etti.</p>

    <p class="paragraf">Üç arkadaş az sonra III. Ahmet Çeşmesi’ni sollarına Ayasofya’yı ise sağlarına almışlardı.</p>

    <p class="arabaslik_sol" id="_idParaDest-102">“Eylemi teğet geçeceğiz abi!”</p>

    <p class="paragraf">Anastas önce piyaz ardından köftesini yerken neredeyse hiç konuşmadı. Arada bir Viktor ve Elif birbirlerine “Ne düşünüyor bu böyle?” der gibi baktılar. Sıra irmik helvasına geldiğinde, genç papaz, “Ben Lena’ya gitmek istiyorum” dedi ve ekledi. “En azından annemi ya da babamı görmüş olurum.”</p>

    <p class="paragraf">“Olur” dedi Elif, genç adamın sözlerinin hemen ardından ve Viktor’a baktı. Dev adam da başını sallayınca telefonunu alıp masadan kalktı, köftecinin dışına çıktı ve konuşması bitince geri döndü. Belli ki arkadaşıyla plan yapmıştı. Anlatmaya koyuldu.</p>

    <p class="paragraf">“Hemen şimdi Tophane’ye gideceğiz. Tophane-i Amire’nin köşesinde birkaç direnişçi bizi karşılayacak. Hep birlikte yokuşu çıkacağız. Yokuşun tepesinde bir başka grup bekliyor olacak. Topluca, sanki Taksim’e doğru yürüyormuş gibi Sıraselviler’den ilerleyeceğiz. Taksim Hastanesi’nin önüne geldiğimizde duraklayacağız. Üçümüz ve onlardan da sekiz on kişiyle, yani kalabalık bir grup olarak hastaneye girip yoğun bakım ünitesinin önüne gideceğiz. Anastas mümkünse Lena’yı görmeye çalışacak. En azından, kapısında bekleyen anne ya da babasını görmüş olacak. Aynı şekilde geriye, Tophane’ye döneceğiz ve gruptan ayrılacağız.”</p>

    <p class="paragraf">Viktor, “Uygun” dedi. Bir de sorusu vardı.</p>

    <p class="paragraf">“Herhangi birileri Anastas’ı almaya kalkarsa ne yapacağız?”</p>

    <p class="paragraf">“Arkadaşım, Tophane’den yukarıya tırmanmaya başladıktan sonra, bırak özel güvenlik görevlisini polisin bile alamayacağını söyledi. O civarda büyük bir yoğunluk varmış. Dikkat etmemiz gereken, Tophane’den ayrıldıktan sonra ne yapacağımızmış. Peşimize birilerinin takılmadığına dikkat etmemiz gerekiyormuş.”</p>

    <p class="paragraf">“Haliyle” diye cevapladı Elif’in bu sözlerini Viktor. “Hadi o zaman” diye ilave etti. “Hesabı ödeyelim ve gidelim.”</p>

    <p class="paragraf">Dev adam konuşmasını tamamlayınca gözleriyle garsonu yakaladı ve hesabı istediğini belirtmek için sağ elindeki görünmez bir kalemle hava boşluğunda bulunan bir kâğıda yazıyormuş gibi yaptı.</p>

    <p class="paragraf">Üç arkadaş, Sultanahmet’in henüz araç trafiğinden arındırılamamış bir noktasında taksiye atladılar. Viktor yanına oturduğu şoföre, “Tophane’ye gideceğiz” dedi.</p>

    <p class="paragraf">Taksici bir “Oh!” çekince, “Neden?” diye sordu dev adam.</p>

    <p class="paragraf">“Eylemi teğet geçeceğiz de onun için abi! Müşteriler Taksim ya da Beşiktaş derler diye ödüm kopuyor. Turistlere durumu anlatmak da zor.”</p>

    <p class="arabaslik_sol" id="_idParaDest-103">“Bana Zati Sungur derler...”</p>

    <p class="paragraf">Üç arkadaş taksiden, Tophane-i Amire’nin tam karşısında indiler.</p>

    <p class="paragraf">Elif, kendine özgü mimari özellikler taşıyan binanın önünde bekleyen yedi kişilik grubu işaret etti ve “Oradalar” dedi.</p>

    <p class="paragraf">Üç arkadaş karşıya geçtiler. Genç kız karşıya geçtiklerinde, sağ kaşlarında piercing bulunan, biri dev ölçülerinde saçlı sakallı iki adamı arkadaşlarına tanıttı.</p>

    <p class="paragraf">“Lena’nın kardeşi Anastas ve onun en yakın arkadaşı Viktor. İkisi de papaz. Biri Fener Patrikhanesi için çalışıyor, aslında çalışıyordu demek daha doğru olur, ötekisi ise Sofya’da Ortodoks kilise müziği üzerine faaliyet gösteriyor.”</p>

    <p class="paragraf">Elif’in sözlerinden sonra, gençlerden biri elini uzatıp son derece inanmaz bir tavırla, “Ben de astronotum, merhaba” dedi.</p>

    <p class="paragraf">Bir diğeri de, “Bana da Zati Sungur derler” diyerek tanıttı kendini.</p>

    <p class="paragraf">Gençlerin sözleri Elif’i güldürdü. İki papaza döndü ve serzenişte bulundu.</p>

    <p class="paragraf">“Beni zor durumda bırakıyorsunuz. Size kaç kez söyledim. Seçtiğiniz son derece uyduruk meslekler yüzünden, insanlar üzerindeki inandırıcılığınızı kaybediyorsunuz. İkiniz de papaza benzemiyorsunuz. Rica ediyorum, bir dahaki sefere başka meslekler uydurun.”</p>

    <p class="paragraf">Elif’in son sözlerini sadece Anastas ve Viktor dinledi. Kalabalık bir grup oluşturan gençler daha çok Lena’nın durumuyla ilgileniyorlardı.</p>

    <p class="paragraf">Biri, “Çok üzülüyoruz” dedi uzatmadan.</p>

    <p class="paragraf">Bir diğeri, “Umarım çabuk atlatır” diyerek moral vermeye çalıştı.</p>

    <p class="paragraf">Hep birlikte Defterdar Yokuşu’ndan tırmanıp, İtalyan Hastanesi’ni sollarında bıraktılar. Az sonra Sıraselviler’in başına ulaşmışlardı.</p>

    <p class="paragraf">On kişilik grup yokuşun tam başında, yine sekiz on direnişçiden oluşan bir başka grupla buluştu.</p>

    <p class="paragraf">Yirmi civarında genç insan, Sıraselviler’den Taksim’e doğru küçük bir gösterici grubu gibi yürümeye başladı.</p>

    <p class="paragraf">Birkaç dakika sonra hastanenin önüne gelmişlerdi.</p>

    <p class="paragraf">Anastas, hastanenin parmaklıklarında kardeşiyle ilgili asılı pankartları görünce duygulandı. Acısını içine gömdü ve sekiz on gencin arasında hastaneye girdi.</p>

    <p class="paragraf">Sağında Viktor, solunda Elif ile Anastas ve ardından direnişçiler Taksim Hastanesi’nin içinde yoğun bakım ünitesine doğru sessizce ilerlediler.</p>

    <p class="arabaslik_sol" id="_idParaDest-104">Kapının Önü ve Arkası</p>

    <p class="paragraf">Sonunda yoğun bakım ünitesinin bulunduğu koridorda yürürken, Anastas hastaneye ilk gelişini hatırladı.</p>

    <p class="paragraf">Kazancı Yokuşu civarından gelen telefon... Sıraselviler’in arka sokaklarından Taksim Hastanesi’ne doğru, son derece zor şartlarda sürdürdüğü koşu... Polislerin ortasına dalışı... Bir doktordan sevgili kardeşiyle ilgili acı haberi alması... Hastanenin yoğun bakım ünitesinin önünde Elif’le karşılaşması... Ve tabii, babası ve annesinin telaşla hastaneye gelişleri... Sonra, hastanenin her yerinin biber gazı koktuğunu ve bütün koridorlarının çeşitli yerlerinden yaralanmış direnişçilerle dolu olduğunu hatırladı...</p>

    <p class="paragraf">Ne gündü Tanrım!</p>

    <p class="paragraf">Aradan tam yedi gün geçmişti ama Anastas’ın sevgili kardeşi Lena hâlâ ölüm döşeğindeydi.</p>

    <p class="paragraf">Genç adam, içeriye alınmayacağını bilse de kardeşine yaklaşıyor olduğu için heyecanlandı.</p>

    <p class="paragraf">Geriye kalan birkaç adımlık kısa zaman diliminde, Lena’sıyla birlikte geçirdiği çocukluk günleri bir film şeridi gibi geçti gözünün önünden...</p>

    <p class="paragraf">El ele tutuşarak birlikte okula gidişleri, diploma törenleri, doğum günleri, birlikte çıktıkları tatiller... Özellikle de annesinin ikisini hava alsınlar diye Gezi Parkı’na götürmesi...</p>

    <p class="paragraf">Ve şimdi işte buradaydılar. Taksim Hastanesi’nde. Biri yoğun bakım ünitesinin içinde, öteki dışında.</p>

    <p class="arabaslik_sol" id="_idParaDest-105">“Kardeşin ölecek oğlum...”</p>

    <p class="paragraf">Anastas’ı hiç beklemediği bir anda karşısında gören annesi gözlerine inanamadı. “Anastas, kuzum!” dedi ve zor zahmet oturduğu yerden kalktı.</p>

    <p class="paragraf">Hayat dolu bir kadın olan annesinin, bir hafta içinde bir kat yaşlanmış olduğunu fark etti Anastas. Ailesini mutlu görmekten başka hiçbir derdi, tasası, endişesi, korkusu, isteği olmayan orta yaşlı kadın gitmiş, yerini tükenmiş yaşlı bir nine almıştı.</p>

    <p class="paragraf">“Anlaşılan...” diye düşündü genç adam “ettiği dualar, diktiği mumlar, yaktığı tütsüler, dağıttığı sadakalar, adadığı adaklar yardımcı olamadı anacığıma. Sanki başından vurulan Lena değil de o.”</p>

    <p class="paragraf">Bitkin kadın kendisine ulaşmaya çalışırken, genç adam büyük bir hamle yaptı, boynuna sarıldı anacığının.</p>

    <p class="paragraf">Viktor ve Elif, gözlerinin önünde yaşanmakta olan büyük drama daha fazla bakamayacaklarını düşünerek arkalarını döndüler.</p>

    <p class="paragraf">Etraflarını çepeçevre sarmış direnişçi gençler de tanık oldukları durumdan alabildiğine etkilenmiş, başlarını öne eğmişlerdi.</p>

    <p class="paragraf">Anastas, “Düzelecek anne” dedi söylediğine kendi de inanmayan insanlara özgü ses tonuyla.</p>

    <p class="paragraf">Bunun üzerine annesi, “Düzelmeyecek oğlum, ölecek... Lena ölecek kuzum... Seni, babanı ve beni bırakıp gidecek Anastas’ım!” diyerek ağlamaya başladı.</p>

    <p class="paragraf">Acılı kadının etraftaki herkesin gözlerinin yaşarmasına yol açan sözleri, Anastas’ın yüreğini dağladı. Genç adam, anneciğinin derdine çare bulamıyor olmanın dayanılmaz ağırlığını hissetti. Görünmeyen bir el, kalbini söküp yerinden çıkardı.</p>

    <p class="paragraf">Sarıldıkları anda neredeyse tek beden ve ruh haline dönüşmüş olan Anastas ve annesi, uzunca bir süre ellerini ve kollarını gevşetemediler.</p>

    <p class="paragraf">Epey sonra, “Neredeydin kuzum?” diyebildi acılar içinde kıvranan kadın.</p>

    <p class="paragraf">Hiç düşünmediği halde, “Dua ediyordum anne! İnzivaya çekildim, dua ediyordum” dedi genç adam.</p>

    <p class="paragraf">“Öyle mi?” dedi en şaşırmış ses tonuyla kadın. Duanın en iyi ilaç olduğunu hatırlamıştı.</p>

    <p class="paragraf">“Öyle!” diye cevapladı Anastas en inandırıcı ses tonuyla.</p>

    <p class="paragraf">Oğlunun verdiği cevaba tüm kalbiyle inansa da başını kaldırdı ve önü direnişçi gençler tarafından kapatılmış olduğu için göremediği tam karşısına isabet eden duvarı işaret ederek cevabı zor bir soru sordu.</p>

    <p class="paragraf">“Peki o zaman, gittiğin günden beri şu duvarın dibinden ayrılmayan iki adam neden seni bekliyor? Niçin Lena’yı başından vurdukları o lanet günden beri bizi gözetliyorlar? İkide bir hem babana hem de bana, ne hakla anlamadığım bir sürü soru soruyorlar?”</p>

    <p class="paragraf">Anastas başını kaldırdı, “Hangi adamlar anne?” diye sordu. Etraftaki gençlere annesinin ve kendisinin önünden çekilmelerini işaret etti ve “Neredeler?” dedi.</p>

    <p class="paragraf">Direnişçiler açılınca, acı içinde kıvranan kadın şaşırdı. “Yoklar! Sen gelince yok olmuşlar” dedi. Yanlış görüyor olma ihtimaline karşı gözlerini ovuşturdu.</p>

    <p class="paragraf">Acılı annenin baktığı açıklıktan beyaz elbisesi içinde bir doktor göründü. Yanında Elif de vardı.</p>

    <p class="arabaslik_sol" id="_idParaDest-106">“Direnişin bayrağını yükselt Anastas...”</p>

    <p class="paragraf">Anastas, hastaneye geldiği ilk gün kendisine ilgi gösteren, ayaklarının üzerinde durmasını sağlayan doktoru çok iyi hatırladı. Tek farkı, o gün gördüğünden yüzlerce kat yorgun görünmesiydi. Sanki, geçen süre zarfında hiç uyumamış gibi bir hali vardı.</p>

    <p class="paragraf">Buna rağmen en müşfik haliyle elini uzattı doktor ve “Merhaba Anastas” dedi.</p>

    <p class="paragraf">Kendisinde ilk saniyeden itibaren güven uyandıran doktorun uzattığı eli sevgiyle sıktı genç adam ve en merak ettiği soruyu sordu.</p>

    <p class="paragraf">“Kardeşimin durumunda bir değişiklik var mı doktor?”</p>

    <p class="paragraf">Boynunda stetoskopu ve sırtında beyaz giysisiyle, üzerinde konuştukları alanda mutlak otoriteyi temsil eden doktor hemen cevap vermedi. Biraz bekledi. Sonra tane tane konuştu.</p>

    <p class="paragraf">“Hayır. Ama umudumuzu yitirmiş değiliz.”</p>

    <p class="paragraf">Verdiği cevabın genç adama yetmeyeceğini bildiği için olsa gerek, kısa bir boşluktan sonra sözlerini sürdürdü.</p>

    <p class="paragraf">“En küçük bir yanlış hareketimiz onu kaybetmemize yol açabilir. Bu nedenle, müdahalede bulunacağımız duruma gelebilmesi için kendisine zaman tanıyoruz.”</p>

    <p class="paragraf">Sonra Anastas’a iyice yaklaştı doktor. Kimse duymasın diye kulağına eğildi ve çok kısık sesle konuştu.</p>

    <p class="paragraf">“Gittiğin günden bu yana, iki suratsız adam anneni ve babanı seni bulmaları için taciz ediyor. Bizi de sıkıştırıyorlar. Bunu, onları bulup bir şey yapman için değil, sadece bilmen için söylüyorum. Sakın onların bizlere karşı olan davranışlarından hareketle bir girişimde bulunma. Çünkü gereken cevabı ailenden ve özellikle de bizden fazlasıyla alıyorlar ve almaya devam edecekler. Sen kendine dikkat et! Neyin peşindeysen ya da ne yapıyorsan bu onları deli ediyor. Lütfen aynısını yapmaya devam et ama çok da sıkı dur. Her ne ise, hedefini mutlaka gerçekleştir. Sadece Lena’nın, kendinin, anne ve babanın kırılan kalplerini onarmak için değil, direnişin bayrağını yükseltmek için de bunu yap. Bu dönem, görev yerine getirilmeden görev yerlerinin terk edilmemesi gereken bir dönem Anastas! Unutma!”</p>

    <p class="paragraf">Doktor, fısıltıyla yaptığı konuşmasının bu noktasında biraz durakladı. Sözlerini toparlamak ister gibi devam etti.</p>

    <p class="paragraf">“Emin ol, burada kardeşin için yapılabilecek her şey yapılıyor ve yapılmaya devam edilecek. Çünkü o artık bizim de kardeşimiz. Bilmende yarar var: Bu hastanede görev yapıp da direnişten yana olmayan tek bir doktor bile yok. Ve sana söz veriyorum, kardeşin için tıp biliminin elinden bir şey geliyorsa, burada mutlaka yapılacak!”</p>

    <p class="paragraf">Anastas, az önce yerinden sökülen yüreğinin yeniden işlevini yerine getirmeye başladığını hissetti. Dünyada iyi insanların da olması ne güzeldi. Elini uzatıp adamın elini yakaladı, güçlü bir şekilde sıktı.</p>

    <p class="paragraf">“Teşekkür ederim doktor. Bana güç verdiniz. Sadece kardeşim değil, annem ve babam da size emanet. Onlar artık sizin de anneniz ve babanız.”</p>

    <p class="paragraf">Anastas doktorun elini sıktıktan sonra dönüp annesine bir kez daha sarıldı. Gitmesi gerektiğini, çok yakında yine hep birlikte olacaklarını söyledi.</p>

    <p class="arabaslik_sol" id="_idParaDest-107">Savuşturulan Saldırı</p>

    <p class="paragraf">Anastas, Viktor, Elif ve sekiz direnişçi Tophane’ye doğru inerlerken, tam İtalyan Hastanesi’nin önünde, hastanede gizlendikleri anlaşılan, siyah takım elbiseler giymiş, güneş gözlüklü beş kişilik bir grubun saldırısına uğradılar.</p>

    <p class="paragraf">Polis olduklarını söyleyerek, bellerinden çıkardıkları çelik coplarla gruba saldıranların hedefi ilk anda belli oldu. İçlerinden ikisi Anastas’ı etkisiz hale getirmeye çalışırken, öteki üçü diğerlerini engellemeye çalışıyordu.</p>

    <p class="paragraf">Beş görevli, kendilerinden bir hayli emin olsalar da çok geçmeden düşüncelerinin yanlış olduğunu fark edeceklerdi.</p>

    <p class="paragraf">Bayıltıcı bir spreyle kendinden geçirilen Anastas, yokuşu çıkarak yanlarına ulaşan bir minibüse sürüklenmeye çalışılınca, Viktor çığırından çıktı. Savunmayı bırakıp saldırıya geçti. Önüne çıkan en iri yapılı güvenlik görevlilerinin bile ayaklarını yerden keserek sağa sola fırlatan dev adam, özellikle Anastas’ı minibüse sokmaya çalışanlara hayatları boyunca unutamayacakları bir ders verdi.</p>

    <p class="paragraf">Viktor’un üzerinden geçtiği beş adam, kendilerini minibüse zor attılar.</p>

    <p class="paragraf">Her biri kavgaya aktif olarak katılmış olan direnişçilerden biri Viktor’a dönük olarak, “Dostum, seni Taksim Meydanı’nda da görmek istiyoruz” diyerek hayranlığını ifade etti.</p>

    <p class="paragraf">Bir başkası, “Tek başına ordusun. Seninle her savaşa girerim” diyerek ne kadar etkilendiğini dile getirdi.</p>

    <p class="paragraf">Viktor direnişçileri, “Dua edelim ki silahları yoktu!” diyerek cevapladı.</p>

    <p class="paragraf">Direnişçi gençlerden biri güvenlik görevlilerinin neden silahlarının olmadığını açıkladı.</p>

    <p class="paragraf">“Olamaz çünkü bu noktaya kadar kim bilir kaç aramadan geçerek geldiler. Polis herkesin, özel güvenlikçilerin, hatta askerlerin bile direnişçi olmasından çekiniyor. Sizinkiler silahla bu noktaya kadar gelemeyeceklerini bildikleri için çelik copla yetinmiş olmalılar.”</p>

    <p class="paragraf">Tophane’de direnişçilerle vedalaşan Viktor ve Elif, yarı baygın durumda olan Anastas’ı taksiye bindirdiler. Dev adam her zamanki gibi ön tarafa oturdu. Araç Galata Köprüsü’nü geçerken kendini toparlamaya başlayan Anastas, “Telefonum kayıp!” dedi.</p>

    <p class="paragraf">Elif “Emin misin?” diye sorunca, “İşte burada, pantolonumun sağ arka cebinde olması gerekiyordu. Ya düşürdüm ya da aldılar” dedi.</p>

    <p class="paragraf">Viktor, “En kötü ihtimale göre davranmamız gerekiyor” diye yüksek sesle düşündü.</p>

    <p class="paragraf">Elif, “Ne yapmamız lazım?” diye sordu.</p>

    <p class="paragraf">Dev adamın verdiği cevap “Bilmiyorum” oldu.</p>

    <p class="paragraf">Anastas ayılmaya başladığını “Ben biliyorum” diyerek gösterdi ve devam etti.</p>

    <p class="paragraf">“Sultanahmet’e çıkmayalım. Topkapı istikametinde ilerleyelim. Orada taksiden inelim. Gerisini inince düşünürüz.”</p>

    <p class="paragraf">Yol açık olduğu için, on dakika kadar sonra istedikleri yerde oldular ve taksiden indiler.</p>

    <p class="paragraf">Anastas, Elif ve Viktor’un da kendisiyle birlikte yolun karşı tarafına geçmelerini istedi, telefonlarını aldı, denize fırlattı.</p>

    <p class="paragraf">“O telefonu kullanarak ikinizi, hatta Vasil’i bile aradığımı hatırlıyorum. Beni bayıltmaya çalışırken cebimden çekip almış olmalılar. Hangi numaraların arandığını görebilirler. İzlenmeyeceğimizden emin olmamız için denize atmaktan başka çaremiz yoktu. Onun için taksiyle Sultanahmet’e girmek istemedim. O bölgede şimdilik de olsa rahatız, başımızı mümkün olduğunca derde sokmamamızda yarar var.”</p>

    <p class="paragraf">Üç arkadaş sahil yolunda yeniden taksiye bindiler ve taksiciden kendilerini Ayasofya Müzesi’ne götürmesini istediler.</p>

    <p class="arabaslik_sol" id="_idParaDest-108">Bogomilcilerin Öfkesi</p>

    <p class="paragraf">Vasil ve Vladimir odaya girdiklerinde, Anastas ve Viktor gazete okumaya çalışıyor, Elif ise Anastas’ın laptopunda sörf yapıyordu.</p>

    <p class="paragraf">Vasil içeriye girer girmez ağabeyini hedef alarak, “Neden cevap vermiyorsun? Yüz kere telefon ettim!” dedi kızgın bir ses tonuyla.</p>

    <p class="paragraf">“Telefonum denizde” diye cevapladı kardeşini Viktor. Olup biteni, detaylarıyla anlattı.</p>

    <p class="paragraf">Vladimir, “İnanamıyorum, dışarıya mı çıktınız yani?” dedi.</p>

    <p class="paragraf">Vasil onun bıraktığı yerden devam etti.</p>

    <p class="paragraf">“Yahu siz deli misiniz? Peşinizdeki adamlar gözlerini kırpmadan silahlarını ateşlemeye hazırlar. Bu durumda, cebinizde tırnak çakısı bile olmadan ve biz de etrafta değilken, dışarıya nasıl çıkarsınız!”</p>

    <p class="paragraf">Elif, Viktor’un iki dev kardeşini dinlerken haklı olduklarına karar verdi. Biraz da kendisinin yüzünden gerçekleşen bu ziyaretin, göze alınamayacak kadar tehlikeli olduğunu İtalyan Hastanesi’nin önünde idrak etmişti. İki dev Bogomilcinin sözleri üzerine, bu kabul edilemeyecek davranışa kendisinin yol açtığını itiraf etmesi gerektiğini düşündü. Kendisini, Viktor ve Anastas’a yüklenmekte olan iki adamın önüne kurban olarak atmaya karar verdi.</p>

    <p class="paragraf">“Benim yüzümden oldu. Viktor’un ve direnişçilerin yardımıyla, onları savuşturabileceğimizi düşündüm. Ama işin içine silah girebileceğini akıl edemedim. Ne zaman ki ellerinde çelik copları gördüm, o zaman aklım başıma geldi.”</p>

    <p class="paragraf">Vasil ve Vladimir birbirlerine baktılar.</p>

    <p class="paragraf">“Gördün mü?” dedi biri. “Çelik cop taşıyorlarmış.”</p>

    <p class="paragraf">“Orada olup o copları onlara sokmak vardı” diye devam etti öteki.</p>

    <p class="paragraf">Viktor “Çüş!” diye azarladı kardeşlerini. “Görmüyor musunuz yanınızda hanım var eşek herifler!” Ve derhal dönüp Elif’ten özür diledi.</p>

    <p class="paragraf">“Bunlar sadece Bogomilci değil aynı zamanda eşkıya. Yine de bilmeni isterim, altın gibi kalpleri vardır.”</p>

    <p class="paragraf">Anastas, iki devin Viktor konuşmaya başladığı zaman aldıkları süklüm püklüm hali görünce güldü. O da Elif’e dönük olarak konuştu.</p>

    <p class="paragraf">“Bu ikisi var ya...” dedi. “Eskiden abilerinden çok korkarlardı. Sonra büyüyüp onun boyuna geldiklerinde, bu sefer de onun din adamlığından korkmaya başladılar. Birisi onlara papaza el kaldırırlarsa taş olacaklarını söylemiş, korkudan geberiyorlar. Değil mi koca Bogomilciler?”</p>

    <p class="paragraf">Vasil ve Vladimir gülümseyerek başlarını salladılar.</p>

    <p class="paragraf">Ortalık yumuşayınca, Viktor durumu toparlamak üzere harekete geçti.</p>

    <p class="paragraf">“Gittiniz, patronunuzla konuşup döndünüz. Bir sonuç alabildiniz mi? Ne yapacağız?”</p>

    <p class="paragraf">İki Bogomilci konuşmanın uzun süreceğini ifade edecek şekilde yatağın üzerine oturdular. Viktor ve Elif koltuklara, Anastas ise sandalyeye yerleşti.</p>

    <p class="paragraf">Hıristiyanlığı bitirmek üzere, insanlığa hangi önemli kentten sesleneceklerinin ve oraya nasıl ulaşacaklarının belli olma zamanı gelmişti.</p>
  </div>
</body>
</html>
