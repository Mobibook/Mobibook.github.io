<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>4-5</title>
  <link href="../Styles/idGeneratedStyles.css" rel="stylesheet" type="text/css"/>
</head>

<body id="x4" xml:lang="tr-TR">
  <div class="Basic-Text-Frame">
    <p class="split"/>

    <p class="anabaslik" id="_idParaDest-32">3 Haziran</p>

    <p class="arabaslik_sol" id="_idParaDest-33">Ortaköy’de Gün Doğarken</p>

    <p class="paragraf">“İlk işimiz iki telefon almak olmalı.”</p>

    <p class="paragraf">Şair Nedim Caddesi’nden uzaklaşır uzaklaşmaz kendisinin ve Elif’in telefonlarını bulduğu ilk çöp tenekesine atmıştı Anastas.</p>

    <p class="paragraf">Geceyi telefonsuz geçirmek iki gence bir hayli sıkıcı gelmişti. Ayrıca etrafta neler olup bittiğini öğrenemedikleri için de alabildiğine tedirgin olmuşlardı.</p>

    <p class="paragraf">Elif, “Sadece gelişmeleri öğrenmek için değil, az sonra ayrıldığımızda birbirimizle haberleşmemiz için de gerekecekler” dedi Anastas’a.</p>

    <p class="paragraf">Ortaköy’de bir banktaydılar.</p>

    <p class="paragraf">Anastas, “Elif’le ilgili bir gelişme olduysa ya da havayolu şirketi bir aksiliği haber vermek için aradıysa, tabii ki ulaşamadılar” diyerek öteki endişelerini de paylaştı Elif’le.</p>

    <p class="paragraf">Genç kız Anastas’ın haklı olduğunu düşündü. Özellikle Elif’in durumu hakkında bilgi alabilmeleri için, derhal telefon edinmeliydiler. Anastas’ın, kız kardeşini aklından bir an olsun çıkartamadığından emindi. Onu üzmemek için bu konuyu atladı ve “Yarın sabah uçacaksın değil mi?” diye sordu.</p>

    <p class="paragraf">“Evet. Ben bu sabahın ilk ışıklarıyla gitmek istedim. Ama gerekli izinleri almak ve hazırlıkları yapmak için en azından bir güne ihtiyaçları olduğunu söylediler.”</p>

    <p class="paragraf">“Olsun...” dedi genç kız. “Bir gün önce, bir gün sonra fark etmez. Değil mi?”</p>

    <p class="paragraf">Genç papaz Elif’in ciddiyetle sorduğu bu soruyu, “Doğru. İki bin sene beklediğine göre, bir gün daha gecikirse dünyanın sonu gelmez” diyerek tebessümle cevapladı.</p>

    <p class="paragraf">Aldığı cevap genç kızın hoşuna gitti. Delikanlının her şeye rağmen gülümsüyor olabilmesini önemsedi.</p>

    <p class="paragraf">Güneş ilk ışıklarını köprünün Anadolu yakasındaki ayağının dibinden gösterdi. Az sonra yükselip İstanbul’u aydınlığa kavuşturacaktı.</p>

    <p class="paragraf">Genç adam elini güneşe doğru uzatarak konuştu.</p>

    <p class="paragraf">“Gün dediğin nedir ki? Altın top yükselmeye başlayacak, elimle işaret ettiğim çizgiyi çizecek ve şurada en yüksek noktasına gelecek, sonra şu istikamette hareket edip aşağıya doğru inişe geçecek, nihayetinde yok olacak. Ama acaba gerçekte böyle mi? Tabii ki değil. Tam tersi. Bundan iki bin altı yüz sene önce, ilk kez Pisagor söyledi aslında hareket edenin Güneş değil de Dünya olduğunu.”</p>

    <p class="paragraf">Sözlerini tamamlayan Anastas, yeni cümlesine başlarken eliyle gökyüzüne bir İtalya haritası çizdi ve en alt noktasına bir işaret koydu.</p>

    <p class="paragraf">“İtalya’nın güneyinde, çizmenin tam tabanında bulunan Crotone’de, ders verdiği okuldaydılar. Çevresi öğrencilerle sarılıydı. Çalışmalarını masanın üzerine serilmiş ıslak kum üzerinde yapıyorlardı. Pisagor anlatacaklarını anlatıyor, ders bitince kumu düzeltiyordu. Derslikten çıkıldığında, beyinlere depo edilen bilgiler dışında, geride hiçbir somut kanıt kalmıyordu.”</p>

    <p class="paragraf">Genç adamın hareket edenin Güneş değil de Dünya olduğunu anlatırken ve büyük bilge Pisagor’un derslerini nasıl verdiğini tasvir ederken takındığı tavra bayıldı Elif.</p>

    <p class="paragraf">“Ben...” dedi arkadaşını konuşmasında yalnız bırakmamak için. “Pisagor teoremini biliyorum.” Ve başladı teorimi ezberinden okumaya.</p>

    <p class="paragraf">“Bir dik üçgende, iki dik kenarın karelerinin toplamı, hipotenüsün karesine eşittir.”</p>

    <p class="paragraf">Sözler ağzından çıktıktan sonra, karıştırmış ya da söylediğinden tam da emin değilmiş gibi, “Ya da bunun gibi bir şey” dedi gülerek.</p>

    <p class="paragraf">“Daha güzel ifade edilebilir ama yanlış değil” dedi genç adam. “Bak unutmamışsın görüyor musun?” diye ilave etti.</p>

    <p class="paragraf">Az sonra güneş karadan tamamen koptu, her yer ışıl ışıl oldu. Bir sıcak gün daha başlamıştı.</p>

    <p class="paragraf">Anastas, “Acaba Lena nasıl olmuştur?” diye sordu bir kez daha.</p>

    <p class="paragraf">Gece boyu defalarca sormuştu bu soruyu genç adam ve sormaya devam ediyordu.</p>

    <p class="paragraf">“Telefonumuz olsa bir şekilde haber alırdık” diye cevapladı arkadaşının bu sorusunu üzgün bir ses tonuyla Elif.</p>

    <p class="paragraf">Genç adam yüksek sesle düşünmeye başladı.</p>

    <p class="paragraf">“Az sonra yeni telefonlarımıza kavuşacak olsak da annemi ve babamı arayamayız. Onların telefonunu da mutlaka bir şekilde dinlemeye almışlardır. Hastaneye de gidemeyiz. Çünkü patrik yardımcısına kardeşimin başına gelenleri anlattım. Oraya mutlaka adamlarını koymuşlardır.”</p>

    <p class="paragraf">Elif arkadaşının uzun bir arayışa girmesini engellemek için, “Ben öğrenirim durumunu, merak etme” dedi ve ekledi.</p>

    <p class="paragraf">“Ev ya da okul arkadaşlarımdan birinden rica ederim, gidip hastaneye bakarlar. Kimse onları tanımaz.”</p>

    <p class="paragraf">Anastas’ın içi rahatladı.</p>

    <p class="arabaslik_sol" id="_idParaDest-34">Ruhun Durumu</p>

    <p class="paragraf">Elif’in bulduğu çözüm Anastas’ın hoşuna gitti. Tabii ki gidip kapısında oturmak isterdi kardeşinin. Ama yapamazdı. Onun için daha fazlasını yapmalıydı. Oturup iyileşmesini beklemek değil, intikamını almak zorundaydı güzeller güzeli Lena’sının. Genç adam, düşüncesinde bile olsa, az önce kullanmış olduğu “intikam” sözcüğünü beğenmedi. “Bir düzeltme, doğruyu bulma” diye geçirdi aklından. Evet, böyle daha iyi olmuştu. Eğer tarih boyunca söylenmiş yalanlar hiç söylenmemiş, söyleyenler zamanında teşhir edilmiş olsaydı, dünya bu hale gelmezdi. “En büyük günah...” dedi kendi kendine Anastas. “Doğrusunu bildiğin halde, yalana karşı durmamandır. Yalan söyleyenlerle yüzleşmemen, onları deşifre etmemen, sanki doğru söylüyorlarmış gibi kabullenmen, seni en az o alçaklar kadar, hatta daha fazla alçaltır.”</p>

    <p class="paragraf">Elif arkadaşının kendisiyle halleşiyor olduğunu fark etti. Onu rahat bırakmasının uygun olacağına karar verdi. Anastas uzun süre boğuştu düşünceleriyle. Lena’yı eksenine oturttuğu iç hesaplaşmasında, zaman zaman “Ya kardeşim ölürse?” diye de düşündü. Böyle zamanlarda yüzü karardı, gözlerinin kenarlarında ve alnında sert çizgiler oluştu.</p>

    <p class="paragraf">Elif genç adamın ne düşündüğünü hissetti. Anastas’ın kardeşinin geleceğine dair endişelendiğini anlaması çok da zor değildi. Bu durumda, en iyi davranışın susmak olduğunu biliyordu. Anastas düşündükçe o sustu. Sonunda sessizliği bozan genç papaz oldu.</p>

    <p class="paragraf">“Pisagor’un çözmeye çalıştığı en önemli problem nedir biliyor musun Elif?”</p>

    <p class="paragraf">Güzel kız mavi gözlerini kocaman açtı ve sanki uykudan yeni uyanmış gibi bir ses tonuyla, “Hayır” diye cevapladı Anastas’ı.</p>

    <p class="paragraf">“Ruhun ölümden sonraki durumudur.”</p>

    <p class="paragraf">Ve yine sustu Anastas. Tam da Lena’yı düşünürken bu konudan söz etmesi, zihninin bir köşesinde hep onun ölümünü evirip çevirdiği anlamına gelmez miydi? Ne kadar korkunç bir durumdu bu!</p>

    <p class="paragraf">Genç kız arkadaşının giderek daha fazla içine kapanmaya başladığını fark etti. Bu durumun kalıcı hale dönüşmesine izin vermemeliydi.</p>

    <p class="paragraf">“Açar mısın lütfen son söylediklerini?” dedi.</p>

    <p class="paragraf">Anastas, sanki kendisini mecbur bırakmış gibi ağzının kenarıyla cevap verdi Elif’e.</p>

    <p class="paragraf">“Pisagor’a göre, ruh bedene zincirlenmiştir. Bir başka deyişle, beden ruh için bir nevi hapishanedir. Ne zaman ki ölüm gerçekleşir, ruh o zaman özgürlüğüne kavuşur.”</p>

    <p class="paragraf">Anastas’ın açıklaması Elif’e yeterli gelmemişti. Genç adamın yüzüne, konuşmasına devam etmesini ister gibi baktı. O da bıraktığı yerden yeniden başladı.</p>

    <p class="paragraf">“Ama ölüm, ruhun esaret serüvenini sona erdirmez. Kaçınılmaz olarak başka bir bedenin kontrolü altına girmek zorunda kalır. Çünkü yasa böyledir. Eğer temiz bir ruhsa, daha yüksek meziyetlere sahip bir bedene göç eder. Oysa, onun arzuladığı tam anlamıyla bağımsız olmak, özgürlüğe kavuşmak, bir bedenin parçası olmaktan kurtulmaktır.”</p>

    <p class="paragraf">Elif heyecanlandı ve “Peki bu mümkün müdür?” diye sordu merak içinde.</p>

    <p class="paragraf">Böyle olunca Anastas ruhlar dünyasından gerçek dünyaya geçiş yapmak zorunda kaldı. Gülümsedi ve “Bilmem. Bilsem burada olmazdım” diye cevapladı genç kızı. Biraz sıkılmış gibi saatine baktı. “Telefonlarımız olmadığına göre, gidip gazetelerimizi alalım ve açık bir yer bulup kahvaltı edelim.”</p>

    <p class="paragraf">Genç adamın gülümsemesi Elif’in hoşuna gitmişti. Konunun değişmesini o da istiyordu.</p>

    <p class="paragraf">“Biz kahvaltı ederken telefon satan dükkânlar açılmış olur” diyerek ayağa kalktı.</p>

    <p class="paragraf">İki genç planlarını uyguladılar. Önce gazetelerini aldılar, sonra kahvaltı edebilecekleri bir yer buldular.</p>

    <p class="paragraf">“Gazeteler kör, gazeteler sağır, gazeteler dilsiz” dedi Anastas hepsini inceledikten sonra.</p>

    <p class="paragraf">“Ah benim güzel vatanım!” dedi Elif, onunla aynı fikirde olduğunu ifade etmek istercesine.</p>

    <p class="paragraf">Gerçekten de inanılır gibi değildi. Birkaç fedakâr insanın her türlü baskıyı göze alarak yayımlamayı sürdürdükleri iki üç gazete dışındakiler, tıpkı televizyonlar gibi Gezi Direnişi’ni görmemekte kararlıydılar.</p>

    <p class="paragraf">“Ne zaman ki iktidar partisi pılısını pırtısını toplamaya başlayacak, bu gazeteler o zaman herkesten daha demokrat kesilecek” dedi Elif.</p>

    <p class="paragraf">Sonra sağ elinin işaretparmağını mermer masanın üzerine değdirdi ve “Bak buraya yazıyorum. Görürsün!” diyerek bir işaret koydu.</p>

    <p class="arabaslik_sol" id="_idParaDest-35">Lena’dan Gelen Haber</p>

    <p class="paragraf">Telefonlar alınır alınmaz, Elif’in ilk işi arkadaşları üzerinden Lena’yı soruşturmak oldu. Konuştuğu herkes “İnternetten izlemiyor musun? Bütün Türkiye, hatta bütün dünya Lena’yı konuşuyor!” dedi.</p>

    <p class="paragraf">O araştırmasını tamamlarken Anastas face’ine kavuştu. Gerçekten de onun gibi arkadaş fukarası birinin sayfasında bile, Lena’yla ilgili pek çok haber vardı.</p>

    <p class="paragraf">Genç adamın facebook’tan edindiği bilgilere göre, kardeşinin durumunda bir değişiklik yoktu. Doktorlar, gaz kapsülüyle başından vurulmuş genç kızı uyutmayı sürdürüyorlardı.</p>

    <p class="paragraf">Anastas’ın içi yine kızgınlıkla doldu. Birkaç gün öncesine kadar neşe, heyecan, sevinç dolu bir güzellik abidesi olan kardeşi, şu anda hayata tutunma savaşı veriyordu. Büyük bir adaletsizlikti bu ve hesabı mutlaka sorulmalıydı.</p>

    <p class="paragraf">Genç adam, rehavet içinde geçirdiğini düşündüğü birkaç saati geride bırakmak için silkindi ve “Yapacak dünya kadar işimiz var. Hareketlenelim” dedi.</p>

    <p class="paragraf">Elif de onunla aynı fikirdeydi ama işlerine koyulmadan önce konuşmaları gereken bazı meseleler olduğunu düşünüyordu. İlk aklına geleni söyledi.</p>

    <p class="paragraf">“Ayrılmadan önce iletişim konusunu tam olarak karara bağlamamız lazım.”</p>

    <p class="paragraf">Anastas, “Ne gibi?” dedi kızın bu sözlerine karşılık.</p>

    <p class="paragraf">“Herhangi bir şekilde telefon temasımız kesilirse nasıl haberleşeceğiz?”</p>

    <p class="paragraf">“Nasıl?” dedi Anastas.</p>

    <p class="paragraf">Elif belli ki bu konuyu düşünmüştü.</p>

    <p class="paragraf">“Teklifim şu: Sana iki arkadaşımın telefon numarasını ve adreslerini vereceğim, eğer birbirimize ulaşmakta zorluk çekecek olursak, onlar üzerinden temasa geçeceğiz. Anlaştık mı?”</p>

    <p class="paragraf">Elif’in fikri Anastas’ın hoşuna gitti. Tam kalkacaktı ki, “Bir mesele daha var” dedi Elif.</p>

    <p class="paragraf">Anastas, “Söyle?” diye yanıtladı onu.</p>

    <p class="paragraf">“Şu Sofya’da buluşacağım arkadaşın Viktor’la nasıl konuşmam gerektiğini söylemen gerekiyor.”</p>

    <p class="paragraf">Anastas, “Peki...” dedi. “Şimdi kulaklarını çok iyi açarak dinle. Yoksa oraya kadar boşuna gitmiş olursun” diye ilave etti.</p>

    <p class="paragraf">Ona göre, Viktor’un Elif’e güvenmesi için az sonra söyleyeceklerini ona eksiksiz olarak aktarması gerekecekti.</p>

    <p class="paragraf">Genç kız can kulağıyla dinlemeye başladı.</p>

    <p class="paragraf">“Sen, ‘Pisagor’a ne olduğunu öğrenmek için geldim’ diyeceksin. O sana ‘Biz ona nasıl hitap ediyoruz?’ diye soracak. ‘Efendi İnsan diyorsunuz’ diyeceksin. ‘Nasıl öldürüldüğünü biliyor musun Efendi İnsan’ın?’ diye soracak. Bu sorunun cevabı ‘Bir katil sürüsü tarafından’ olmalı. ‘Emin misin?’ diyecek. ‘Hayır’ de ve ‘Onu müritleri öldürdüler’ diye ekle. Bu esnada biraz üzgün görünmen lazım. Yine ‘Emin misin?’ diyecek. Cevabın, kendinden çok emin bir ‘Hayır’ olmalı. Sonra şöyle devam etmelisin: ‘Ama şundan eminim: Ders verdiği bina yakıldı. Öğrencileri onu, ateşin üzerinde vücutlarını köprü yaparak kurtardılar.’ Sana, ancak bu konuşmadan sonra güvenebilir.”</p>

    <p class="paragraf">Anastas uzun açıklamasını tamamlayınca Elif “Anladım!” dedi. Endişelenmişti. Ezberi kuvvetli olmasına rağmen, bu kadar lafı aklında tutmakta zorlanabileceğini düşündü.</p>

    <p class="paragraf">“Bunları yazabilir miyim?” diye sordu.</p>

    <p class="paragraf">Genç adam “Olmaz!” diye cevapladı onu.</p>

    <p class="paragraf">“O halde...” dedi genç kız. “Bana bu konuşmayı birkaç kez yüksek sesle tekrarlamam için izin ver ve lütfen takıldığım yerlerde yardımcı ol.”</p>

    <p class="arabaslik_sol" id="_idParaDest-36">Direnişin İvmesi</p>

    <p class="paragraf">Anastas genç kıza yardımcı oldu. Sonra birkaç kez de kendi kendine tekrarlaması için onu kendi haline bıraktı. Bu süre zarfında yeni telefonundan facebook’a girdi.</p>

    <p class="paragraf">Tablo giderek daha vahim bir hal alıyordu. İlk gün Ankara’da polisin tabancasından çıkan bir merminin başına isabet etmesi sonucu Ethem Sarısülük, ikinci gün İstanbul’da Mehmet Ayvalıtaş ve şimdi de Antakya’da Abdullah Cömert hayatını kaybetmişti. Üç günde üç genç insan öldürülmüş, sevgili kardeşi Lena ve daha kim bilir nice genç insan belki de ölmeye yatmıştı.</p>

    <p class="paragraf">Kız kardeşi her aklına geldiğinde olduğu gibi, Anastas’ın yumrukları iradesi dışında, kendiliğinden sıkıldı. Böylesi durumlar, giriştiği işin ne kadar yerinde olduğunu düşünmesine yol açıyor, öfkesini körüklüyordu.</p>

    <p class="paragraf">Genç adam yine facebook’ta, kalabalık bir grubun öğlen tatili fırsatından yararlanarak haber kanalı NTV’nin önünde toplanmaya başladığını gördü. Ellerindeki pankartlarda penguen resimleri taşıyan grup, önünde toplandıkları televizyonun yayın politikasını eleştiriyor, Gezi Parkı’nda olanlar yerine penguen belgeseli gösterilmesini protesto ediyorlardı. Anastas protestocu grubun resimlerini dikkatle inceleyince, neredeyse hepsinin çevre plazalarda çalışan kravatlı erkekler ve iskarpinli kadınlardan oluştuğunu fark etti. Daha önce gerçekleşen gösterilerde görmediği tipte, genellikle protesto etme hakkını kullanmayıp başkalarına havale eden türde insanlardı bunlar. Bırak protestoyu filan, seçimlerde oy kullanacak vakit bile bulamaz, seçim kışa rast geldiyse kaymaya, yaza rastladıysa yüzmeye giderlerdi. “Demek...” diye düşündü genç adam. “İktidara karşı memnuniyetsizlik dalga dalga yayılıyor. Bu insanlar da sokağa inmeye başlamışsa, vay bu ülkeyi yönetenlerin haline! Anlaşılan cin, gerçekten de şişeden çıktı.”</p>

    <p class="paragraf">Genç adam olup bitenleri bir süre daha anlamaya çalıştıktan sonra, başını telefonundan kaldırdı. Elif ezberini tamamlamış onu izliyordu. Anastas edindiği bilgilerin bir kısmını ona da aktardı.</p>

    <p class="paragraf">“Yaralılara yardım ettiği gerekçesiyle YÖK Koç Üniversitesi’ne yazı yazmış... Her gün saat 21.00’de insanlar tava tencere çalmaya başlamışlar... Biz fark etmedik ama twitter arada bir gidip geliyormuş... Başbakan, sosyal medyanın en büyük bela olduğunu söylemiş... İşler kızışıyor galiba!”</p>

    <p class="paragraf">Elif genç adamın söylediklerine karşılık evet der gibi başını salladı. Sonra aklına takılan soruyu sordu.</p>

    <p class="paragraf">“Sofya’ya gittiğimde arkadaşınla nasıl buluşacağım? Ayasofya Kilisesi’ne mi gitmem gerekiyor?”</p>

    <p class="paragraf">“O seni havaalanından alır. İniş saatini söyledim. Çıkışta bekleyecek. İsmini bir kartonun üzerine yazmış olacak.”</p>

    <p class="paragraf">Elif anladığını ifade edecek şekilde başını salladı.</p>

    <p class="paragraf">Anastas genç kıza “Başka bir sorun var mı?” der gibi baktı.</p>

    <p class="paragraf">Elif, “Var!” dedi.</p>

    <p class="paragraf">“Evden çıkarken sırt çantalarımızı aldık ama üzerimizdeki her şey kirli. Üstelik hava da sıcak. İkimiz de yarın sabah yola çıkacağımıza göre, gidip kendimize giyecek bir şeyler alsak ve bu geceyi bir arkadaşımın evinde yıkanıp dinlenerek geçirsek diyorum. Ne dersin?”</p>
  </div>
</body>
</html>
