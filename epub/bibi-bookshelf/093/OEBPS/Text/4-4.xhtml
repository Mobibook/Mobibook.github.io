<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>4-4</title>
  <link href="../Styles/idGeneratedStyles.css" rel="stylesheet" type="text/css"/>
</head>

<body id="x4" xml:lang="tr-TR">
  <div class="Basic-Text-Frame">
    <p class="split"/>

    <p class="anabaslik" id="_idParaDest-18">2 Haziran</p>

    <p class="arabaslik_sol" id="_idParaDest-19">Barikatları Aşarak</p>

    <p class="paragraf">“Gün doğdu hep uyandık</p>

    <p class="paragraf">Siperlere dayandık.</p>

    <p class="paragraf">Bağımsızlık uğruna da</p>

    <p class="paragraf">Al kanlara boyandık.”</p>

    <p class="paragraf">Cumhuriyet Caddesi’nin bitip Taksim Meydanı’nın başladığı noktaya barikat kurmuş gençlerin bu marşını ilgiyle dinleyen Anastas ve Elif’e, ilk kez duydukları bu ezgi alabildiğine iç kanırtıcı geldi.</p>

    <p class="paragraf">İki genç, bu parçanın da ötekiler gibi o akşam yazılmış olduğunu düşündüler. Oysa, yaşadıkları ülkenin topraklarında, çeşitli kuşaklardan devrimcilerin, yoldaşlarının ardından yaklaşık elli yıldır söyledikleri bir marştı bu. Şu ya da bu düşünceden, çok sayıda al kana boyanmış yurtsever genç insan, yoldaşları tarafından bu marşla yâd edilegelmişti. Bu gelenek, Anastas ve Elif bilmiyor olsa da Gezi Parkı’nda devam ediyordu.</p>

    <p class="paragraf">1 Haziran sabahından itibaren ve gece boyu, Türkiye’nin kalbi Taksim Meydanı’nı ele geçirmeye çalışan her yaş, cinsiyet, eğilim ve takımdan İstanbullu yılmamış, can pahasına da olsa bu amaca ulaşılmıştı.</p>

    <p class="paragraf">Can pahasınaydı çünkü içlerinden biri olan Anastas’ın sevgili kardeşi Lena, şu anda Taksim Hastanesi’nde ölümle pençeleşmeyi sürdürüyordu.</p>

    <p class="paragraf">Ve Türkiye’nin öteki köşelerinden de hayatını kaybetmiş, gözü çıkmış, ağır yaralanmış insanlara dair iç kanırtan haberler ardı ardına gelmeye, yekûn artmaya devam ediyordu.</p>

    <p class="paragraf">Bu acı faturanın karşılığı olarak, şu anda hem park hem de meydan emin ellerde, halkın bizzat kendisindeydi. İçeriden, dışarıdan, yakından, uzaktan nereden bakılırsa bakılsın, bir süre de öyle kalacağı kesin gibi görünüyordu.</p>

    <p class="paragraf">Ellerindeki çöp torbalarıyla meydanı ve çevredeki sokakları temizlemeye çalışan genç insanlar bunun habercisiydi.</p>

    <p class="paragraf">İki genç, tam bir savaş sonrası manzarası sunan tarihi meydanı şaşkınlık içinde geçtiler. Cumhuriyet Anıtı’na asılmış çeşitli flamalara yazılmış harflerden, meydanda hangi örgütlerin bulunduğunu çözmeye çalıştılar.</p>

    <p class="paragraf">Anastas ve Elif, Sıraselviler’in başına kurulmuş barikatı da aşıp Taksim Hastanesi’ne doğru yürümeyi sürdürürken, genç kız arada bir göz attığı facebook’undan başını kaldırdı ve telefonunu uzatarak genç adama bir resim gösterdi.</p>

    <p class="paragraf">“Şu kırmızılı kadın var ya tam bizim yanımızdaydı. Polisin gazı karşısında bir milimetre bile gerilemedi. Gece boyu herkes onun fotoğrafını paylaşmış. Adı Ceyda’ymış. Fotoğrafı Reuters’in fotoğrafçısı çekmiş. Direnişin sembolü oldu.”</p>

    <p class="paragraf">Anastas genç kızın söylediklerini dikkatle dinledi. Onun da twitter’dan öğrendiği bazı önemli bilgiler vardı.</p>

    <p class="paragraf">“OccupyGezi ve DirenGeziParki adlı hashtag’lerden, on iki saat içinde, iki milyon tweet atılmış. Bu tweet’lerin yüzde seksen sekizi Türkçeymiş ve yüzde doksanı Türkiye’den gönderilmiş. Analizciler bunun bir dünya rekoru olduğunu söylüyor.”</p>

    <p class="paragraf">Elif’e aldığı haber önce şaşırtıcı geldi. “İnanılmaz bir rakam” dedi. Sonra fikrini değiştirdi.</p>

    <p class="paragraf">“Aslında pek de inanılmaz değil. Direnişin büyümesinin nedeni de bu olsa gerek. İnternet kullanımı özellikle memnuniyetsiz kesimler arasında çok yaygın. Bu sayede, herkes bu eylemin tarihi önem taşıdığını fark etti, çorbada tuzunun olması gerektiğini düşündü ve bu noktaya kadar gelindi.”</p>

    <p class="arabaslik_sol" id="_idParaDest-20">Büyük Yalan</p>

    <p class="paragraf">İki genç, önceki günden kalan savaşın izlerini takip ederek Taksim Hastanesi’nin kapısına ulaştılar.</p>

    <p class="paragraf">“Dilerim...” dedi genç adam. “Lena uyanmıştır ve sağlığı yerindedir.”</p>

    <p class="paragraf">“İnşallah!” diye yanıtladı genç kız onu.</p>

    <p class="paragraf">Ama öyle olmadı. Ağlamaktan gözleri şişmiş annesi ve dokunsan yıkılacak gibi duran babası, Lena’nın durumunda bir değişiklik olmadığını söyledi. Bir umutla Feriköy’den Taksim’e yürüyen ve aynı umutla Sıraselviler’i geçen Anastas, içinden bir parçanın koptuğunu hissetti. Sevgili kardeşi neredeyse yirmi dört saattir uyuyordu ve ne zaman uyandırılabileceğine dair başta doktorlar olmak üzere kimsenin hiçbir fikri yoktu.</p>

    <p class="paragraf">Genç adam yarım saat süreyle ve konuşmadan, kendisine gösterilen yerde oturdu. Sonra ayağa kalktı, anne ve babasına, “Ne yazık ki Lena’yı iyileştirme işini size bırakmak zorundayım” dedi.</p>

    <p class="paragraf">Aynı anda, neden böyle davrandığını şaşkınlık içinde kendisine bakan ailesine açıklaması gerektiğini fark etti.</p>

    <p class="paragraf">“Öyle günler ki bunlar, herkes haberdar olduğu yalanı, söyleyenin yüzüne çarpmak zorunda. Daha iyi bir dünyada yaşamak istiyorsak, bundan korkmamamız lazım. İyilerin de kötüler kadar cesur olması gerektiği söylenir ya hep, işte bugün tam o gün. Kendi adıma, ben kararımı verdim. Dünyanın <span class="CharOverride-18">en büyük yalan</span>’larından birini ortaya dökerek insanlığın karanlıktan aydınlığa çıkışına katkıda bulunacağım. Kimileri sevgili kardeşimin başında beklemediğim için beni suçlayabilir. Hatta vefasız olduğum söyleyebilir. Bana göre, Lena’nın intikamını almanın en doğru yolu onun başında beklemek değil. Başıma bir şey gelir diye sakın korkmayın. Zaten olabileceklerin en kötüsü olmuş durumda. Daha fazla ne gelebilir ki?”</p>

    <p class="paragraf">Genç adam sözlerini tamamladıktan sonra önce annesini sonra babasını öptü ve şaşkın bakışları arasında arkasını dönüp gitti.</p>

    <p class="paragraf">Gelişmeleri dikkatle izleyen Elif ne yapacağını şaşırdı. Kısa bir süre yaşlı adam ve kadınla kaldıysa da Anastas’ı merak ederek hastaneden ayrıldı. Sıraselviler Caddesi’ne çıkar çıkmaz telefonuna sarıldı. Genç adam karşısındaydı. Hiç selam sabah ya da caydırma konuşmalarına girmedi.</p>

    <p class="paragraf">“Ne yapacağını biliyorum da nasıl yapacağını merak ettim.”</p>

    <p class="paragraf">Anastas’tan ses çıkmayınca Elif devam etti.</p>

    <p class="paragraf">“Belki çorbada benim de tuzum olur.”</p>

    <p class="paragraf">Anastas sevindi. Bir yardımcıya ihtiyacı olacağı kesindi ve gördüğü eğitim göz önünde bulundurulduğunda, Elif arayıp da bulamayacağı kadar önemli özelliklere sahipti. Kafasını sadece bir mesele kurcalıyordu. Yan yollara sapmadan sorusunu sordu.</p>

    <p class="paragraf">“Girişeceğimiz işin tehlikeli olacağını tahmin ediyorsun değil mi? Sana dünyanın belki de en büyük çıkar çevresini karşımıza alacağımızı hatırlatmakta yarar görüyorum. Gezi Parkı ve benzerleri nasıl bazı çevrelerin iştahını kabartıyor ve saldırganlaşmalarına yol açıyorsa, üzerine gideceğimiz işte de Hıristiyanlıktan nemalananlar sesimizi kesmeye çalışacaklar. Bunu göze alıyor musun?”</p>

    <p class="paragraf">Elif genç adamın sorusunu önce hiç tereddüt etmeden ve tek kelimeyle “Evet!” diyerek cevapladı. Sonra kararının nedenini açıkladı.</p>

    <p class="paragraf">“Korkuyu zaten geç! Dün öyle bir sabahtı ki artık beni hiçbir şey korkutamaz. Öte yandan, Gezi Parkı’nın artık emin ellerde olduğunu biliyorum. Bir kişi eksik olursa fark etmez mi? Tabii ki eder! Ama senin açacağın cephede durum farklı. Tek başınasın ve belli ki yardıma ihtiyacın olacak. Bu nedenle tercihimi senden yana kullandım.”</p>

    <p class="paragraf">Elif’in sözleri Anastas’ın hoşuna gitti. İçinden gözleri mavi, saçları altın rengi olan kıza sarılmak geldi. “O halde Gezi Pastanesi’nde buluşalım mı?” diye sordu.</p>

    <p class="arabaslik_sol" id="_idParaDest-21">“Banka soymaya ne dersin?”</p>

    <p class="paragraf">Kapısı işgal altındaki Taksim Meydanı’na açılan Gezi Pastanesi’nde, iki gencin konuşması iki saat kadar sürdü. Anastas’ın planının bazı bölümleri Elif’e parmak ısırtacak kadar cüretkârdı.</p>

    <p class="paragraf">Pastaneden çıkılınca düğmeye basılmış, süreç işlemeye başlamış olacaktı. Tam ayağa kalkarlarken, “Peki...” diye sordu genç kız. “Bu işi gerçekleştirmek için ihtiyacımız olan parayı nereden bulacağız?”</p>

    <p class="paragraf">Anastas, arkadaşının sorusunu daha önce hiç düşünmemiş gibi bir yüz ifadesi takındı. Sonra salak kafam dercesine, elini alnına vurdu.</p>

    <p class="paragraf">“Hiç düşünmemiştim. Banka soymaya ne dersin?”</p>

    <p class="paragraf">Genç adam, arkadaşının inanmış gibi baktığını görünce şakasını uzatmadı. Bitirmedi de. Bu kez de çok zengin bir adammış gibi kasıldı.</p>

    <p class="paragraf">“Merak etme. Nasıl harcayacağımı bilemediğim epey param var.”</p>

    <p class="paragraf">Anastas, Elif’in az önce banka soymakla ilgili söylediklerini ciddiye almış olduğunu hatırladı. Yine alır diye korktu.</p>

    <p class="paragraf">“Şaka, şaka. Kesinlikle zengin değilim. Sadece, yıllardır kazanıp da neredeyse hiç harcama fırsatı bulamadığım bir miktar param var. Lena’nın düğünü için kullanırım diye düşünüyordum...”</p>

    <p class="paragraf">Aklına Lena’sı gelince gözleri dolan Anastas, sözlerinin Elif’i de etkilediğini fark edip konuşmasını bitirdi. Sırt çantasının yan gözünden küçük bir defterle kalem aldı ve genç kıza uzattı.</p>

    <p class="paragraf">“Adını, soyadını ve banka hesap numaranı şuraya yaz, hemen bir miktar transfer edeyim. Bitince söylersin, yeniden yatırırım.”</p>

    <p class="arabaslik_sol" id="_idParaDest-22">Kötü Tanrı Olur mu?</p>

    <p class="paragraf">Planlarını yaptıkları süre içinde bir kez bile telefonlarına bakmayan Anastas ve Elif’in, facebook ve twitter hesaplarına göz atmak, akıllarına tam da pastaneyi terk ederlerken geldi.</p>

    <p class="paragraf">Genç adam, “Ortalık yıkılıyor” dedi face’ine bakar bakmaz. Başka söyleyecekleri de vardı.</p>

    <p class="paragraf">“İzmir, Trabzon, Çorum, Sinop, Mudanya, Hopa, Gaziantep, Eskişehir, Ordu, Antalya, Mersin, Hatay ayağa kalkmış vaziyette. Halk hepsinde, bulundukları yerlerin meydanlarında toplanmış ve hükümete karşı tepkisini dile getiriyor.”</p>

    <p class="paragraf">Elif, “Ankara’dan korkutucu haberler geliyor” diye cevapladı onu. “Baksana fotoğraflara” dedi ve telefonunu genç adama çevirdi.</p>

    <p class="paragraf">Durum içler acısıydı.</p>

    <p class="paragraf">Tazyikli suyun isabet ettiği insanların taklalar atarak yerlerde sürüklenişine dair filmler... Gaz kapsülleri vücutlarına çarpan eylemcilerin morarmış vücutlarına dair fotoğraflar...</p>

    <p class="paragraf">Tüm mesajlardan anlaşılan, ülkenin her yerinde, mücadelenin zor koşullar altında sürdürülüyor olduğuydu.</p>

    <p class="paragraf">Özellikle de polisin yerde yatan insanları coplama ve tekmelemesini gösteren fotoğraflar, acımasızlığın doruğa çıktığını işaret ediyordu.</p>

    <p class="paragraf">Yüzlerce fotoğrafın arasından biber gazı kapsülüyle yaralanmış olanları özel olarak hafızasına kazıyan Anastas, kardeşi Lena’yı düşündü. Gayriihtiyari yumruklarını sıktı. İntikamı acı olacaktı. Sesini yükselterek konuştu.</p>

    <p class="paragraf">“Bu fotoğraflar da gösteriyor ki sözde ve kötü tanrıların sonu getirilmeden, insanlık rahat nefes alamayacak.”</p>

    <p class="paragraf">Elif bu kez delikanlının ne demek istediğini tam olarak anladı. Aklına genç adamın gece söyledikleri geldi. Bu son sözleriyle, az önce yaptıkları planı temellendirmiş ve bazı noktalara açıklık getirmiş oluyordu Anastas.</p>

    <p class="paragraf">Genç kız, Pavlus’un Korintlilere yazdığı birinci mektupta geçen cümleyi kelimesi kelimesine hatırladı. Eğer bir tanrı, bilgelerin bilgeliğini yok edeceğini, akıllıların aklını boşa çıkartacağını söylüyorsa, o iyi bir tanrı olamazdı. Ona tapılmasını tavsiye edenler de öyle.</p>

    <p class="arabaslik_sol" id="_idParaDest-23">İsa Nasıl Tanrı Oldu?</p>

    <p class="paragraf">Genç kız, yanağına bir öpücük kondurarak uzaklaşan Anastas’ın peşinden bakmayı sürdürdü.</p>

    <p class="paragraf">Ne demişti az önce masada otururlarken ince ve uzun boylu, siyah ve kıvırcık saçlarını atkuyruğu yapmış, sağ kaşında 11 şeklinde piercing’ler taşıyan genç adam?</p>

    <p class="paragraf">“Bundan bin altı yüz seksen sekiz yıl önce de olsa, bugün de olsa hükümdarlara karşıyım. Bu karşıtlığım, Allah’la arama girmeye kalkanlar için tabii ki daha da fazla geçerli...”</p>

    <p class="paragraf">Neden böyle düşündüğünü şöyle izah etmişti genç papaz.</p>

    <p class="paragraf">“325 yılıydı. İmparator Konstantin Anadolu, Arap Yarımadası ve Kuzey Afrika’da yöneticilik yapan Hıristiyan din adamlarını İznik’te bir araya getirdi. Kendisi pagandı ama tebaası her geçen gün biraz daha fazla, üstelik başına bir sürü de sorun çıkartarak Hıristiyanlığa yöneliyordu. İmparatorun dert ettiği mesele birilerinin Hıristiyanlık dinine inanması değildi kuşkusuz. Dışarıda saldırganlığını giderek artıran çok sayıda ülkeyle, içeride kuyusunu kazan bir sürü muhalifle boğuşurken, ülkesinde çatlak ses, itiş kakış istemiyordu, o kadar. Ama Hıristiyanlar rahat durmuyorlardı. İznik’e çağırdığı, birbirlerinin gırtlaklarına saldırmak için hazırda bekleyen bu dine mensup din adamlarıydı. İmparator onlardan, aralarındaki meseleleri derhal çözmelerini istedi. Verdiği mesaj alınmıştı. Zatı şahaneleri, ya siz halledersiniz ya da ben sizin için çözerim demeye getiriyordu. O günlerde Hıristiyan dünyasının en büyük tartışma konusu Hazreti İsa üzerine olandı. Arius ve Athanas isimli iki din adamı ve yandaşları bu konuyu öldüresiye tartışıyorlardı. Athanas, İsa tanrıdır diyor başka bir şey demiyordu. Arius ise İsa’nın tanrı olmadığında, peygamber olduğunda ısrar ediyordu. Toplantı yapıldı ve sonuçlandı. İsa kesinlikle tanrıydı. Herkes tarafından bu böyle bilinmeliydi. Athanas kazanmış, Arius kaybetmişti.”</p>

    <p class="paragraf">“Yani...” diye sormuştu genç adamın konuşmasını kesip mavi gözlerini yine sonuna kadar açarak Elif. “Hazreti İsa, imparatorun emri ve din adamlarının kararıyla mı tanrı oldu?”</p>

    <p class="paragraf">Anastas genç kızın ironik sorusunu aynı edayla cevaplamıştı.</p>

    <p class="paragraf">“Oldu mu olmadı mı ona, beni dinledikten sonra özgür iradenle, kendi başına karar vereceksin.”</p>

    <p class="paragraf">Sonra yaklaşık iki saat konuşmuştu Anastas ve anlattıkları genç kıza alabildiğine ilginç gelmişti.</p>

    <p class="paragraf">O susunca, Elif dinlediği masal yarıda kesilmiş, devam edilmesini isteyen bir çocuk gibi “Eeee?” demişti.</p>

    <p class="paragraf">Genç adam da kaldığı yerden şöyle devam etmişti.</p>

    <p class="paragraf">“Tanrılığına karar verilen İsa’nın, peygamberden öte, gerçekten tanrısal özelliklerle donatılması gerekiyordu. Hıristiyan âleminin seçkin teologları derhal kolları sıvadılar. Ben pek inanmıyorum ama kimilerine göre havarilerden Aziz Pavlus, onlar için ihtiyaçları olan altyapıyı zaten hazırlamıştı. Müritleri, onun kendileri için çizdiği yolda, çalışmalarını derinleştirdiler.”</p>

    <p class="paragraf">Genç kız Anastas’ın sözünü kesmişti.</p>

    <p class="paragraf">“Neden inanmıyorsun Pavlus’un ihtiyaç duyulan altyapıyı hazırlamış olduğuna?”</p>

    <p class="paragraf">Genç adam, Elif’in yakaladığı noktaların hep en önemliler olduğunu düşündü ve bir kez daha doğru insanla karşılıklı oturuyor olduğu kararına vardı.</p>

    <p class="paragraf">“İznik Konsülü’nde kabul edilen Yeni Ahit, büyük ölçüde Pavlus’un İsa öğretisinin üzerine oturuyordu. Ama bir terslik vardı. Pavlus’un kaleme aldığı metinler İsa’dan hareketle yazılmamış, bir başkasının hayatından ve sözlerinden kopya edilmişti.”</p>

    <p class="paragraf">Anastas, eğer detaya girmezse Elif’in bocalayacağından emindi. Bu nedenle bu noktada konuşmasını biraz geniş tuttu.</p>

    <p class="paragraf">“İstersen önce, Aziz Pavlus’la ilgili çok kısa bilgi vereyim. Sonra kendi başına da kim olduğunu araştırmaya devam edersin. Tıpkı İsa gibi bir Yahudi’ydi Pavlus. Tarsus’ta yaşıyordu. Başlangıçta Hıristiyanlığın azgın bir muhalifiyken, İsa’yı gördükten sonra onun yoluna girdiği söylenir. Hıristiyanlığı Anadolu’ya tanıtanın da o olduğu iddia edilir. Eğer kendine bir İncil satın alır, Luka’nın yazdığı Elçilerin İşleri isimli bölümü okursan ve tabii yazılanlar da doğruysa, Pavlus’un Hıristiyanlık âlemi için ne kadar önemli rol oynadığını anlarsın. Ayrıca elin değmişken, Roma, Korint, Galatya, Efes, Filibe, Kolose, Selanik halklarına olan mektupları da oku. Hıristiyanlık açısından çok önemlidirler. Timoteus, Titus ve Filimon gibi önemli insanlara mektupları da onlara keza. İbraniler için yazılan mektubun da yine Pavlus tarafından kaleme alındığı iddia edilir. Kısacası, az önce de söylediğim gibi, kimilerine göre neredeyse Hıristiyan teologların İsa’yı tanrılaştırmak için ihtiyaç duydukları tüm altyapıyı sağlayan adamdır Pavlus.”</p>

    <p class="paragraf">“Dur, dur, dur bir dakika” demişti bu konuşmanın üzerine Elif ve şöyle devam etmişti.</p>

    <p class="paragraf">“Ben senin papaz okulunda birlikte okuduğun arkadaşlarından biri değilim. Hıristiyanlık konusunda bilgilerimin çok az olduğunu göz önünde bulundurarak anlat.”</p>

    <p class="paragraf">İlk dakikada söylemesi gereken bu sözleri biraz utandığı için erteleyip durmuştu genç kız ama sonunda içini döküp rahatlamıştı. İstediği etkiyi sağlamıştı ve artık cevabını asıl merak ettiği soruyu sorabilirdi.</p>

    <p class="paragraf">“Şimdi söyle, ortaya çıkartacağımız ve Hıristiyanlık dünyasını şoka sokacak <span class="CharOverride-18">büyük yalan</span>’la Pavlus arasındaki ilişki tam olarak ne?”</p>

    <p class="paragraf">Genç kızın sorusu üzerine Anastas çok hızlı gittiğini düşünmüş, her şeye baştan başlamıştı.</p>

    <p class="paragraf">“Şimdi, İzmit toplantısında İsa’nın etiyle, kemiğiyle, ruhuyla filan tamamen tanrı olduğuna karar verilmişti ya hani, işte bunun için bazı mucizelerinden de söz edilmesi gerekiyordu. Mucizeleri hikâye eden ise Pavlus’tur. Böyle söyledim diye sakın onu gözünde büyütüp kabiliyetli bir zat olduğu vehmine kapılma. Olsa olsa büyük bir kopyacıdır. Ve şimdi sıkı dur! Hazreti İsa’ya mucize kabilinden yakıştırılmış ne varsa, kendisiyle aynı dönemde yaşamış ve gerçekten muhteşem bir adam olan pagan filozof Apollonius’tan ödünç alınmıştır. Özellikle ödünç alınmıştır dedim çünkü çok yakında, senin de katkınla bu durum değişecek.”</p>

    <p class="paragraf">Anastas’ın son sözleri, Elif’in mavi gözlerinin açılmasına yol açmıştı.</p>

    <p class="paragraf">“Dün akşam biraz konuşmuştuk Apollonius üzerine. Şu Roma İmparatorluğu’nun çeşitli yerlerine, şerefine on yedi anıt dikilen filozoftan söz ediyorsun. O zaman hatırlayamamıştım kim olduğunu, şimdi hatırladım” demiş, büyük bir buluş yapmışçasına şöyle devam etmişti.</p>

    <p class="paragraf">“Kemerhisarlı olduğunu da biliyorum aslında.”</p>

    <p class="paragraf">Anastas “Bravo!” deyince de mahcup olmuş, toparlamaya çalışmıştı.</p>

    <p class="paragraf">“Bizans Sanatı okuyan birinin böyle şeyleri bilmesi sıra dışı bir durum değil. Üstelik bu konuyu bir yıl süreyle Londra’da da araştırma fırsatı bulduysa. Buna karşılık, isimlerini unuttuğum iki kişi var. İznik Konsülü’nde biri kaybetmiş öteki kazanmıştı hani?”</p>

    <p class="paragraf">“Unuttuğun isimler Arius ve Athanas. İlki İsa’yı peygamberlikle sınırlı tutmaktan, ikincisi tanrılaştırmaktan yanaydı.”</p>

    <p class="paragraf">Genç adam Elif’in bu sorusunu da cevapladıktan sonra, bugünlük bu kadar yeter der gibi bir tavır takınmış, kızın da aynı ruh haline gelmesini beklemişti.</p>

    <p class="arabaslik_sol" id="_idParaDest-24">Savaş Sonrası Tablosu</p>

    <p class="paragraf">Elif, Gezi Pastanesi’nin kapısında bir süre daha oyalandı. Anastas’la az önce pastanede neler konuştuklarını düşünmeyi sürdürdü.</p>

    <p class="paragraf">Gümüşsuyu çıkışında kurulu barikattan aşağıya doğru yürüyen Anastas görünmez olunca, sıranın kendisine geldiğini hatırladı genç kız. O da aksi istikamete yürüyerek Taksim’den çıkmalıydı.</p>

    <p class="paragraf">Bir kısmı polisten gelecek herhangi bir saldırıyı savuşturmak için barikatlarda bekleyen, diğerleri bir gün ve gecelik savaşın izlerini silmek için temizlik yapan gençlerin arasından yürümeye başladı.</p>

    <p class="paragraf">Muhteşem bir iş yapıyordu arkadaşları. Bu tür davranışlarıyla, hükümet yanlısı medyanın kendilerini kamuoyuna takdim etmeye çalıştığı gibi kavgacı, gürültücü, yıkıcı, dökücü olmadıklarını dosta düşmana göstermiş oluyor, üzerlerine yapıştırılmaya çalışılan “vandal” etiketini şık bir vuruşla sahiplerine iade ediyorlardı. Çevreci duruşları, kendilerine cop, biber gazı, basınçlı su ile saldıran polise karşı bile insanca davranışlarıyla tüm kamuoyunda son derece olumlu bir imaj oluşturuyor, haklıyken haksız duruma düşmemek için gerçekten akıllıca bir strateji uyguluyorlardı.</p>

    <p class="paragraf">Elif bütün bunları düşünerek yürürken sağdan soldan, özellikle de Gezi Parkı’ndan gelen haykırışlara kulak verdi. Ona en uygun sesler yine park tarafından geliyordu.</p>

    <p class="paragraf">“Demek...” diye düşündü. “Dün sabah polis tarafından yaka paça dışarıya atılmaya çalışılan dayanışma bileşenleri, parka yeniden yerleşmiş durumdalar.”</p>

    <p class="paragraf">Elif, parkın durumunu yakından görmek için yürümeye devam etti. Ağaçlara zarar gelmesin diye geceler geçirdiği Gezi Parkı’nın merdivenlerini büyük olaylara birinci elden katılmış insanlara özgü, o malum ruh haliyle tırmandı. Bu arada gözüne yakılmış belediye otobüsü, greyder, polis otosu gibi araçlar çarptı. Gördükleri ürkmesine yol açtı. Bütün bunlara kesinlikle kendisi ya da gecelerini parkta birlikte geçirdiği arkadaşları yol açmış olamazdı.</p>

    <p class="paragraf">Peki neyin nesiydi bu?</p>

    <p class="paragraf">Kim yol açmış, bir başka deyişle hangi el çizmişti bu savaş sonrası tablosunu?</p>

    <p class="paragraf">Sabahleyin hastaneye giderken de kısmen fark ettiği ama büyüklüğünün farkına tam olarak varamadığı meydan savaşının kalıntılarını Gezi Parkı’nın merdivenlerini tırmanınca tam olarak ilk kez gördü.</p>

    <p class="paragraf">Gerçekten de muhteşem bir savaş sonrası tablosuydu karşısındaki.</p>

    <p class="paragraf">‘‘Tıpkı Buruegel’in masalsı resimlerinden biri gibi” dedi kendi kendine. Ve aynı zamanda, tam da onun çalışmalarında olduğu gibi alabildiğine gerçekçiydi. Savaş sonralarını temsil eden bütün resimler gibi, inanılmazdı üstelik.</p>

    <p class="paragraf">Genç kız, “İnsan kavganın şehvetine kapıldığında demek bunlar oluyor!” diye düşündü. Aklına polis tarafından atılan biber gazı, sıkılan su ve yerlerde sürüklenen, coplanan, tekmelenen insanlar geldi. Etrafa yeniden baktı. Taksim Meydanı gerçekten de her köşesinde başka başka resimler olan, buna karşılık yekpare olma özelliğini de kaybetmeyen bir Buruegel tablosu gibiydi.</p>

    <p class="paragraf">Elif barikatları, çöp toplayan gençleri, yakılmış araçları dikkatle incelemeyi sürdürdü. Facebook’ta gördüğü vahşet fotoğraflarını da düşünerek, kendisinin hastanede olduğu zaman diliminde, Taksim Meydanı’nda gerçekte neler olmuş olabileceğini zihninde yaratmaya çalıştı. Beceremedi.</p>

    <p class="paragraf">Bir savaşın içinde bulunmakla resimlerini görmek arasında dağlar kadar fark vardı ve kendisi Taksim Hastanesi’nde, Lena’nın başında beklerken, burada ancak içinde bulunanların anlayabilecekleri büyüklükte bir savaş yaşanmıştı.</p>

    <p class="paragraf">Peki kim vermişti bu savaşı?</p>

    <p class="paragraf">Genç kız meydana arkasını döndü, parkın içine doğru baktı...</p>

    <p class="paragraf">Simalarını gayet iyi bildiği, platformun asıl bileşenlerine mensup direnişçiler parkın içine önceki günlerden de kalıcı şekilde yerleşmeyi sürdürüyorlardı.</p>

    <p class="paragraf">Yeniden geriye döndü...</p>

    <p class="paragraf">Gümüşsuyu istikametinden başlayarak saat yönünde başını yavaş yavaş döndürdü. Kazancı, Sıraselviler, İstiklal, Tarlabaşı, Cumhuriyet Caddesi ve soluna dönüp baktığında Mete Caddesi’nin girişlerinde kurulmuş barikatlar ve üzerlerinde dalgalanan flamalar, pankartlar, bayraklar dikkatini çekti.</p>

    <p class="paragraf">İşbaşı yaptığı günden itibaren AKP’nin tek bir çivi çakmayarak ve çakılmasına da izin vermeyerek bir korku abidesine çevirdiği Atatürk Kültür Merkezi de aynı şekilde boydan boya donatılmıştı. Atatürk’ün ismini taşıdığı için mi yoksa yüzü Batı’ya dönük bir sanat yuvası olduğundan mı bilinmez, AKM işbaşındaki iktidarın hışmına uğrayan kurumlardan sadece bir tanesiydi.</p>

    <p class="paragraf">“Sen öyle hoyrat davranırsan, sonucu işte böyle olur!” diye düşündü Elif ve başını iki yana sallayarak meydana arkasını döndü, parkın içine doğru yürümeye koyuldu.</p>

    <p class="paragraf">Çok geçmemişti ki birkaç kişi koşarak Elif’in yanına geldi. Genç kız, Lena’yı hastaneye birlikte götürdüğü direnişçileri tabii ki hatırladı. Bildiklerini onlarla paylaştı ve yoluna devam etti.</p>

    <p class="paragraf">Birkaç dakika geçmeden internete ilk #DirenLena düştü. Onu yenileri izledi. Çok kısa bir zaman içinde bu iyi dilek, dünyanın her yerindeki direnişçiler tarafından tekrar edildi.</p>

    <p class="paragraf">Hastanenin kapısında “Diren Lena” pankartları açıldı ve herkes Lena’yla ilgili gelişmeleri dakikası dakikasına izlemeye başladı.</p>

    <p class="paragraf">Beşiktaş’taki olaylar nedeniyle, Elif’in Şair Nedim Caddesi’ndeki evine ulaşması kolay olmayacaktı.</p>

    <p class="paragraf">Genç kız, polis tarafından kesilmiş yollar ve atılan gaz bombaları yüzünden gecikeceğini anladı ve Anastas’ı aradı. Cevap alamadı. Şarjla ilgili bir sorunu olmadığını bildiği için, telefonunu kapattığını düşündü.</p>

    <p class="paragraf">Genç papazın önündeki işin alabildiğine zor olduğunu gayet iyi biliyordu.</p>

    <p class="arabaslik_sol" id="_idParaDest-25">Viktor’un Şaşkınlığı</p>

    <p class="paragraf">Sofya’daki din ve müzik adamı arkadaşı Viktor’la konuştuktan hemen sonra kapatmıştı Anastas telefonunu.</p>

    <p class="paragraf">Arkadaşı onu, facebook ve twitter’a düşen #DirenLena ile ilgili olarak aramış ve “Bir alakası yok değil mi?” diye sormuştu.</p>

    <p class="paragraf">Acı gerçeği tüm detaylarıyla dostuna anlatmak zorunda kalmıştı genç papaz. Tabii ki ne yapmak üzere olduğunu da.</p>

    <p class="paragraf">“Biliyorsun değil mi?” demişti konuşmasının sonunda. “Gerçekleştirmek istediğim işi sen olmadan sonuca ulaştıramam. Onun için hazırlanmaya başlasan iyi olur. Kısa bir süre sonra Elif tarafından aranacaksın. Şaşırma.”</p>

    <p class="paragraf">“Hazırlanmaya başladım bile ama şu Elif dediğin de kimin nesi?” diye cevaplamıştı arkadaşını Viktor.</p>

    <p class="paragraf">Anastas Lena’nın başından geçenleri anlatırken Elif’ten de söz etmiş, “Kendisine güvenebilirsin. Eğitimine katkıda bulunmanda yarar var. Ben başladım, sen devam edersin” diye devam etmişti. Bir ara duraklamış, “Sakın mavi gözlerine kapılma” diyerek arkadaşını uyarmıştı.</p>

    <p class="paragraf">“Saçmalama!” olmuştu Viktor’un ilk tepkisi bunun üzerine ve bir de soru sormuştu.</p>

    <p class="paragraf">“Ne zaman başladık kızları Pisagor Cemiyeti’ne almaya?”</p>

    <p class="paragraf">Anastas, “Dünden itibaren” diye cevaplamıştı Viktor’un sorusunu. Ve “Zamanın ruhu dostum!” diyerek kapatmıştı telefonunu.</p>

    <p class="paragraf">Görev merkezine iyice yaklaşmış olduğu için, bu konuşmadan sonra telefonunu devre dışı bırakmıştı Anastas. Elif’in kendisine ulaşamamasının nedeni buydu.</p>

    <p class="arabaslik_sol" id="_idParaDest-26">Patrikhanede Zor Bir Zaman</p>

    <p class="paragraf">Herkes tarafından çalışkanlığıyla tanınan ve gelecek vaat ettiğinde fikir birliğine varılan genç papazın patrik yardımcısına ulaşması zor olmamıştı.</p>

    <p class="paragraf">O odaya girdiğinde, yakından tanıdığı patrik yardımcısının önünde ayın 11’inde gerçekleşecek Aziz Bartholomeo Günü’yle ilgili halledilmesi gereken işler listesi vardı.</p>

    <p class="paragraf">“Bana yardım etmek için geldiysen Anastas...” dedi orta yaşını devirmiş adam. “Hemen bir sandalye çek ve yanıma otur. Yapılacak o kadar çok iş var ki!”</p>

    <p class="paragraf">Genç papaz ne diyeceğini şaşırdı. Orada bulunma nedenini hemen şimdi söylemezse hiç söyleyemeyeceğini biliyordu. Aceleyle konuştu.</p>

    <p class="paragraf">“Aziz Bartholomeo’nun önünde saygıyla eğiliyorum. Çok yoğun olduğunuzu biliyorum. Önce Haziran 11’de Aziz Bartholomeo Günü kutlaması, ardından Haziran 29’da Aziz Petrus ve Aziz Pavlus kutlamaları ve daha sonra, ağırlığını benim taşıdığım Büyükada Aziz Hıristos Manastırı’ndaki Üzüm Yortusu...”</p>

    <p class="paragraf">Delikanlı konuşmasının bu noktasında yutkundu. Rengi iyice kaçmıştı. Patrik yardımcısı, genç adamın nefesini teslim etmek üzere olduğunu düşündü. “Belli ki çok daha önemli bir şey söyleyecek!” dedi kendi kendine. Hiç ses çıkarmayıp Anastas’ı dinlemeyi sürdürdü.</p>

    <p class="paragraf">Fırsattan istifade eden genç adam kız kardeşinin başından geçenleri, şu andaki durumunu ve bu talihsizliğin kendisini nasıl etkilediğini uzun uzun anlattı. Konuşmasını söyle bağladı.</p>

    <p class="paragraf">“Buraya sizden herhangi bir davranışta bulunmanızı istemeye gelmedim. Sadece ne yapacağımı söylemeye geldim. Ne sizin ve patrik hazretlerinin ne de dinimin aleyhinde iş çeviriyormuşum gibi olmasın diye, kişisel düşüncelerimi ve bundan sonra nasıl davranacağımı bilmenizde yarar gördüm.”</p>

    <p class="paragraf">Sonra anlattı, anlattı...</p>

    <p class="paragraf">Bitiş cümlesini de tamamlayan genç adam, patrik yardımcısının ne söyleyeceğini beklemeden “İzninizle!” dedi ve oturmakta olduğu sandalyeden kalktı, odadan çıktı.</p>

    <p class="paragraf">Anastas sanki peşinde kovalayan birileri varmış gibi uzun koridorları süratle geçti ve patrikhanenin bahçesine ulaştı.</p>

    <p class="paragraf">Bir hamle daha yaptı ve yaklaşık beş yüz yıldır hizmet veren binanın kapısından bir daha asla giremeyeceğini bilerek kendini dışarıya attı.</p>

    <p class="paragraf">Anastas, bu adımla sadece patrikhanenin değil Hıristiyanlığın da dışına düştüğünü gayet iyi biliyordu. Doğumu kadar önemli olan bu tek adımdan, ömrünün sonuna kadar etkileneceğinin farkındaydı.</p>

    <p class="paragraf">Genç adamın, geçmişiyle tüm bağlarını koparmış olarak çıktığı yeni dünyada yaptığı ilk iş telefonunu açmak oldu. Elif tarafından birkaç kez aranmış olduğunu görünce, geri aradı.</p>

    <p class="paragraf ParaOverride-2"><span class="CharOverride-19">***</span></p>

    <p class="paragraf">O Elif’le konuşurken, patrik yardımcısı ancak kendine gelebilmişti.</p>

    <p class="paragraf">Genç adamı dinlerken açık kalmış olan ağzını kapattı, bir hayli enerji harcayarak oturmakta olduğu koltuktan kalktı ve pek de seri olmayan adımlarla patrik hazretlerinin kapısına ulaştı, isteksizce tıklattı.</p>

    <p class="paragraf">“Efendim, şimdi anlatacağım meseleyi inandırıcı bulmayabilirsiniz ama sizi temin ederim ki çok ciddi...”</p>

    <p class="arabaslik_sol" id="_idParaDest-27">Plebs Sancta Korkusu</p>

    <p class="paragraf">Anastas kolayına geldiği için sırt çantasının ön gözü yerine cebine koymuş olduğu küçük takı kutucuğundan iki piercing’ini çıkardı ve sağ kaşına taktı. Aklına, ayrılmaz parçaları olması gerektiğini düşündüğü bu iki metal çubuğu, bundan sonra hayatı boyunca sadece bir kez daha çıkarmak zorunda kalacağı geldi.</p>

    <p class="paragraf">Taksi ararken, gayriihtiyari gözü peşinden gelen birileri olup olmadığını anlamak için arkasına gitti. İçinde belli belirsiz bir korku hissetti. Acaba izleniyor muydu? Türkiye’de hissedilenin tersine, patrikhanenin maddi ve manevi gücünün ne kadar büyük olduğunu gayet iyi biliyordu.</p>

    <p class="paragraf">Uzunca bir süre imparatorlarla neredeyse eşit düzeyde, kimi zaman daha fazla etki sahibi olan patrikler, devran dönüp hükümranlık alanı Müslüman mahalline dönüşünce güçten düşmüş gibi görünmeye başlamışlardı. Bilenler, bunun buzdağının sadece görünen tarafı olduğunun gayet iyi farkındaydılar. Türkiye sınırları dahilinde etkisi azalsa da cemaati buharlaşıp yok olmamış, sadece yer değiştirmişti. Bu değişiklik ise maddi ve manevi gücünde bir azalmaya yol açmamış, tersine pek çok açıdan işine bile yaramıştı.</p>

    <p class="paragraf">Anastas geride bıraktığı binadan süratle uzaklaşırken, aklına Plebs Sancta’ya öldürtülen, malları mülkleri yağmalanan Ermeniler ve Yahudiler geldi. Sırtından beline doğru soğuk bir ter damlası yuvarlandı.</p>

    <p class="paragraf">Olay 1054 yılında, dönemin imparatoru IX. Konstantin’in Haçlı baskısı sonucu patrikhaneyi gözden çıkarması üzerine gelişmişti. Bu duruma izin verirse kendi konumunun da etkileneceğini hisseden dönemin patriği “Din elden gidiyor!” diye yaygarayı basmış, eli sopalı birliklerini harekete geçirmiş, ortalığı kan gölüne çevirmişti.</p>

    <p class="paragraf">IX. Konstantin her geçen gün çığırından çıkan eli sopalı güruhla baş edemeyeceğini anlayınca patrik hazretlerine ricacı göndermişti. İmparatorun konumuyla ilgili herhangi bir değişiklikte bulunulmayacağını garanti etmesi üzerine, patrik bu savaştan gücüne güç katarak çıkmıştı. Ve tam da imparatorun beklediği gibi olmuş, onun tek kelimesiyle, Plebs Sancta mensupları canavarlıklarına son vermiş, evlerinin yolunu tutmuşlardı.</p>

    <p class="paragraf">Anastas, İstanbul’da artık patrik hazretlerinin bir işaretiyle sokaklara çıkacak kitleler kalmadığını tabii ki biliyordu. Buna karşılık, dini elden gideceğine, ölümü göze alacak, bütün servetini bu yolda feda edecek cemaat mensuplarının bulunduğunun da gayet iyi farkındaydı.</p>

    <p class="paragraf">Genç adam önünde duran taksiye atlarken, arkasına bu nedenle bir kez daha baktı.</p>

    <p class="paragraf">Şoföre “Florya’ya gideceğiz” derken, günümüz dünyasında fedailere gerek kalmadığını, artık aynı işlerin parası ödenen profesyonellerce mükemmelen yerine getirildiğini düşündü. Bu arada telefonunu yeniden aktif hale getirip Elif’i aradı ve evine ulaşıp ulaşamadığını sordu. Genç kız onu nefes nefese cevapladı.</p>

    <p class="paragraf">“Çalışıyorum. Ama ortalık çok karışık. Senin yerinde olsam biraz facebook ve twitter’a bakarım.”</p>

    <p class="paragraf">Anastas mesajı almıştı. “Tamam” deyip telefonu kapattı ve internet üzerinde mini bir sörf yaptı.</p>

    <p class="paragraf">Almanya, İspanya, Portekiz gibi ülkelerin başkentlerinde meydanları dolduran Türkler “Hükümet İstifa!” sloganları atıyor, “Her yer Taksim her yer direniş!” pankartları taşıyorlardı.</p>

    <p class="paragraf">Genç adam, dünya televizyonlarının ana haber bültenlerine girdiğinden emin olduğu bu görüntülerden tek bir karenin bile Türkiye televizyonlarında yer almayacağını adı gibi biliyordu. Ertesi gün yayımlanacak gazetelerin hiçbirinde de bu fotoğraflara yer verilmeyecekti. Buna karşılık, şu anda kendisi dünyanın öteki ucunda olup bitenleri nasıl öğreniyorsa, başkaları da öğreniyor olmalıydı.</p>

    <p class="paragraf">Genç adam girdiği bir başka platformdan da, CNN’in ABD’deki merkezine yönelik olarak “Satılık medyayla anlaşmanı iptal et!” kampanyası başlatıldığını öğrendi. Kampanyaya katılanların istekleri çok açıktı. İzleyiciler, bir dünya devi olan yayın kuruluşundan, hükümet yanlısı habercilik yaptığı, daha doğrusu “haberciliği kötüye kullandığı” için CNN Türkiye’yle işbirliğini bitirmesini istiyorlardı. Hazırlanmış elektronik formu doldurarak imzacılara katıldı. Böylece bir kişi daha fazla olmuşlardı.</p>

    <p class="paragraf">Anastas süratle gazetelerin internet sitelerini taradı. Direniş’le ilgili tek haber yoktu. Yeniden facebook ve twitter’a döndü...</p>

    <p class="paragraf">Olaylar tırmanıyordu!</p>

    <p class="paragraf">Bodrum’da polis saldırılarına karşı halk direniyordu, Eskişehir’de ve Samsun’da sokağa dökülenlerin sayısı artıyordu, İskenderun’da ve Ankara’da polisin gerçek mermi kullandığı iddia ediliyordu, ayrıca yine Ankara’da panzer bir eylemciyi ezmişti, İzmir’de AKP binası ateşe verilmişti, Türkiye’nin her yerinde insanlar ellerinde tencere ve tavalarla sokağa çıkmış “Tayyip İstifa!” diye haykırıyordu.</p>

    <p class="paragraf">Anastas internette gezinmeyi sürdürürken, taksi Florya’ya ulaştı ve tam da onun istediği havayolu şirketinin önünde durdu.</p>

    <p class="arabaslik_sol" id="_idParaDest-28">Deniz Uçağı Anlaşması</p>

    <p class="paragraf">Genç adamın ne istediğini anlayan sekreter onu derhal satış sorumlusunun odasına aldı.</p>

    <p class="paragraf">“Mümkün olduğu kadar kısa sürede Athos’a gitmek istiyorum” dedi Anastas kestirmeden.</p>

    <p class="paragraf">“Nerede bu Athos?” diye soran satış sorumlusunun sorusunu, ayağa kalkıp duvarda asılı haritadan gitmek istediği yeri işaretleyerek cevapladı genç papaz.</p>

    <p class="paragraf">“Bakın şurası. Halkidiki Yarımadası’nın üç kolundan en üste kalan. Dayandığı dağın ismi de Athos. Türkler Aynaroz olarak bilirler.”</p>

    <p class="paragraf">Daha çok Bodrum, Marmaris, Fethiye, Kaş gibi Ege ve Akdeniz yolcularının isteklerine karşılık vermeye alışık olan satış sorumlusu, genç adamın açıklamasını şaşırarak dinledi ve “Sizi bir dakika yalnız bırakacağım” diyerek çıktı. Az sonra geriye başka biriyle döndü.</p>

    <p class="paragraf">“Ateş Bey deniz uçağı pilotumuzdur ve aynı zamanda şirketimizin sahibidir. Ne istediğinizi kendisine anlatabilir misiniz lütfen?”</p>

    <p class="paragraf">Anastas ne istediğini bir kez de Ateş Kaptan’a anlattı. Orta yaşlı olmasına karşın çok dinç bir görünüm sergileyen pilot, “Öncelikle birkaç şey sormam lazım” dedi ve art arda sorularını sıraladı.</p>

    <p class="paragraf">“İlk olarak, Yunanistan vizeniz var mı? İkincisi Athos özerk bir bölgedir ve buraya giriş yapmak için özel bir izne ihtiyaç olduğunu biliyorum. Bu izne sahip misiniz? Ve son olarak sizi Athos’a götürdükten sonra, geri dönmek için bir süre beklememizi istemişsiniz. Ne kadar bekleyeceğiz? Saatler mi günler mi? Eğer günlerse, bu seyahati karşılamaya yetecek paranız var mı?”</p>

    <p class="paragraf">Anastas, güler yüzüne karşın aksi olduğunu hissettiren pilotla ilgili olarak, “Bir de uçağı bu adam kullanacaksa yandım!” diye düşündü. Ardından, soruları sırasına göre yanıtlamaya başladı.</p>

    <p class="paragraf">“Yunanistan vizesine ihtiyacım yok. Hem Türk hem de Yunan pasaportum var. Athos bölgesine girmek için özel izne de ihtiyacım yok. Çünkü istediğim kadar orada kalma hakkına sahibim. Üçüncü sorunuzun cevabına gelince, yarın sabah günün ilk ışıklarıyla yola çıksak, sabahleyin orada olsak, işimi öğlene kadar tamamlasam ve hemen geri dönsem, bana herhalde fazladan bekleme ücreti ödetmezsiniz.”</p>

    <p class="paragraf">“Ödetmeyiz” dedi Ateş Kaptan ve ekledi. “Gidiş ücretimizi alırız, dönüşünüz için de aksi takdirde boş döneceğimizi varsayıp yüzde elli indirim yaparız. Yalnız, yarın sabah uçmayı unutun. Gerekli hazırlıkları yapabilmemiz için en azından bir güne ihtiyacımız var.”</p>

    <p class="paragraf">“Pekâlâ” dedi genç adam ve elini pilota uzattı.</p>

    <p class="paragraf">“Bana IBAN numaranızı ve ödemem gereken meblağı söyleyin, hemen burada banka hesabınıza transfer yapayım. Bir de tabii, uçağa nereden ve kaçta bineceğimi öğrenmem gerekiyor.”</p>

    <p class="paragraf">Anastas ve pilot el sıkışırken, satış sorumlusu haritanın üzerinde uçulacak mesafeyi ölçtü, hesap makinesinde bazı işlemler yaptı. Çıkan sonucu bir küçük kâğıdın üzerine banka hesap numarasıyla birlikte yazdı ve genç adama uzattı.</p>

    <p class="arabaslik_sol" id="_idParaDest-29">Anastas’a İlk Uyarı</p>

    <p class="paragraf">Genç adam, uçak şirketinin sekreterinden rica ettiği taksiye doğru yürürken telefonu çaldı. Gelen telefonun Elif’ten olduğuna o kadar emindi ki bakmadan “Alo, uçak hazır” dedi heyecan içinde. Karşı taraftan gelen sesin bir erkeğe ait olduğunu anlayınca ter içinde kaldı.</p>

    <p class="paragraf">“Anastas Bey’le mi görüşüyorum?”</p>

    <p class="paragraf">“Evet” diye cevap verdi gelen soru üzerine biraz paniğe kapılarak.</p>

    <p class="paragraf">“Anastas benim, Dimitri” dedi karşıdaki ses. “Hatırladın mı?”</p>

    <p class="paragraf">Hatırlamıştı ve Dimitri’nin kendisini neden aradığını gayet iyi anlamıştı. Uzun bir suskunluktan sonra, “Nasılsın Dimitri?” diye cevapladı soruyu.</p>

    <p class="paragraf">Karşıdaki ses soruya cevap vermek yerine “Seninle hemen görüşmem lazım!” dedi ne cevap alacağını merak eden bir tonlamayla.</p>

    <p class="paragraf">“Hemen mi?” diye sordu vakit kazanmak için Anastas. Karşı taraf “Hemen!” diye cevap verince “Hemen olmaz. Halletmem gereken bazı işler var” dedi. “Müsait olunca ben seni arasam olmaz mı?”</p>

    <p class="paragraf">“Olmaz!” diye cevapladı Anastas’ın sorusunu Dimitri. “Çünkü...” dedi. “Seninle şu halletmen gereken iş üzerine konuşmak istiyorum. Aslında, halletmemen gereken iş desem daha doğru olur.”</p>

    <p class="paragraf">Mesele anlaşılmıştı. Patrikhane beklediğinden de kısa bir süre içinde savunmaya geçmiş, Yunanistan’da okurlarken yakın arkadaşlık ettiği İstanbullu bir genç olan Dimitri’yi devreye sokmuştu.</p>

    <p class="paragraf">Anastas, zengin ve dini bütün bir ailenin oğlu olan Dimitri’nin yanı sıra, konunun başka kimlere intikal etmiş olabileceğini aklına getirmek bile istemedi. Başına gelebilecekleri önceden biliyordu ve kararını olabilecek her şeyi göz önünde bulundurarak almıştı.</p>

    <p class="paragraf">Karşısındakinin “Dur!” filan gibi sözlerine aldırmadan, “Ben seni sonra ararım Dimitri” dedi kararlı bir ses tonuyla ve telefonu kapattı.</p>

    <p class="paragraf ParaOverride-2"><span class="CharOverride-19">***</span></p>

    <p class="paragraf">Patrik yardımcısının odasında küçük bir kriz masası kurulmuştu.</p>

    <p class="paragraf">Dimitri konferansa almış olduğu cep telefonunu kapattır kapatmaz “Duydunuz!” dedi. “Sonuna kadar gitmeye kararlı.”</p>

    <p class="paragraf">Patrik yardımcısının keyfi iyice kaçmıştı. Patrikten aldığı “Ne yaparsan yap, bu problemi çöz!” talimatını nasıl yerine getireceğini bilemediği yüzünden belli oluyordu. Acaba şu Dimitri ile birlikte gelen iki güvenlikçi meseleyi halledebilecekler miydi?</p>

    <p class="paragraf">O tam bunları düşünürken, güvenlikçilerden biri, “Telefonda, uçağın hazır olduğundan söz etti. Nereye gidiyor olabilir sizce?” diye sordu.</p>

    <p class="paragraf">Dimitri ve patrik yardımcısı da adamın dikkat ettiği cümleyi duymuşlardı kuşkusuz ama üzerinde durmak akıllarına gelmemişti. Anastas “Uçak hazır!” demişti telefonu açar açmaz gerçekten de. Acaba hangi uçaktı bu?</p>

    <p class="paragraf">Sıra öteki güvenlikçideydi. O da konuşmanın başka bir boyutuna dikkat çekti.</p>

    <p class="paragraf">“Bu sözleri kime söylemiş olabilir? Telefonu açar açmaz uçağın hazır olduğu bilgisini verdiğine göre, giriştiği işi birlikte yapacağı biri daha olmalı. Kim olabilir? Bir fikriniz var mı?”</p>

    <p class="paragraf">İki güvenlikçinin soruları hem Dimitri’yi hem de patrik yardımcısını umutlandırdı. Kendi dikkatlerinden kaçan bu iki önemli noktayı yakaladıklarına göre, “iş”i doğru insanlara ihale etmek üzereydiler.</p>

    <p class="paragraf">Patrik yardımcısı “beyler” diye hitap etti iki güvenlikçiye ve Dimitri’ye döndü. “Bu mesele patrikhanemiz için, dahası Hıristiyanlık âlemi için hayati önem taşıyor. Para pul önemli değil, ne yapıp yapıp Papaz Anastas’ın oyununu bozmanız gerekiyor. Çünkü...”</p>

    <p class="arabaslik_sol" id="_idParaDest-30">Anastas’ın Uzun Yolu</p>

    <p class="paragraf">Genç papazın beyni taksiye bindiği andan itibaren süratle çalışmaya başladı. “Oğlum Anastas, çok da gerekmiyor ama artık Büyükada’ya istesen de gidemezsin” diye söylendi. Patrik yardımcısı çoktan Aya Hıristos Manastırı’nı arayıp, binalara bekçilik yapan aileyi durumdan haberdar etmiş olmalıydı.</p>

    <p class="paragraf">Bir de kendi ailesiyle temas kurması doğru olmazdı. Çünkü babasını ve annesini yakından tanıyan patrikhane yetkilileri, muhtemelen evlerine giderek yardım istemiş olmalıydılar. Genç adam, ailesinin önce Lena’nın durumu ve ardından kendi yaptıkları nedeniyle yıkılma noktasına gelmiş olacağını düşündü.</p>

    <p class="paragraf">Başına geleceklerin muhasebesini önceden yaptığı için, bu tür konuların üzerinde durmaması gerektiğine karar verdi. Gerçekleştirilmesi gerçekten zor olan bu işi, kendisiyle durmaksızın hesaplaşarak çözmeye çalışması sonuç alamamasına yol açabilirdi.</p>

    <p class="paragraf">“Eğer iç rahatlığıysa mesele olan...” diye söylendi. “Bu konuyu zihnimde yıllarca evirdim çevirdim. Karar vermem bir travmaya bakıyormuş. O da oldu.”</p>

    <p class="paragraf">Kaldı ki sadece kendisi değildi bu fikirde olan. Pek çok Pisagor Cemiyeti üyesi kendisini gibi düşünüyordu. Yüzyıllardır ve çeşitli nedenlerle ertelenen bu önemli iş, “zamanın ruhu” nedeniyle, onun yaşadığı döneme rast gelmişti o kadar.</p>

    <p class="paragraf">Öte yandan, çeşitli nedenlerle bu kararı uygulamaya en yakın Pisagor Cemiyeti üyesinin kendisi olduğunu da biliyordu genç adam. Yine de bir mecburiyeti yoktu tabii ki. Tekrar tekrar düşünmesinin önünde de bir engel bulunmuyordu.</p>

    <p class="paragraf">“Hayır, hayır oğlum Anastas bu işler böyle olmaz” dedi ve bir daha bu konuyu düşünmemeye, sadece işe yoğunlaşmaya karar verdi.</p>

    <p class="paragraf">Kendi evine gidemeyeceğine göre, geceyi acaba Elif’inkinde geçirebilir miydi? Hemen kızı aradı. “Merhaba, ulaşabildin mi evine?” diye sordu.</p>

    <p class="paragraf">“Hayır ama yaklaştım” dedi genç kız.</p>

    <p class="paragraf">Anastas, tanışmasının üzerinden yirmi dört saat bile geçmeden, bir kıza, evinde kalmak istediğini söylemesinin doğru olup olmayacağını bilemedi. Öte yandan, geçen akşamı konuşarak bile olsa birlikte geçirdikleri bir gerçekti. Ve önlerinde birlikte kotarmaya karar verdikleri kocaman bir “iş”leri vardı. Genç adam lafı dolandırmayıp doğrudan konuşmaya karar verdi.</p>

    <p class="paragraf">“Sana gelmek istersem, hangi yolu kullanmam doğru olur?”</p>

    <p class="paragraf">Genç kız uzun boylu düşündü.</p>

    <p class="paragraf">Cevabın hemen gelmemesi genç adamı tedirgin etti. Sonra Elif konuşmaya başlayınca, neden uzunca düşündüğünü anladı.</p>

    <p class="paragraf">“Kesinlikle Taksim, Mecidiyeköy istikametlerini kullanma. TEM üzerinden Boğaziçi Köprüsü’ne kadar yaklaşabildiğin kadar yaklaş. Muhtemelen bir noktada yolun kesilecek çünkü Beşiktaş’a araçla inme ihtimalin yok. Sürmekte olan gösteriler nedeniyle yollar kapalı. O noktada taksiden in, yürüyerek Şair Nedim Caddesi’ne gel ve beni ara.”</p>

    <p class="paragraf">Anastas rahatladı. Öte yandan genç kızın söyledikleri şaşırmasına yol açmıştı. Demek ortalık bu kadar karışıktı? Geçen süre zarfında, direniş sönmek şöyle dursun daha da boyut kazanmış olmalıydı. Telefonunu açıp internete girdi.</p>

    <p class="paragraf">Başbakan Gezi Direnişi’ne katılanlar için “birkaç çapulcu” demişti ve o andan itibaren inanılmaz miktarda facebook ve twitter kullanıcısı isminin başına “çapulcu” sözcüğünü ilave etmişti.</p>

    <p class="paragraf">Duman grubunun direnişten hareketle bestelediği “Eyvallah” isimli parça paylaşılma rekorları kırıyordu.</p>

    <p class="paragraf">İstanbul’da bir gencin öldürüldüğü haberi paylaşılmış ama henüz hiçbir resmi makam tarafından doğrulanmamıştı.</p>

    <p class="paragraf">Beşiktaş’ta eylemciler bir iş makinesinin üzerine POMA yazarak TOMA’lara nazire yapmışlardı.</p>

    <p class="paragraf">Anastas üzerinde “POMA” yazılı iş makinesinin doludizgin TOMA’lara doğru gittiğine dair resmi görünce, bu cinliğe ve cesareti gösteren Çarşı grubuna bir kez daha şapka çıkardı, “Aslanım Beşiktaş!” dedi içinden.</p>

    <p class="paragraf">Facebook’ta dolaşan “Takımım Fenerbahçe –ya da Galatasaray– yükselenim Çarşı” mesajları da gösteriyordu ki Çarşı grubu sadece Beşiktaşlıların değil tüm sporseverlerin gözünde devleşmişti.</p>

    <p class="paragraf">Tam da Elif’in tahmin ettiği gibi, Anastas’ın bulunduğu taksinin şoförü iyice yavaşlayan trafiği bahane ederek, “Abi bundan sonra galiba gidemeyeceğiz” dedi ve şöyle devam etti.</p>

    <p class="paragraf">“Arada bir merkezle konuşuyorum, ortalık yıkılıyormuş. Benim de zaten arabayı teslim etme zamanım geldi...”</p>

    <p class="paragraf">Anastas adamı daha fazla konuşturmamak için taksimetreye baktı, ödemesini yaptı ve Zincirlikuyu’da araçtan indi. Elif’i aradı, nerede olduğunu söyledi, tarif aldı. Önünde yürümesi gereken uzun bir yol vardı.</p>

    <p class="arabaslik_sol" id="_idParaDest-31">Zamanın Ruhu</p>

    <p class="paragraf">Elif, Anastas’ın uzattığı alışveriş torbasını alırken, karşılığında facebook sayfası açılmış cep telefonunu uzattı.</p>

    <p class="paragraf">Genç adam ekrandaki haberi dikkatle okudu. Tüm Türkiye direnmeye başlamıştı.</p>

    <p class="paragraf">“Biz daha büyük direneceğiz” dedi gülümseyerek ve sağ kaşındaki piercing’leri işaret etti. Bu arada içeriye girdi ve bulduğu ilk koltuğa oturdu. Söylemek istediklerini hiçbir sıraya koymadan anlatmaya koyuldu.</p>

    <p class="paragraf">“Ayasofya’daki Deisis Kompozisyonu’nu hatırla. İsa olarak bilinen figürü gözünün önüne getir. Sağ kaşının üzerinde incecik iki iz vardır. Bu izler 11 sayısını işaret eder. Sana 11’le ilgili anlattıklarımı eminim hatırlıyorsundur.”</p>

    <p class="paragraf">Elif başını salladı. “Nasıl unutabilirim ki!” dedi.</p>

    <p class="paragraf">“Kaldığım yerden devam etmemi ister misin?”</p>

    <p class="paragraf">Genç kız “Lütfen...” diye cevapladı Anastas’ın sorusunu. Elinde yiyecek torbasıyla genç adamın karşısına oturdu.</p>

    <p class="paragraf">“Bir yerde kaşında yukarıdan aşağıya iki çizgi olan birini görünce aklına mutlaka Apollonius’u getir. Deisis Kompozisyonu’nun asıl karakterini. Çünkü o, Pisagor Cemiyeti’nin kurucusudur. Bu tür figürler, özellikle de Anadolu’da, zorla Hıristiyanlaştırılan paganların, İsa’yı yüceltiyormuş gibi yapıp Apollonius’u onurlandırmalarıdır aslında.”</p>

    <p class="paragraf">Elif’e ilk gördüğünde de ilginç gelmiş olan piercing’ler, böylece farklı bir de anlam kazanmış oluyordu.</p>

    <p class="paragraf">“Senin piercing’lerinin nedeni de Apollonius’u onurlandırmak öyleyse?” dedi ve bir tahminini soru şeklinde dile getirdi genç kız. “Yoksa sen de onun kurduğu Pisagor Cemiyeti’nin bir üyesi misin?”</p>

    <p class="paragraf">Anastas gülümsedi. “Her ikisi de!” diye kestirip attı.</p>

    <p class="paragraf">Başka bir zaman, mekân ve durumda asla açığa vuramayacağı, kardeşi Lena ve cemiyet mensuplarının dışında kimsenin bilmediği bir gerçekti bu.</p>

    <p class="paragraf">Ama mademki “zamanın ruhu” diye bir şey vardı, Papaz Anastas da bu ruhun işaret ettiği doğrultuda yürümeye başlayabilirdi.</p>

    <p class="paragraf">Anastas’ın sözünü tamamladığını gören Elif, ayağının dibindeki alışveriş torbasını işaret etti ve “Bir şeyler yiyelim mi?” diye sordu.</p>

    <p class="paragraf">Birlikte mutfağa giren iki genç mükellef bir akşam yemeği tepsisiyle salona döndüler ve ellerindeki tabakları masaya yerleştirdiler.</p>

    <p class="paragraf">Dışarıdan gelen biber gazı kokusu ve sloganlar eşliğinde yemeklerini yerken, durmaksızın konuştu iki genç. Konu doğal olarak Apollonius’tu. Elif sordu, Anastas anlattı.</p>

    <p class="paragraf">“Tarihsel kayıtlar, peygamberliği çalınan Tyanna’lı Apollonius’un güzel bir bebek olarak doğduğuna, hoş bir çocuk ve yakışıklı bir delikanlı olduğuna vurgu yaparlar. Gençliğini ve yaşlılığını tasvir eden, zamanımıza da kalmış heykelleri, bu tespitlerin doğru olduğunun birer kanıtıdır. Oysa aynı dönemde dünya üzerinde bulunduğunun söylenmesine karşın, Hazreti İsa’dan geriye kalan tek bir somut delil yoktur. Bırak heykeli filan, bir tek satır yazı bile bulamazsın. Apollonius’tan geriye kalanlar ise saymakla bitmez.”</p>

    <p class="paragraf">Anastas bu sözleri söyledikten sonra etrafına öylesine bir göz attı, “Sofu Hıristiyanlar beni duysalar, şuracıkta çarmıha gererler” dedi ve ne hikmetse tam da o anda Elif’in Şair Nedim’deki öğrenci dairesinin kapısı şiddetli bir tekmeyle açıldı, içeriye pavyon fedaisi kılıklı iki adam girdi.</p>

    <p class="paragraf">İkisi de silahlı ve siyah giysili adamlardan biri, “Kıpırdamayı düşünmeyin bile!” dedi.</p>

    <p class="paragraf">Öteki sağa sola göz attıktan sonra balkondan kestiği bir çamaşır ipiyle geri döndü. Anastas’ın ellerini arkadan bağlamaya girişti.</p>

    <p class="paragraf">Siyah giysili adamlar tüm dikkatlerini Anastas’a yöneltince, Elif bir hamlede açık kapıdan fırladı, merdivenleri koşarak indi ve kendini sokağa attı. Etrafına bakınan genç kız, köşe başında toplanmış olan genç grubuna doğru bağırarak koşmaya başladı.</p>

    <p class="paragraf">“Koşun! Buraya gelin! Direnişçi genci polisler götürüyor!”</p>

    <p class="paragraf">Elif’i ciddiye almayıp bütün dikkatlerini Anastas’ın üzerine yönelttiklerine bin pişman olmuştu iki adam. Biri, dışarıdan gelen bağrışmalar üzerine pencereye yöneldi. O arkadaşıyla birlikte apartmana girerken köşede duran gençlik grubu, başlarında Elif’le beraber büyük bir kızgınlıkla sokak kapısına yaklaşıyordu.</p>

    <p class="paragraf">Pencereden aşağıya bakan adam, “Elindeki ipleri keselim, dışarıya böyle çıkartamayız” dedi ve masanın üzerindeki ekmek bıçağıyla düşüncesini gerçekleştirdi.</p>

    <p class="paragraf">Öteki, “Buradan birlikte çıkacağız!” diyerek zorla ayağa kaldırdı Anastas’ı.</p>

    <p class="paragraf">Genç adam, “Çantam olmadan hiçbir yere gitmem” dedi ve uzanıp sırt çantasını aldı, sırtına geçirdi.</p>

    <p class="paragraf">İki ücretli eşkıya, kararlaştırmış gibi silahlarını aynı anda bellerine soktular ve genç adamı kollarına girerek önlerine kattılar.</p>

    <p class="paragraf">“Dışarıya çıktığımızda, isteyerek bizimle geldiğini söyleyeceksin!” diye uyarıda bulundu biri.</p>

    <p class="paragraf">Oysa dışarıda, ne onların beklediği ne de Anastas’ın korktuğu gibi oldu. Kapının önüne toplanmış kalabalık, dışarıya çıkan üç kişinin etrafını bir anda sardı ve uzun atkuyruğu saçlı, piercing’li genç adamı öteki iki kişiden ayırıp kendi içinde yok etti.</p>
  </div>
</body>
</html>
