<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>4-6</title>
  <link href="../Styles/idGeneratedStyles.css" rel="stylesheet" type="text/css"/>
</head>

<body id="x4" xml:lang="tr-TR">
  <div class="Basic-Text-Frame">
    <p class="split"/>

    <p class="anabaslik" id="_idParaDest-37">4 Haziran</p>

    <p class="arabaslik_sol" id="_idParaDest-38">Ve Uçak Kalkıyor...</p>

    <p class="paragraf">Anastas, önceden kararlaştırıldığı gibi sabahleyin 06.00’da havayolu şirketinin kapısında oldu ve kendisi için bekleyen otomobile bindi.</p>

    <p class="paragraf">Şoföre günaydın dedikten sonra, “Uçağa binmek için Durusu’ya gidecektik değil mi?” diye sordu.</p>

    <p class="paragraf">Cevap olumluydu. Papazı Athos’a götürecek deniz uçağı, Durusu’dan hareket edecekti.</p>

    <p class="paragraf">Cana yakın bir adam olan şoför, “Aslında bu saatlerde yarım saat bile sürmez ama Ateş Bey yavaş gitmemizi istiyor” dedi ve ekledi. “Kırk beş dakika sonra uçakta olursunuz.”</p>

    <p class="paragraf">Anastas saatine baktı.</p>

    <p class="paragraf">Gerçekten de şoförün söylediği gibi 06.45’te Durusu’da iskeleye bağlı uçağın yanındaydılar. Hazırlıklarını tamamlamış olan Ateş Kaptan Anastas’a uçağı binmesi ve koltuğuna oturması için yardımcı oldu. Kendisi de yerini alınca, uçağı çözmesi için iskelede hazır bekleyen şoföre komut verdi.</p>

    <p class="paragraf">Deniz uçağı gerekli sürate ulaşıp Durusu Gölü’nün üzerinden havalanınca, Ateş Kaptan eliyle Anastas’a kulaklıkları takmasını işaret etti. Genç adam söylenileni yaptı. Ateş Kaptan uçuş planını anlatmaya koyuldu.</p>

    <p class="paragraf">“Çıkış gümrüğü için Çorlu Havalimanı’nda uçuş planını dolduracağız. Hava Trafik Kontrol ünitesine plan formumuzu teslim ettikten sonra Yunanistan’a doğru uçmaya başlayabiliriz.”</p>

    <p class="paragraf">Anastas “uçuş planı” lafını duyunca, bir terslik olabilir mi endişesiyle kaptana ne demek istediğini sordu.</p>

    <p class="paragraf">“Bütün uçuşlarda gerçekleştirilmesi gereken bir prosedür. Form dolduracağız. Uçağın rengi, numarası, tescil işareti, kaç yolcusu olduğu, uçuş ekipmanları, yedek meydanı, kaç saat uçacağı, içinde kurtarma botu, telsiz, havai fişek olup olmadığı, pilotun ismi ve imzası olan bir form bu. Bir de tabii ne kadar yakıtımız olduğu ve hangi şartlarda uçacağımızı filan yazıyoruz.”</p>

    <p class="paragraf">Kaptanın konuşması giderek girift bir hal almaya başlayınca Anastas’ın canı sıkıldı. Bu kez de “hangi şartlarda uçulacağına” takılmıştı.</p>

    <p class="paragraf">“Uçuş şartı, görerek mi yoksa aletle mi uçacağımızla ilgili verdiğimiz karardır. Hava şartları gayet müsait, bu durumda görerek uçabiliriz. Öteki türlü, Brüksel’de bulunan merkeze kendimizi kaydettirmemiz ve onların vereceği saate bağlı kalmamız gerekirdi. Bu durumda çok beklemek zorunda kalabilirdik. Şimdi, Çorlu’da en fazla bir saat oyalanırız. Çünkü dün Çorlu’ya, uçuş saatimizi 09.00 olarak bildirmiştik.”</p>

    <p class="paragraf">Anastas’ın içi biraz da olsa rahatladı. Ateş Kaptan devam etti.</p>

    <p class="paragraf">“Tabii ki doğrudan Athos’a uçamayacağız. Önce karşı ülkede, gideceğimiz yere en yakın gümrüklü bir meydana, yani Selanik’e inmek zorundayız. Orada da gerekli prosedürü tamamladıktan sonra, Athos’a uçmamızın önünde bir engel kalmaz.”</p>

    <p class="paragraf">Athos’tan önce Selanik’e inileceğini öğrenen Anastas’ın içini bir korku kapladıysa da kaptana hissettirmedi. Az sonra da zaten, Çorlu Havalimanı’ndaydılar. Genç adam uçağın etrafında dolaşırken kaptan gerekli formları doldurmak için ayrıldı.</p>

    <p class="arabaslik_sol" id="_idParaDest-39">İlk Durak Selanik</p>

    <p class="paragraf">Tam da Ateş Kaptan’ın söylediği gibi olmuş, 09.00’da bu kez Selanik’e doğru uçuşa geçmişlerdi. Uçağı rotasına koyar koymaz, kaptan arkadaki çantayı işaret etti.</p>

    <p class="paragraf">“Maalesef hostesimiz yok ve ben de uçağı kullanıyorum. Bu durumda, acaba sizden rica etsem arkadan içinde çay ve kahve termosları ile sandviçler olan çantayı alıp, hem kendinize hem de bana servis yapabilir misiniz?”</p>

    <p class="paragraf">Genç adam kaptanın bu sözleri üzerine arkasına döndü ve elini uzatıp çantayı aldı, servisi yaptı.</p>

    <p class="paragraf">Kahvaltıdan sonra Anastas’ın sorduğu ilk soru “Yolculuğumuz kaç saat sürecek?” oldu.</p>

    <p class="paragraf">“Çorlu’dan Selanik’e bir saat kırk beş dakikada varırız. Orada çok oyalanacağımızı sanmıyorum. İşlemler de dahil olmak üzere bekleme süremiz en fazla bir saat olur. On beş dakika da Athos için koyduğumuzda, üç saatlik bir yolculuktan söz ediyoruz.”</p>

    <p class="paragraf">Ateş Kaptan konuşmasını saatine bakarak sürdürdü.</p>

    <p class="paragraf">“Dokuzda havalandığımıza göre, saat on ikide oradayız.”</p>

    <p class="paragraf">Konuşmada Selanik sözü geçince, Anastas’ı yeniden korku aldı.</p>

    <p class="paragraf">“Selanik’te ne tür işlemler olacak?”</p>

    <p class="paragraf">“Çorlu’dan daha kısa. Orada da, genel deklarasyon adı verilen bir form dolduracağız. Kaç yolcumuz var, nereye gidiyor, neden gidiyor türünde sorulara cevap vereceğiz.”</p>

    <p class="paragraf">Anastas, kaptanın konuşmasına tam bu noktada müdahale etti.</p>

    <p class="paragraf">“Ziyaret amacıyla gidiyoruz. Eski hocamı göreceğim.”</p>

    <p class="paragraf">Kaptan genç adamın verdiği fazladan bilgiyi tebessümle karşıladı. Sanki söyleyeceği bir şey varmış da vazgeçmiş gibi davrandı. Yeniden teknik konulara girdi.</p>

    <p class="paragraf">“Forma, ne kadar yakıtımız kaldığını yazacağız. Yakıtımız yetmeyecek gibiyse yakıt almamız gerekir ama bizim böyle bir sorunumuz yok. Yola orada vakit kaybetmeyelim diye depomuz dolu çıktık. Yarım depo yakıt bile yeterdi aslında.”</p>

    <p class="paragraf">Konuşmasını tamamlayan kaptan hemen yanında duran bir haritaya uzandı. Haritadan gördüklerini Anastas’ın da duyacağı gibi tekrarladı ve harita üzerinden gösterdi.</p>

    <p class="paragraf">“İST - GOLDO - ALX. İşte tam bu noktadayız.”</p>

    <p class="paragraf">Yaptığı açıklamanın bu kısmını da tamamladıktan sonra, Ateş Kaptan işine yoğunlaştı. Anastas etrafı seyrederken o kuleyle çeşitli konuşmalar yaptı ve tam da hedeflediği saatte Selanik’e inişi gerçekleştirdi.</p>

    <p class="paragraf">Yarım saatten daha az bir süre içinde yeniden havadaydılar.</p>

    <p class="arabaslik_sol" id="_idParaDest-40">Athos İstikametinde</p>

    <p class="paragraf">“Benim haritadan gördüğüm kadarıyla Athos’ta yanaşmamıza uygun dokuz tane iskele var. Neredeyse Gelibolu’nun yarısı büyüklüğünde, ince uzun bir yarımada. Gitmek istediğiniz manastırın adını söylerseniz, sizi en yakındaki iskeleye indiririm. Böylece boşuna karayolunda zaman kaybetmemiş olursunuz.”</p>

    <p class="paragraf">Anastas kaptan açısından şanslı olduğunu düşündü. Durusu, Çorlu, Selanik kalkışlarıyla güven veren pilot, bu sözleri haritaya bakmadan söylediğine göre, belli ki yola çıkmadan gerekli hazırlıkları yapmıştı.</p>

    <p class="paragraf">“Esphigmenou Manastırı’na gideceğim. Yarımadanın en kuzeyindeki yerleşimdir.”</p>

    <p class="paragraf">Ateş Kaptan, “Anlaşıldı” dedi ve başını salladı. Kısa bir süre sonra doğru bilip bilmediğini test eder gibi bir soru sordu.</p>

    <p class="paragraf">“Oranın çok sorunlu bir manastır olduğunu duymuştum. Epeydir hem Fener Rum Patrikhanesi’ne hem de Yunan hükümetine kök söktürüyor galiba?”</p>

    <p class="paragraf">Anastas şaşırdı. Ateş Kaptan, sıradan insanların pek de bilmeyecekleri bir konudan bahsetmişti.</p>

    <p class="paragraf">“Doğru...” diye cevapladı pilotu. “Başka neler biliyorsunuz Esphigmenou Manastırı hakkında?”</p>

    <p class="paragraf">“Patriğin papayla buluşmasından ve Ortodokslarla Katolikler arasında yumuşama tesis etmeye çalışmasından pek hoşnut değiller anladığım kadarıyla.”</p>

    <p class="paragraf">“Bravo!” dedi yüksek sesle Anastas. “Daha daha?” dedi.</p>

    <p class="paragraf">Pilot güldü. Çokbilmiş gibi bir izlenim uyandırmamak için “O kadar” diyerek kestirip attı.</p>

    <p class="paragraf">“Allahtan en yobaz manastır demediniz. Ama deseydiniz de alınmazdım. Çünkü benim açımdan ne Esphigmenou’nun Athos’taki öteki on dokuz manastırdan, ne de biri hariç içinde yaşayan yüz küsur rahibin tüm yarımadada nefes alıp veren iki bine yakın rahipten bir farkları var.”</p>

    <p class="paragraf">Ateş Kaptan şaşırdığını söyledi ve nedenini açıklamaya çalıştı.</p>

    <p class="paragraf">“Çünkü, öteki manastırlardakilerle sizin gitmekte olduğunuz Esphigmenou’dakiler savaş halindeler. İlk zamanlarda birbirlerini boğazlayacak duruma gelmişlerdi diye hatırlıyorum. Yunan polisi güçlükle de olsa asayişi sağlamasaydı, sonu ölümle neticelenebilirdi kavgalarının.”</p>

    <p class="paragraf">Anastas gülümsedi. “Din nedeniyle çıkan kavgalar nedense hep ölümüne oluyor değil mi?” dedi.</p>

    <p class="paragraf">Pilot “Evet” deyince, genç papaz, “Gezi Parkı olaylarının arka planında da din var. Öyle değil mi?” diye söylendi.</p>

    <p class="paragraf">“Son kertede öyle” dedi Ateş Kaptan ve devam etti. “Diş fırçalamak konusunda bile dini referans olarak kullanırsanız birikiyor, birikiyor ve sonuç işte böyle, birkaç gündür izlediğimiz gibi infial oluyor.”</p>

    <p class="paragraf">Anastas pilotun “dinin referans olması” diye özetlenebilecek yaklaşımını üzerinde düşünülmeye değer buldu.</p>

    <p class="paragraf">Pilot birkaç göstergeyi kontrol ettikten sonra konuşmayı bir soruyla sürdürdü.</p>

    <p class="paragraf">“Neden gidiyorsunuz Esphigmenou’ya?”</p>

    <p class="paragraf">“Teoloji eğitimi gördüğümü söylemiştim ya hani? Doktora tezimi yazabilmem için bana yardımcı olan rahip o manastırda yaşıyor. Uzun yıllar Esphigmenou’nun kütüphaneciliğini yapmış, hâlâ da devam ediyor. On yıl kadar önce gözleri okumaktan kör olmuş. Buna karşılık, geride okuyacak da pek bir şey bırakmamış anladığım kadarıyla. Bütün kitaplar raf raf ezberinde. Onu ziyaret edeceğim.”</p>

    <p class="paragraf">“Anladım. Siz de bir süre orada yaşamıştınız değil mi?”</p>

    <p class="paragraf">“Evet. İki yıl geçirdim. Ziyaretine gitmekte olduğum rahiple çalıştım. Onun derin bilgisinden yararlandım. Onun gözleri oldum, birlikte kitapları düzen içinde tutmaya çalıştık. Athos’un en eski manastırıdır Esphigmenou. Envanterindeki kitaplar Hıristiyanlık tarihinin en eskileridir. Bu şaheserlerin onarılması gerekenlerine birlikte nezaret ettik. Bu süre zarfında onunla birlikte İncil üzerine çalışma fırsatım oldu. Zamanımın büyük bir kısmını okumamı tavsiye ettiği, görmemi sağladığı elyazmalarını inceleyerek değerlendirdim. ‘İznik Konsülü Üzerine’ adlı tezimi de orada yazdım. Sonra da mesleğimi yapmak için manastırdan ayrıldım. Dediğim gibi, şimdi zaman zaman Büyükada’daki Aya Hıristos Manastırı’na ve bazı kiliselere yardıma gidiyorum.”</p>

    <p class="paragraf">Anastas sözlerini tamamladıktan sonra “Bir dakika, bir dakika” dedi ve bir düzeltmede bulundu. “Yanlış söyledim. Gidiyordum demem daha doğru olur. Çünkü dün itibariyle işimden kovuldum.”</p>

    <p class="paragraf">Pilot şaşırdı. “Neden?” diye sordu.</p>

    <p class="paragraf">Anastas önü sıra uzayan Athos Yarımadası’na uzun uzun baktıktan sonra “Gerçekten bilmek istiyor musunuz?” diye sordu.</p>

    <p class="paragraf">Pilot başını salladı ve neden bilmek istediğini açıkladı.</p>

    <p class="paragraf">“Tanıdığım işinden kovulmuş ilk papaz sizsiniz. Bir papaz görevinden neden ve nasıl uzaklaştırılır kim bilmek istemez ki? Ayrıca dönüşü de hesaba katacak olursak, yolumuz uzun.”</p>

    <p class="paragraf">Anastas, “O halde şaşırmaya hazırlanın Ateş Kaptan” diyerek vücudunu iyice sola çevirdi.</p>

    <p class="paragraf">“Dün patrikhaneye gittim ve patrik yardımcısına, çanlarına ot tıkayacağımı söyledim. İyi demiş miyim?”</p>

    <p class="paragraf">Genç adamın açık konuşması pilotu memnun etti, ilgisini artırdı.</p>

    <p class="paragraf">“Müthiş!”</p>

    <p class="paragraf">“Keşke bu kadarla kalsa” diye devam etti Anastas. Derdini düzgün bir şekilde anlatabilmek için es verdi, derin nefes aldı. “En iyisi en baştan başlamak...”</p>

    <p class="paragraf">Genç adam, kardeşi Lena’nın başına gelenlerle başladı ve tüm serüvenini, bir çırpıda özetledi.</p>

    <p class="arabaslik_sol" id="_idParaDest-41">Ateş Kaptan’ın Ziyaretçileri</p>

    <p class="paragraf">Beşiktaş’ta Elif’in dairesinde başına gelenler de dahil olmak üzere, delikanlının macerasını başından sonuna kadar dikkatle dinleyen pilot, “Neyi, neden yaptığınızı açıkça anlatmanız hoşuma gitti” dedi. Söylemek ya da söylememek arasında gidip geldiği bir konuyu Anastas’la paylaşmaya karar verdi.</p>

    <p class="paragraf">“Benim de size açıklamam gereken bir mesele var. Yerinizde olsam kulaklarımı iyice açarak dinlerdim. Çünkü galiba gerçekten tehlikedesiniz.”</p>

    <p class="paragraf">Şaşırma sırası Anastas’a gelmişti. Kendisine söyleyecek nesi olabilirdi ki pilotun? Kulak kesildi.</p>

    <p class="paragraf">“Dün ofisimiz bir kez arandı, bir kez de ziyaret edildi.”</p>

    <p class="paragraf">Anastas “Eyvah!” dedi yüksek sesle. Pilot konuşmasını sürdürdü.</p>

    <p class="paragraf">“İlkin birisi patrikhaneden aradığını söyleyerek, sizinle ilgili bir uçuş programımızın olup olmadığını sordu. Prensip olarak, yasalarla sorumlu olduğumuz yetkililer dışında kimseye bu tür konularda bilgi vermediğimizi söyledik. Birkaç saat sonra ofisimize haydut kılıklı iki adam geldi. Biraz tehdit biraz da şantajla, daha önce telefonda sorulan soruların cevabını öğrenmeye çalıştılar. Hadlerini bildirdik, gittiler.”</p>

    <p class="paragraf">“Vay canına!” dedi ilk tepki olarak Anastas. Ardından, “Acaba nasıl öğrendiler sizin uçağınızla seyahat edeceğimi?” diye sordu.</p>

    <p class="paragraf">Pilot, “Epeydir sır diye bir şey kalmadığını bilmiyor musunuz Bay Anastas?” diye alaycı bir şekilde cevapladı genç adamı. “Savcılık kararı filan gibi laflar ediliyor ama paranın ucunu gösterdiğinizde mutlaka size bilgi sızdıracak birilerini buluyorsunuz ve istediğiniz insanın kimlerle, hangi gün, kaç dakika konuştuğunu öğrenebiliyorsunuz.”</p>

    <p class="paragraf">Anastas, pilotun söylediği son sözlerden sonra, baştan itibaren ihtimal olarak gördüğü “tehlike altında olma” durumunun “gerçeklik” haline dönüştüğünü düşündü.</p>

    <p class="paragraf">Ateş Kaptan’ın anlatacaklarına ek olarak bir de sorusu olacaktı.</p>

    <p class="paragraf">“Bize gelmeden önce muhtemelen ofisimizi telefonla aramışsınızdır. Yanılıyor muyum?”</p>

    <p class="paragraf">Genç papaz pilotun sorusunu “Hayır yanılmıyorsunuz” diye cevapladı.</p>

    <p class="paragraf">Ateş Kaptan başını salladı. Kendilerine nasıl ulaşıldığına dair başka bir ihtimal daha olduğunu düşünüyordu.</p>

    <p class="paragraf">“Aynı durum banka hesaplarınız için de geçerli. Düne kadar paranızı hesabınıza yatıran insanlarla savaşa girdiğinize göre, kime kaç lira verdiğinizi rahatlıkla takip edebilecek güce de sahip olduklarını da kabul edersiniz pekâlâ değil mi?”</p>

    <p class="paragraf">“Ne demek istediğinizi anlayamadım?” diye cevapladı pilotu Anastas.</p>

    <p class="paragraf">“İzinizi iki gün önce bize yaptığınız ödemeden de bulmuş olabilirler pekâlâ demek istiyorum.”</p>

    <p class="paragraf">Anastas’ın canı iyice sıkıldı. “Ah Dimitri, sen ne pislik bir herifsin!” diye söylendi.</p>

    <p class="paragraf">Genç adam, yok ettiği telefonla başka kimlerle konuşmuş olabileceğini düşündü. Aklına Sofya’daki arkadaşı Viktor geldi. Şu aralar Elif’le birlikte olan Viktor’la konuşmuştu. Düşünmeye banka hesabı üzerinden devam edince “Lanet olsun!” diye bağırdı. Elif’in hesabına para göndermişti. Elini dizine vurarak bağırdı.</p>

    <p class="paragraf">“Elif ve Viktor, ikisi de açığa çıktı bu durumda!”</p>

    <p class="paragraf">Daha önce genç papazdan Elif’in hikâyesini dinlemiş olan pilot, “Tehlike altında mı?” diye sordu.</p>

    <p class="paragraf">“Evet!” dedi Anastas ve saatine baktı. “Şu anda Sofya’da. Beni onunla konuşturabilir misiniz?”</p>

    <p class="paragraf">Pilot biri Athos’un üzerinde, öteki Sofya’da olan iki genci nasıl konuşturacağını düşündü.</p>

    <p class="arabaslik_sol" id="_idParaDest-42">Elif, Sofya ve Cüsseli Adam</p>

    <p class="paragraf">Elif Sofya Havalimanı’nda kendisini karşılayan Viktor’u görünce şaşırma ve şaşırmama hallerini bir arada yaşadı. Aslında aynı durum adam için de geçerli olmuştu.</p>

    <p class="paragraf">Genç kız, düzgün bir İstanbul Türkçesiyle “Merhaba!” diyerek elini uzatan enine boyuna adamın yanında kendisini pire gibi hissetmiş, şaşkınlığını gizleyememişti. Papazın uzun atkuyruğu saçlarının üzerinde bile durmamış, “Biraz cüsseliymişsiniz!” demişti.</p>

    <p class="paragraf">“Evet, o sesleri çıkartabilmemi cüsseme borçluyum. Gözlerin mavi ve saçların altın sarısı olduğuna göre, sen Elif’sin” diye yanıtlamıştı genç kızı Viktor. Bu arada uzanıp sırtındaki çantayı almış, kendi omzuna atmıştı.</p>

    <p class="paragraf">Elif’in şaşırmamasının nedeni ise dev adamın sağ kaşına takılmış bir çift piercing’di. Genç kız bu konuda hiçbir şey söylememişti.</p>

    <p class="paragraf">Viktor’un şaşırma nedeni ise, Anastas’ın kızla ilgili olarak kendisine sadece “Mavi gözlü ve altın rengi saçlı” demesiydi.</p>

    <p class="paragraf">Bu özelliklerinin yanında olağanüstü güzel yüz hatlarına ve uzun sayılacak bir boya sahipti Elif.</p>

    <p class="paragraf">Böyle olunca, Viktor önce, “Bir güzellik yarışmasında filan olması gerekirken Gezi Direnişi’nde, Lena’nın yanında olması tabii ki şaşırtıcı!” diye düşünmüş, sonra fikrini değiştirmişti. “Aslında Lena da güzellik olarak Elif’ten aşağı kalmazdı ya o da başka!” demişti kendi kendine.</p>

    <p class="paragraf">“Kilise müziğiyle uğraştığınızı söyledi Anastas...” demişti yeni tanıştığı adam düşüncelere dalınca Elif. Cevap alamayınca, “Ama detaylara girmedi” diye devam etmişti.</p>

    <p class="paragraf">“Öf!” diye cevaplamıştı kızın güzelliğinden kendini alabilince Viktor. Sonra konuşmasını kızmış gibi yaparak sürdürmüştü. “Anastas böyledir. Her işe kendisi başlar, sonra benim tamamlamamı bekler.”</p>

    <p class="paragraf">“Olsun. Herkesi kendisinden dinlemek en doğrusu değil mi zaten?”</p>

    <p class="paragraf">Viktor başını sallamış, “Evet” demiş ve kaldığı yerden şöyle devam etmişti. “Ben de tıpkı onun gibi din adamıyım. O İstanbullu bir Rum’dur. Ben de İstanbullu bir Bulgar’ım. O Kilise tarihi çalışırken ben kilise müziği üzerine yoğunlaştım. Aşağı yukarı aynı zamanlarda aynı yerlerde bulunduk. Aynı üniversitede okuduk. Birlikte ve ayrı İngiltere’ye gittik. Sonra birlikte Athos’un yolunu tuttuk. Ayrı manastırlardaydık ama birlikte de çok zaman geçirdik. Ben de onunla aynı yarımadada, bir Bulgar manastırında yaşadım. Yüksek lisans tezimi Ortodoks müziği üzerine orada yazdım.”</p>

    <p class="paragraf">Birkaç dakika sonra otomobile ulaşmışlardı. Elif Viktor’un açtığı kapıdan otomobile binmiş, araç harekete geçer geçmez yol boyu tasarladığı sözleri sanki kurulmuş bir makine gibi dile getirmişti.</p>

    <p class="paragraf">“Anastas, bana güvenmenizi sağlayacak bazı sorular soracağınızı söyledi. Ben hazırım isterseniz başlayabiliriz.”</p>

    <p class="paragraf">Elif’in sözleri, aşırı cüsse ve sıcaktan kan ter içinde otomobil kullanmaya çalışan Viktor’u şaşırtmıştı.</p>

    <p class="paragraf">“Neye başlayacağız?”</p>

    <p class="paragraf">Elif bu soru üzerine “Aklı sıra beni yemliyor” diye düşünmüştü. Oltaya gelmediğini gösterir gibi bakarak, “Hani şu Pisagor’la ilgili olan konuşmaya?” demişti.</p>

    <p class="paragraf">Vücuduyla orantısız küçüklükte elinin işaretparmağıyla metal yuvarlak çerçeveli gözlüğünü biraz yukarı iten Viktor şaşırmış gibi “Nasıl yani?” diye sormuştu.</p>

    <p class="paragraf">Elif, yeni tanıştığı adamın, kendisiyle ilgili bir güven sorunu yaşadığını düşünmüş ve “Tamam o halde ben başlayayım: Pisagor’a ne olduğunu öğrenmeye geldim” demişti.</p>

    <p class="paragraf">Viktor aymaz gözlerle bakmayı sürdürmüştü.</p>

    <p class="paragraf">Elif, “Söyler misiniz lütfen repliğinizi?” demişti biraz kızarak.</p>

    <p class="paragraf">“Ne diyeceğim?” diye sormuştu Viktor iyice şaşırmış bir tonlamayla.</p>

    <p class="paragraf">“ ‘Biz ona nasıl hitap ederiz?’ diye sormayacak mısınız?”</p>

    <p class="paragraf">“Sonra?” demişti Viktor şaşkınlığı katlanarak artmış bir biçimde.</p>

    <p class="paragraf">“Ben de ‘Efendi İnsan diyorsunuz’ diyeceğim.”</p>

    <p class="paragraf">“Sonra?” demişti tekrar dev adam.</p>

    <p class="paragraf">“Sizin bana ‘Nasıl öldürüldüğünü biliyor musun Efendi İnsan’ın?’ diye sormanız gerekiyor.”</p>

    <p class="paragraf">“Eee?” demişti Viktor.</p>

    <p class="paragraf">Şaşırma sırası Elif’e gelmişti. “Eee de ne demek?” demişti. “Ben ne diyeceğim bu durumda?”</p>

    <p class="paragraf">Elif işlerin sarpa sardığını düşünmüştü. Yoksa karşısındaki dev görünümlü saçlı sakallı ve gözlüklü adam Viktor değil miydi?</p>

    <p class="paragraf">“Siz Viktor değil misiniz?” diye sormuştu panik içinde bu kez.</p>

    <p class="paragraf">“Viktor’um ve sizi de bana İstanbul’dan papaz arkadaşım Anastas gönderdi” diye cevaplamıştı sarı saçlı, at kuyruklu, piercing’li dev adam onu.</p>

    <p class="paragraf">“O halde, şimdi benim size ‘Bir katil sürüsü tarafından’ demem gerektiğini de bilmiyor musunuz?”</p>

    <p class="paragraf">Viktor kahkahayı basmıştı. Elif’in şaşkınlık dolu bakışları arasında gözlerinden yaşlar gelerek dakikalarca gülmüştü. Kendine gelince de “Anastas şaka yapmış!” demiş, bir süre daha gülmüştü.</p>

    <p class="paragraf">Elif çok şaşırmış, suskunlaşmıştı. Acaba Anastas, Viktor’un söylediği gibi kendisine şaka mı yapmıştı?</p>

    <p class="paragraf">Viktor, üzülebileceği ihtimalini göz önünde bulundurarak kızı rahatlatmaya çalışmıştı.</p>

    <p class="paragraf">“Bu söyledikleriniz Pisagor’la ilgili, her yerde okunabilecek bir anekdottur. Bence, ilk karşılaştığınızda intikamınızı almalısınız patavatsız arkadaşım Anastas’tan.”</p>

    <p class="paragraf">Viktor’un sözleri Elif’e akla yakın gelmemişti.</p>

    <p class="paragraf">“Nasıl yani? ‘Onu müritleri öldürdüler’ filan diye devam etmesi gereken bir konuşma yapmamız gerekmiyor mu?”</p>

    <p class="paragraf">“Tabii ki hayır! Şaka. Ama çok merak ettim, nasıl gelmesi gerekiyor bu konuşmanın devamının?”</p>

    <p class="paragraf">Viktor’un yaptığı son açıklama üzerine Elif bir hayli bozulmuştu. Yüksek sesle “Alacağın olsun Anastas! Bunun hesabını vereceksin!” diye söylenmişti.</p>

    <p class="paragraf">Elif’in sözleri Viktor’u heyecanlandırmış, “Ona bu kadar kızabildiğine göre, aralarında bir şey yok” diye sevinmesine yol açmıştı. Ve derhal anti propaganda çalışmasına girişmişti.</p>

    <p class="paragraf">“Haklısınız. İntikamınızı mutlaka almalısınız. Hatta bu yolda size ben de yardım edebilirim.”</p>

    <p class="paragraf">Aleyhte söyleyecek başka sözler de bulmuştu Anastas hakkında dev adam.</p>

    <p class="paragraf">“Çok esprilidir Anastas. Ama bazen işte böyle aşırıya kaçtığı olur. Lütfen gerisini de söyleyebilir misiniz aramızda gerçekleşmesi gereken konuşmanın?”</p>

    <p class="paragraf">Elif’in kızgınlığı biraz azalmış ama yine de “Şimdi olmaz, belki sonra!” diyerek kestirip atmıştı.</p>

    <p class="paragraf">Viktor, Sofya’ya ilk kez gelen Elif’i Ayasofya’nın çok yakınında bulunan oteline bırakmadan önce otomobille küçük bir şehir turu yaptırmıştı. Iskar Nehri’nin kenarına kurulu ağacı bol kentte, Elif en çok Azize Sofya’nın heykelini beğenmişti. Elinde tuttuğu defne dalıyla bilgeliği sembolize eden heykel, yüz hatlarının güzelliğiyle de etrafına ışık saçıyordu.</p>

    <p class="paragraf">Genç kız Stefan Stambolov Anıtı’nın önünden geçerlerken Türk bayrağı ile Gezi Direnişi’ne destek vermek üzere toplanmış Türkçe bağıran kalabalığı görünce şaşırmıştı. Facebook ve twitter’dan yayılan binlerce mesajdan birini, kaynağında görmek hoşuna gitmişti güzel kızın.</p>

    <p class="paragraf">“Vay canına, demek burada da, her yer Taksim her yer direniş!” demişti.</p>

    <p class="paragraf">Viktor onu, “İki gündür eylem halindeler” diye yanıtlamıştı. Ayrıca meydan ve heykelle ilgili bilgiler de vermişti.</p>

    <p class="paragraf">“Bu heykel yeni, 1995 yılında yapıldı. Stambolov komünizme karşı mücadele eden ünlü bir politikacıydı. Heykeli öldürüldüğü yerin yakınına dikildi.”</p>

    <p class="paragraf">Viktor şehir turunu uzatmamıştı. Elif’i oteline bırakırken, “Ne zaman isterseniz, az önce gösterdiğim Ayasofya’ya gelebilirsiniz. İki adım uzaklıkta. Bugün bütün gün orada olacağım. Biraz dinlenip gelin” demişti.</p>

    <p class="arabaslik_sol" id="_idParaDest-43">Viktor’un Endişesi</p>

    <p class="paragraf">Ama Elif dinlenmeye vakit bulamadı. Anastas’ın uyarıcı telefonu onu odasının bulunduğu katta asansörden çıkarken yakaladı. Genç papazın Athos üzerinden yaptığı konuşma Elif’in paniğe kapılmasına yol açtı. Odasına girmeden geri döndü. Viktor’u yolda yakaladı ve durumu anlattı.</p>

    <p class="paragraf">“Benim de açığa çıkmış olmam çok kötü oldu” dedi dev adam. Nedenini, bu kez “siz”li konuşmayı bir kenara bırakarak şöyle izah etti.</p>

    <p class="paragraf">“Oysa, çalışmanın bu ayağını hiç risk olmadan sürdürebilirdik. Şimdi dikkatli olmamız gerekiyor. Anastas’ın söylediği gibi, senin Sofya’ya gelmiş olman onu tanıyan insanlar açısından çok şey ifade ediyor. En azından, benimle temas edeceğin belli oldu. Daha önce de söylediğim gibi, onunla aynı üniversitede okuduk. Farklı manastırlarda olsak da Athos’ta birlikteydik. Birbirimizle ne kadar yakın olduğumuzu patrikhanede herkes bilir. Bu durumda, onun tarafından Sofya’ya gönderilen birinin gideceği adres en baştan belli demektir.”</p>

    <p class="paragraf">Elif papazın endişesine hak verdi. Yapmaları gereken iş arkalarında kimse olmasa dahi zorken, şimdi bir de peşlerinde birilerinin olabileceğini öğrenmişlerdi.</p>

    <p class="paragraf">“Peki, bu durumda, otelim ne kadar güvenli?” diye sordu ilk olarak Elif.</p>

    <p class="paragraf">“Sıfır!” diye cevapladı onu Viktor. “İyi ki odana girmemişsin. Sen geleceksin diye rezervasyonu önceden yaptırmıştım. İstiyorlarsa haberdar olmuşlardır.”</p>

    <p class="paragraf">Odasına girdiği anda, tepesinde iki gün önce Anastas’ı evinden alıp götürmeye kalkan türde adamların bitmesi ihtimali Elif’i titretti.</p>

    <p class="paragraf">“O halde bir daha gidemem otele!”</p>

    <p class="paragraf">“Evet gidemezsin. Benim evim de aynı ölçüde tehlikeli olur. Yine de mutlaka eve uğrayıp bir şeyler almam gerekiyor. Önce birlikte o işi halledelim, sonrasını düşünürüz.”</p>

    <p class="paragraf">Az sonra Viktor’un evindeydiler. Dev adam tıpkı daha önce Anastas’ın Aya Hıristos Manastırı’nda yaptığı gibi, çalışma masasının üzerinden bilgisayarını kaptığı gibi hazır tuttuğu sırt çantasına attı ve “Hadi!” dedi.</p>

    <p class="paragraf">Elif şaşırmıştı.</p>

    <p class="paragraf">“Başka bir şey almayacak mısın?”</p>

    <p class="paragraf">“İhtiyacım olan her şey var bu çantada.”</p>

    <p class="paragraf">“Nasıl yani?”</p>

    <p class="paragraf">Viktor, çıkması için Elif’e kapıyı açarken cevap da verdi.</p>

    <p class="paragraf">“Düzenli aldığım ilaçlarım, yedek gözlüğüm, her türlü yaşamsal evrakım ve cüzdanım. Üzerimdekileri çıkarıp giyebileceğim kıyafetlerim de var içinde. Başka neye ihtiyacım olabilir ki?”</p>

    <p class="paragraf">Genç kız bu sözleri daha önce Anastas’tan da duyduğunu hatırladı.</p>

    <p class="paragraf">“Bir de piercing’lerin kutusu değil mi?” diye sordu kapıdan çıkarken.</p>

    <p class="paragraf">Viktor gülümsedi ve “Evet” dedi.</p>

    <p class="paragraf">Kazasız belasız caddeye çıktıklarında, koca adam piercing’lerini işaret ederek, “Güzel duruyorlar mı?” diye sordu.</p>

    <p class="paragraf">“11, tıpkı Apollonius örneğinde olduğu gibi.”</p>

    <p class="paragraf">Elif’in sözleri papazı şaşırttı. Dev adamın şaşırdığını hisseden genç kız bir de soru sordu.</p>

    <p class="paragraf">“Nasıl, Pisagor Cemiyeti’nin sırlarını çözmeye başlamış mıyım?”</p>

    <p class="paragraf">“Bir hayli! Eğitimine hangi noktada ara verdiysen söyle, oradan devam edeyim.”</p>

    <p class="paragraf">Viktor, taşı gediğine koymuş olmanın getirdiği keyifle sıkı bir kahkaha atarak sözlerine devam etti.</p>

    <p class="paragraf">“Şu buluştuğumuzda aramızda geçmesi gereken şifreli konuşmadan başlayabiliriz mesela.”</p>

    <p class="paragraf">Elif, Anastas’ın yaptığı şakayı hatırlayınca kızdı.</p>

    <p class="paragraf">“Tam da unutmuşken hatırlatman çok iyi geldi!” diye tersledi yeni arkadaşı Viktor’u.</p>

    <p class="paragraf">“Özür dilerim ama bunu yapmalıyım” diye cevapladı Elif’i dev adam.</p>

    <p class="paragraf">Güzel kız, “Neden?” diye sorunca muzip bir edayla ve çocukça cevapladı bu soruyu Viktor.</p>

    <p class="paragraf">“Bogomilcilerle Ortodoksların savaşı, Viktor Anastas’a karşı!”</p>

    <p class="arabaslik_sol" id="_idParaDest-44">Ege’nin Üstünde</p>

    <p class="paragraf">Anastas’ın telefonda Elif’e söylediklerine kulak misafiri olan Ateş Kaptan, “Böylece çözmüş oldum neden tarifeli uçakla Selanik’e uçup oradan bir vasıtayla Athos’a gitmediğinizi” demişti.</p>

    <p class="paragraf">Anastas şaşırmış, “Neden?” diye sormuştu.</p>

    <p class="paragraf">“İlk konuştuğumuzda İstanbul’dan Selanik’e doğrudan uçulabildiğini, Selanik’le Athos’un arasının da sadece yüz kırk kilometre olduğunu, oradan bir otomobille iki saatte Esphigmenou’ya ulaşabileceğinizi hesaplamış, garipsemiştim.”</p>

    <p class="paragraf">Genç papaz utangaç bir tavırla gülümsemiş. Özür diler gibi konuşmuştu.</p>

    <p class="paragraf">“Tekmil dünya Hıristiyanlarının peşimde olduklarını söylersem abartmış olmam Ateş Kaptan. Tarifeli bir uçakla Selanik’e inmeme de, oradan bir vasıta tedarik ederek Athos’un geçiş noktasına ulaşmama da izin vermezlerdi.”</p>

    <p class="paragraf">Pilot, genç adama hak verdiğini gösterecek şekilde başını sallamış ve bir soru sormuştu.</p>

    <p class="paragraf">“Ne yapabilirler ki bu adamlar size? Biraz tehdit ederler, azıcık gönül koyarlar ama daha öteye gidemezler. Öyle değil mi? Öldürecek halleri yok ya!”</p>

    <p class="paragraf">Anastas gülümsemişti Ateş Kaptan’ın bu sözleri üzerine. Belli ki onunla aynı fikirde değildi.</p>

    <p class="paragraf">“Şu noktaya kadar söylediklerinizde haklı olabilirsiniz. Çünkü herkesi yerinden zıplatacak kanıtlar henüz elimde değil. Aslına bakacak olursanız, peşimdekiler, henüz neleri ortaya çıkartacağımı bile bilmiyorlar. Ama istediğim dokümanları elime alıp, New York, Paris ya da Londra gibi bir merkezde, medyanın karşısına çıkma zamanım gelince, inanın gözlerini kırpmadan öldürürler beni.”</p>

    <p class="paragraf">Pilot, Anastas’ın bu sözleri üzerine ofise gelen telefonu hatırladı. Sorduğu sorulara cevap alamayınca nasıl da terbiyesizleşmişti hattın öteki ucundaki serseri.</p>

    <p class="paragraf">Yolcusu ile Elif’i telefonda görüştürdükten sonra, Ateş Kaptan’ın aklına “Sizi Papaz Anastas’la ilgili ziyaret ediyoruz” diyerek ofisi basan iki adam gelmişti.</p>

    <p class="paragraf">Bir örnek takım elbise ve kravatları, güneş gözlükleri ve saç tıraşlarıyla, “güvenlikçi”liğe terfi etmiş mafya bozuntularından başka bir şey değillerdi. İstediklerini sözde güzellikle alamayacaklarını anlayınca konuşma tarzlarını önce “siz”den “sen”e, oradan da “ben sana gösteririm”e vardırmışlardı.</p>

    <p class="paragraf">Neyse ki kuru gürültüye pabuç bırakacak bir adam değildi Ateş Kaptan ve ayağa kalkmış, kapıyı göstermiş, “Defolun buradan!” diyerek kovalamıştı çakalları.</p>

    <p class="arabaslik_sol" id="_idParaDest-45">“Ne almaya gidiyoruz?”</p>

    <p class="paragraf">Yaşadıklarını tekrar düşününce, genç adamın palavracının biri olmadığına kanaat getirdi Ateş Kaptan. Genç adamın başının dertte olduğu ayan beyan ortadaydı.</p>

    <p class="paragraf">“Acaba...” dedi kendi kendine. “Şu ele geçireceği dokümanlar da neyin nesi?”</p>

    <p class="paragraf">Sonunda merakına iyice yenik düştü.</p>

    <p class="paragraf">“New York, Londra ya da Paris’te medyayla paylaşacağınız her ne ise, onu mu almaya gidiyoruz Esphigmenou’ya?”</p>

    <p class="paragraf">Anastas pilotun sorusundan rahatsızlık duyduysa da cevapsız bırakmak istemedi.</p>

    <p class="paragraf">“Hayır, bombanın pimini çekmek için izin almaya gidiyoruz. Tabii ki birkaç parça doküman da alacağız bu arada.”</p>

    <p class="paragraf">“Çok mu eskiler?”</p>

    <p class="paragraf">Anastas pilotun konuya olan ilgisini kötü niyete değil, meraka yordu. Pek de yersiz değildi bu ilgi. “Kim olsa merak eder” diye düşündü ve lisanı münasiple cevap vermeye çalıştı.</p>

    <p class="paragraf">“İsa’nın kopya bir karakter olduğunu kanıtlayacaklarsa eski olmalılar değil mi?”</p>

    <p class="paragraf">“Evet. Peki aslı kim?”</p>

    <p class="paragraf">“Bir pagan filozof olan Apollonius.”</p>

    <p class="paragraf">Pilot, yolcusunun söylediği ismi sanki bir yerden hatırlayacakmış da hatırlayamamış gibi bir yüz ifadesi takınarak “Şey...” dedi. “Sanki adını daha önce duymuşum gibi geldi. Kimdi hatırlatabilir misiniz lütfen?”</p>

    <p class="paragraf">Anastas, “Söyleseydi şaşırırdım!” diye düşünerek adamın sorusunu cevapladı.</p>

    <p class="paragraf">“Hazreti İsa’yla aynı dönemde yaşamış bir Anadolu filozofu. Bugün ayakta olmasalar da adına on yedi tane anıt dikildiğini biliyoruz. Çeşitli müzelerde heykellerini gözümüzle görüp elimizle tutabiliyoruz. Kendi yazdıkları ve hakkında yazılanlar var ama yine de kimse ondan Hazreti İsa kadar haberdar değil. Herkes, tıpkı Kilise’nin kastettiği ve istediği gibi, onun hayali bir kişilik olduğunu zannediyor. Bunun için hatırlayamamanız anormal sayılmaz.”</p>

    <p class="paragraf">Pilot başını salladı. Meselenin kendisini ilgilendiren yanını didiklemeye çalıştı.</p>

    <p class="paragraf">“İsa’nın onun yerini aldığını ve kanıtlarının da Esphigmenou Manastırı’nda olduğunu söylediniz. O zaman pek de hayal ürünü bir kişilikten bahsetmiyorsunuz. Yaşadığını gösterecek neler bulunuyor manastırda?”</p>

    <p class="paragraf">“Biri, yaklaşık iki bin yıldır insanların Apollonius’tan bahsederken dile getirdikleri, buna karşılık hiç kimse tarafından görülmemiş ve efsaneye dönüşmüş altın harita.”</p>

    <p class="paragraf">“Altın harita mı?” diye şaşkınlığını ifade etti Ateş Kaptan. Hemen ardından “Ya öteki?” dedi.</p>

    <p class="paragraf">“Öteki 220 yılında İmparator Septimus Severus ve eşi Julia Domna tarafından Philostratos’a yazdırılan <span class="CharOverride-18">Tyanna’lı Apollonius</span> isimli kitap. Bu kitap, İznik Konsülü’nden bu yana Ortodoks âlemi için büyük tehlike arz etmiştir. Kitabın orijinali bir türlü ortaya çıkartılamadığı için, muhatapları ondan söz edildiğinde hep burun kıvırır, olmadığını ima ederler.”</p>

    <p class="paragraf">İşin içine en azından iki bin yıllık altın harita ve bin yedi yüz doksan iki yaşında bir kitap da girince, pilot iyice heyecanlandı.</p>

    <p class="paragraf">“Vay canına! Eğer çok ileri gittiğimi düşünmüyorsanız, bir soru daha sorabilir miyim?”</p>

    <p class="paragraf">Anastas güldü. “Ateş Kaptan...” dedi. “Farkında mısınız bilmiyorum ama başka biri tarafından işlenmek üzere olan çok ağır bir suça neredeyse ortak olmak üzeresiniz!”</p>

    <p class="paragraf">“İyi de macera romanı okur ya da filmi seyreder gibi bir durum. İnsan peşini bırakamıyor. İlerledikçe nasıl gelişeceğini merak ediyorsunuz.”</p>

    <p class="paragraf">Anastas pilota hak verdi ve “Peki, sorun o halde” dedi.</p>

    <p class="paragraf">“Birincisi, şu altın harita neyin nesi? Bir hazinenin yerini filan mı gösteriyor? İkincisi, sözünü ettiğiniz Apollonius’un hayatıyla ilgili kitapta neler yazıyor? İlk kez mi çıkacak ortaya?”</p>

    <p class="paragraf">Anastas, altın bir haritadan söz edildiğinde, insanların nasıl etkilendiğini somut olarak görmekten mutluydu. Ateş Kaptan’ın verdiği tepki sayesinde, medyanın önüne altın haritayla çıkınca dünyanın nasıl çalkalanacağını gözünde canlandırmakta bundan böyle zorluk çekmeyecekti. Hıristiyan olsun olmasın, din ve tarih meraklısı herkes nefesini tutacak, anlatacaklarını dinleyecekti.</p>

    <p class="paragraf">Genç papaz düşüncelere dalınca, pilot alınmış gibi, “Cevap vermeyecek misiniz soruma?” diye tekrarladı.</p>

    <p class="paragraf">Anastas, “Özür dilerim, söyledikleriniz aklıma bir şey getirdi de” diye toparlamaya çalıştı durumu. Bu arada adamın ne sormuş olduğunu hatırladı.</p>

    <p class="paragraf">“Haritanın neyin nesi olduğunu ve bir hazinenin yerini mi gösterdiğini sormuştunuz. Öncelikle tabii, Apollonius’a dair bir kanıt oluşturuyor. Bunu bir kenara bırakacak olsanız bile, çok önemli. İki bin yaşında ve üzeri sembollerle bezeli. Antikçağda bilginin nerelerde bulunduğunu, kimler tarafından korunup geliştirildiğini gösteriyor. Apollonius’a eğitim gördüğü yer olan Delphi Mabedi’nde, bilgeler tarafından yönünü bulsun diye verilmiş. Pisagorcu filozof, bu harita sayesinde Hindistan’a kadar gidip kendini bilgiyle donatmış.”</p>

    <p class="paragraf">Ateş Kaptan, altın haritanın önemine ikna olduğunu başını sallayarak belli etti. Sorusunun ikinci kısmını tekrar etti.</p>

    <p class="paragraf">“Peki ya sözünü ettiğiniz kitap, o neden çok önemli?”</p>

    <p class="paragraf">“Haritayla ilgili söylediklerimin bir kısmı Philostratos’un kitabı için de geçerli. Bir kere bin yedi yüz doksan iki yaşında olan elyazması bir kitaptan söz ediyoruz. Bu bile kendi başına büyük önem taşıyor. Daha önce kopyaları olduğu söylenen eserler çıktı ve onların çevirileri muhtelif dillerde yayımlandı. Orijinali ise ilk kez gün ışığıyla buluşacak. Kitabın içinde neler olduğunu ise şöyle özetleyebilirim: İncil’de, özellikle de Luka’nınkinde anlatılan pek çok anekdot bu kitapta da var. Anekdotlar, Apollonius’un yaşantısından hareketle kaleme alınmış. Oysa Pavlus bunları İsa’ya aitmiş gibi göstermişti.”</p>

    <p class="paragraf">Anastas konuşmasını tamamlayınca Ateş Kaptan “Vay canına!” dedi ve bir süre sustu. Sonra bir yorum yaptı.</p>

    <p class="paragraf">“Nefesim kesildi desem yeridir. Ortada iki insan var. Bunlardan biri tüm Hıristiyanların tanrı olduğunda hemfikir oldukları Hazreti İsa. Buna karşılık yaşadığına dair hiçbir somut kanıt yok. Öteki ise, varlığı kanıtlanabilen ve aynı sözleri söylemiş bir pagan filozof Apollonius. Eğer birkaç dakika öncesine kadar ölmüş olsam, her şeyi yanlış bilerek dünyayı terk edecektim desenize!”</p>

    <p class="arabaslik_sol" id="_idParaDest-46">Luigi Cascioli</p>

    <p class="paragraf">Anastas pilotun sözlerini biraz komik ama alabildiğine anlamlı buldu. Ateş Kaptan’ın şakayla karışık verdiği tepki gayet yerindeydi. Çok kısa bir süre sonra, tüm dünya aynı Ateş Kaptan gibi tepki gösterecekti. Hıristiyanlık gibi iki milyar insanın inandığı kocaman bir sistem, tarihi boyunca almadığı büyüklükte bir yara alacak, belki bir daha kendisini hiç toparlayamayacaktı.</p>

    <p class="paragraf">Uçağın içinde uzun süreli bir sessizlik oldu. Sessizliği Anastas bozdu.</p>

    <p class="paragraf">“Luigi Cascioli adını hiç duymuş muydunuz kaptan?”</p>

    <p class="paragraf">“Hayır.”</p>

    <p class="paragraf">“Duymanızda yarar var. Katolik Kilisesi’ni bugüne kadar en çok uğraştıran adamdır. Şu aralar seksen yaşında olmalı. <span class="CharOverride-18">Mesih’in Masalı</span> adını verdiği Katolik dünyasını altüst eden bir kitap yazdı. Cascioli kitabını şöyle bitiriyor: İsa’nın ölüm anındaki haykırışlarını duymadım. Ama engizisyon tarafından bütün kemikleri kırıldığı için yakılacağı kazığa ancak sedyeyle taşınabilen on dokuz yaşındaki Cavaliere della Barre’nin attığı çığlıklar hâlâ kulağımda. Bir tören sırasında, önünden geçen haçın karşısında eğilmediği ve şapkasını çıkarmadığı gerekçesiyle, genç bir insanı bu şekilde cezalandırmaya kimin hakkı olabilir ki?”</p>

    <p class="paragraf">Anastas, anlattıklarıyla ilgilenip ilgilenmediğini anlamak için, pilotun yüzüne baktı. İlgilenmek şöyle dursun bir hayli etkilenmiş olduğunu görünce, sözlerine devam etti.</p>

    <p class="paragraf">“Luigi Cascioli köklü bir burjuva aileden geliyordu. Mesleği ziraat uzmanlığıydı. Emekli olunca din adamlığına merak sardı ve Hıristiyanlık tarihi ile Kitabı Mukaddes üzerine çalışmaya başladı. Giderek derinleşti ve sonunda Katolik Kilisesi’nin kendisini kandırdığına karar verdi. 2002 yılında, halkın saf duygularını ve yaygın inançlarını suiistimal ettiği gerekçesiyle Katolik Kilisesi’ni İtalyan mahkemelerine dava etti. Gerekçesi ve isteği çok basitti: Kendisini temsil ettiğini söylediklerine göre, Kilise otoritelerinin Hazreti İsa’nın gerçekten de yaşamış olduğunu ispatlamaları gerekiyordu. İtalyan mahkemeleri Cascioli’nin sorusunun cevaplandırılmasını sağlayamadı. Dava 2006 yılında Avrupa İnsan Hakları Mahkemesi’ne intikal etti. Bildiğim kadarıyla, bugüne kadar bir sonuç alınabilmiş değil.”</p>

    <p class="paragraf">“Ve siz de papaz dostum, mahkeme açmak filan gibi yollarla sonuca ulaşamayacağınızı düşündüğünüz için, bombanın pimini çekmeye karar verdiniz.”</p>

    <p class="paragraf">“Kız kardeşimin ölüm döşeğine yatmasına yol açan zihniyeti değiştirebileceğime dair zerre kadar umudum olsaydı, bunu asla yapmazdım.”</p>

    <p class="paragraf">“Papaz dostum, kardeşinizin durumuna gerçekten üzüldüğümü fark etmişsinizdir. Sizin yerinizde olsam, muhtemelen ben de intikam almak isterdim. Ama bana sanki biraz hedef şaşırmışsınız gibi geliyor. Damardan Müslüman olan Türk hükümetini vurmanız gerekirken, neden hırsınızı Hıristiyanlardan almayı seçiyorsunuz?”</p>

    <p class="paragraf">Anastas pilotun sorusunu gayet yerinde buldu. Elinde delillerle insanlığın önüne çıktığında da aynı sorulara muhatap olacaktı. Herkes ağız birliği edip “Ne alakası var Gezi Direnişi’nin İsa’nın sahte bir karakter olmasıyla?” diye soracaktı. Ayağının sürçmemesi için dersinin bu kısmına çok iyi çalışmalıydı. Kısa ve öz konuşmalıydı.</p>

    <p class="paragraf">“Ateş Kaptan, Müslüman, Hıristiyan, politik, dinsel gibi kavramlar ileri sürdüğüm tez karşısında solda sıfır kalırlar. Ben, dünyada düzen namına kurulmuş ne varsa, hepsinin yalancılık temeli üzerine bina edildiğine inanıyorum. Elimden, bu düzene kendi cephemde darbe indirmekten fazlası gelmiyor. Bir anlamda kendi kapımın önünü temizlemeye çalışıyorum. Ve herkese de kendi kapısının önünü temizlemesini tavsiye ediyorum. Benden sonra bir zahmet Müslüman ve Museviler de üzerlerine düşeni yerine getirsinler. Sizce yanlış bir davranış mı bu?”</p>

    <p class="paragraf">Pilot önce “Kesinlikle hayır!” diye cevapladı genç adamı. Biraz düşündükten sonra, “Doğru davranıyorsunuz” diyerek az önce söylemiş olduğu sözlere vurgu yaptı.</p>

    <p class="paragraf">Uçağın içinde bir süre ikisi de konuşmadı. Az sonra, sessizliği yine pilot bozdu.</p>

    <p class="paragraf">“Yani şimdi siz ve ben, Hıristiyanlığı bitirmek üzere Athos’a mı gidiyoruz dostum?”</p>

    <p class="arabaslik_sol" id="_idParaDest-47">Sofya Güne Uyanırken</p>

    <p class="paragraf">Deniz uçağı Athos’ta iniş noktasına yaklaşırken, Viktor ve Elif Sofya sokaklarındaydılar.</p>

    <p class="paragraf">“Bildiğim iyi bir yer var. İstersen önce kahvaltı edelim” dedi Viktor.</p>

    <p class="paragraf">Sorulmasa, Elif’in aklına gelecek son şey olurdu herhalde bir şeyler yemek. Belli belirsiz “Olur” diye cevapladı, giderek daha sempatik bulduğu sarışına kaçan dev adamı. O da Anastas gibi uzun saçlara sahipti. Farklı olarak, daha düzdü onunkiler. Piercing’leri ise ise tıpatıp aynıydı.</p>

    <p class="paragraf">Ayasofya Kilisesi’nin yakınlarındaki bir kafeteryaya oturdular. Viktor siparişleri çok iştahlı bir şekilde verdi. Ve Elif’e dönüp, “Senin özel olarak istediğin bir şey var mı?” diye sordu.</p>

    <p class="paragraf">Elif “Yok...” dedi ve garson gittikten sonra devam etti. “Bulgarcam yok ama et mamulü hiçbir şey söylemediğinden eminim. Tıpkı Anastas gibi besleniyorsundur.”</p>

    <p class="paragraf">Viktor güldü. “Et ve fasulye dışında her şey serbest” diye cevapladı genç kızı.</p>

    <p class="paragraf">“Neden?” diye sordu Elif.</p>

    <p class="paragraf">“Pisagorcuyuz, biliyorsun.”</p>

    <p class="paragraf">“Eti anladım da şu fasulyeye hiç anlam veremedim. Neden karşısınız?”</p>

    <p class="paragraf">Viktor güldü.</p>

    <p class="paragraf">“Eti de anlamadın aslında. Düşündüğün ya da düşünebileceğin nedenlerin hiçbirinden değil.”</p>

    <p class="paragraf">Elif dev adamın sözleri üzerine alınmış gibi yaptı. Viktor kaldığı yerden devam etti.</p>

    <p class="paragraf">“Aklına ilk gelenin sağlık olduğuna bahse girerim. Doğru söyle, geldi mi gelmedi mi?”</p>

    <p class="paragraf">“Geldi” dedi Elif olanca açıksözlülüğüyle. Viktor’un nasıl devam edeceğini merak ediyordu.</p>

    <p class="paragraf">“Hiçbir alakası yok. Vejetaryenlere soracak olursan, et yememelerinin nedenini sağlık ile açıklarlar ve bunu Pisagor’a kadar götürürler. Oysa Pisagor’un düşüncesinin sağlıkla bir alakası yoktur.”</p>

    <p class="paragraf">“Peki neyle alakası vardır?” diye sabırsızlandı Elif.</p>

    <p class="paragraf">“Üstat et yemeyi yasaklamıştı çünkü insanlar öldüklerinde ruhlarının bedenlerinden ayrıldığını düşünüyordu. Bedensiz kalan ruhların kendilerine hayvanlarınkini de seçebileceğine inanıyordu. Böyle düşününce, zamanında yakından tanımış olduğu birini yemekten endişe ediyordu haklı olarak. Et yemeye bunun için karşıydı.”</p>

    <p class="paragraf">Elif şaşırdı. Düşününce, Viktor’u gerçekten de haklı buldu. Kırk yıl düşünse bu nedeni akıl edemezdi. Ruhun bedenler arası seyahatine dair düşünce aklına takılınca, kendisinin de et yemeyenler değilse de yiyemeyenler tarikatına katılmasından başka çaresi olmadığına karar verdi. Midesinin bulandığını hissetti.</p>

    <p class="paragraf">Viktor, “Neden yüzünü buruşturdun?” diye sordu.</p>

    <p class="paragraf">“Hiç...” dedi Elif. “Ya fasulye? Onu neden yasaklamıştı Pisagor?” diyerek sözü etten uzaklaştırdı.</p>

    <p class="paragraf">Neyse ki Viktor’un söyleyecekleri fasulyeyle de yollarını ayırmasına yol açmayacaktı.</p>

    <p class="paragraf">“Sadece o değil, tüm kuru bakliyat. Bu besin türünü, köylülükle bağdaştırıyordu Pisagor. Öğrencilerinin köylülükten uzak durmalarını, kent kültürünü benimsemelerini sağlamak için almıştı bu önlemi.”</p>

    <p class="paragraf">Elif anlamaz gözlerle bakıp üstelik bir de “Ne alakası var?” deyince Viktor kendisini devam etmek zorunda hissetti.</p>

    <p class="paragraf">“O zamanlar, kuru bakliyat yiyenler daha çok göçerlerdi. Yanlarında, torbalar içinde taşıdıkları kuru gıdalarla beslenirlerdi. Buna karşılık Pisagor ve öğrencileri için istedikleri her zaman balık, tavuk, av kuşları ya da sebze gibi besin maddelerini bulma imkânı vardı. Bakliyata karşı çıkarak bir anlamda kentliliğin erdemine vurgu yapıyordu Pisagor. Zaman içinde bu sözleri çarpıtıldı.”</p>

    <p class="paragraf">Etin değilse de fasulyenin sırrını çözmek genç kızın hoşuna gitmişti. Önündeki peynirden bir parça alırken, Pisagorculukla ilgili öğrenmesi gereken ne çok şey olduğunu düşündü. Fırsatı değerlendirmeliydi. “Başka neler yapmıyorsunuz?” diye sordu merak içinde.</p>

    <p class="paragraf">Viktor elindeki çay fincanını önemli bir şey söyleyecekmiş gibi tabağına koydu, tel çerçeve yuvarlak gözlüğünü sağ elinin işaretparmağıyla yukarıya doğru itti ve olabilecek en ciddi halini takındı.</p>

    <p class="paragraf">“Beyaz horoza dokunmayız, mabedimize ayakkabılarla girmeyiz, pentagramı sembol olarak kabul ederiz, fırsat buldukça arınma ayinleri yaparız. Daha sayayım mı?”</p>

    <p class="paragraf">“Hayır” dedi gülerek genç kız. Viktor’un da tıpkı Anastas gibi kendisiyle alay etmeye başlamış olduğunu düşündü.</p>

    <p class="paragraf">“Bu devirde beyaz horoz bulun da dokunun bakalım!” dedi, tongaya düşmediğini hissettirir şekilde.</p>

    <p class="paragraf">Viktor güldü. Elif’in zokayı yutmamasına alttan alta sevinmişti. “Peki şakayı bir kenara bırakalım da Anastas’ın isteğini nasıl yerine getirebileceğimizi konuşalım” dedi.</p>

    <p class="arabaslik_sol" id="_idParaDest-48">Athos’ta Sıkışmak</p>

    <p class="paragraf">Elif ve Viktor muhtemel bir saldırıdan uzak kalmak için Sofya’da görünmez olmaya çalışırken, pilot Ateş’in kullandığı uçak Athos Yarımadası’nın üzerinden geçti ve geriye dönüp alçalarak karaya yaklaştı.</p>

    <p class="paragraf">“Geldik” dedi manastırı işaret ederek pilot.</p>

    <p class="paragraf">Anastas, “İlk kez havadan görüyorum, ismiyle ne kadar uyumluymuş” diye cevapladı onu.</p>

    <p class="paragraf">Ateş Kaptan şaşırdı. “Nasıl yani?” diye sordu.</p>

    <p class="paragraf">“Esphigmenou Yunancada ‘sıkışmak’ kelimesinden geliyor. Görüyorsunuz, manastır iki dağın arasında sıkışmış gibi duruyor.”</p>

    <p class="paragraf">“Şimdi anladım.”</p>

    <p class="paragraf">Pilot etrafını dikkatle inceledikten sonra, “Şu ileride bir çıkıntı var” dedi. “Küçük tekneler yanaşsın diye tasarlanmış bir iskele belli ki. Uçağı indirdikten sonra oraya yanaşsam olur mu? Manastırdan sadece birkaç yüz metre uzaklıkta.”</p>

    <p class="paragraf">“Olur” dedi Anastas. Esphigmenou’ya adımını atmasına on dakikadan kısa bir süre kaldığını hissedip heyecanlandıysa da bunu Ateş Kaptan’a hissettirmek istemedi. Biraz da bu nedenle bir soru sordu.</p>

    <p class="paragraf">“Uçağı tıpkı bir tekneyi kıyıya bağlar gibi bağlayacaksınız herhalde, değil mi?”</p>

    <p class="paragraf">“Evet. Eğer bağlayabileceğim halka filan gibi bir şey yoksa biraz açığa demir atarım. Sizi beklerken önce biraz denize girerim, sonra da kitabımı okurum.”</p>

    <p class="paragraf">“Tamam” dedi kalbi fena halde çarparken Anastas.</p>

    <p class="paragraf">Az sonra, Ateş Kaptan uçağı denize doğru iyice indirdi. Araç denizin üzerinde su kayağı yaparmış gibi kaymaya başladı.</p>

    <p class="paragraf">Anastas kaşındaki piercing’leri son kez çıkarmış, küçük sırt çantasına yerleştirmişti. Karaya adımını sırtında çantası, üzerinde papaz kıyafetleriyle attı. Sanki Athos’a uçakla gelmek çok sık rastlanır bir durummuş gibi, olabilecek en sakin adımlarla manastıra doğru yürümeye başladı.</p>

    <p class="paragraf">Denizin kenarına kaleyi andırır gibi inşa edilmiş, genel hatlarıyla beş katlı ama bazı yerlerine kondurulmuş kuleler ve cumbalarla devasa bir görünüm arz eden yapının karşısında kim olsa kendisini âciz hissederdi.</p>

    <p class="paragraf">Genç adam, olabilecek en hızlı adımlarla binanın kara tarafına geçti. Muhteşem çan kulesi tüm ihtişamıyla karşısında duruyordu. Ana kapıdan içeriye girerken, bahçe ve seralarda çalışmak üzere dışarıya çıkmakta olan birkaç rahibi başıyla selamladı.</p>

    <p class="paragraf">Çepeçevre binalarla sarılı, yarım futbol sahası büyüklüğünde avluya kazasız belasız ulaşmıştı.</p>

    <p class="paragraf">10. yüzyıldan kalma, Bizans mimarisinin ürünü olduğu açık seçik belli olan kilisenin yanından geçti, ana binaya girdi.</p>

    <p class="paragraf">Karşılaştığı bazı rahipleri selamlayarak merdivenleri tırmandı, birkaç koridoru geride bıraktı ve dünyanın en eski eserlerinden bazılarını içinde barındıran kütüphanenin kapısına ulaştı. Kapıyı tıklattı. İçeriye girdi.</p>

    <p class="paragraf">“Merhaba Peder Balthasar.”</p>

    <p class="paragraf">Pek de temiz olmayan tırnaklarıyla kucağına kadar uzamış sakallarını sıvazlayan yaşlı adam sese kulak kesildi. Ölçtü, tarttı ve sordu.</p>

    <p class="paragraf">“Sen misin Anastas?”</p>

    <p class="paragraf">Genç papaz yaşlı adamın sorusuna cevap vermedi. İyice yaklaştı, adamın sakallarını sıvazlayan ellerini yakaladı ve her ikisini de öptü. Sonra yanındaki sandalyeye oturdu.</p>

    <p class="paragraf">“Sizi çok özledim ustam.”</p>

    <p class="paragraf">“Ben de seni evlat” dedi yaşlı adam.</p>

    <p class="paragraf">Belli ki gözlerinden akamayan yaşları içine akıtıyordu Peder Balthasar.</p>

    <p class="paragraf">Genç papaz, kütüphanenin loş ortamında bile, yaşlı adamın tümüyle güçten düşmüş olduğunu görebiliyordu.</p>

    <p class="paragraf">Biri çok yaşlı öteki çok genç iki dost bir süre hiç konuşmadan oturdular.</p>

    <p class="paragraf">Sonra Anastas İstanbul’da neler olduğunu, kardeşi Lena’nın durumunu, bunun kendisini nasıl etkilediğini, neler planladığını ve yaşlı adamdan beklentisinin ne olduğunu uzun uzun anlattı.</p>

    <p class="paragraf">Son olarak, “Zamanın ruhu peder...” dedi ve devam etti. “Zamanın ruhu böyle gerektiriyor ve eğer siz de uygun görürseniz, ben bu görevi yerine getirmeye hazırım.”</p>

    <p class="arabaslik_sol" id="_idParaDest-49">Kıyamete Doğru!</p>

    <p class="paragraf">Anastas’ın karaya çıkmasına yardımcı olduktan sonra kendisini Ege’nin mavi sularına bırakan pilot iyice serinlediğini hissettiğinde karaya çıktı.</p>

    <p class="paragraf">Dünyada görmediği çok az yer kalmış olsa da bu kadar sessiz bir ortamda bulunduğunu hatırlamıyordu. Etraftan kuş, çekirge gibi hayvanlarınkiler dışında hiçbir ses gelmiyordu. “Mahlukatın sesi, etrafta gürültü olmadığı için bu kadar iyi duyuluyor olmalı” diye düşündü. Uçağın kenarına bırakmış olduğu havlusunu almak için iskelenin kara tarafından deniz tarafına doğru yürümeye başladı.</p>

    <p class="paragraf">Ve kıyamet de tam o anda koptu!</p>

    <p class="paragraf">İki otomobil tozu dumana katarak yokuştan aşağıya doğru gelmeye başladı. Pilot, manastıra ve dolayısıyla kendisine doğru yaklaşan araçları bulunduğu yerden dikkatle izledi.</p>

    <p class="paragraf">Manastırın hemen önünde, yolun bittiği yerde otomobiller durdu. İçlerinden eli sopalı rahipler indi ve kendisine doğru koşmaya başladı.</p>

    <p class="paragraf">Ateş Kaptan ne yapacağını şaşırdı. Gelenlerin niyetlerinin bozuk olduğu her hallerinden belli oluyordu. Çabuk karar vermesi gerekiyordu. İskelenin ucuna doğru koştu, palamarı çözdü, uçağa atladı ve pek de ağır olmayan hava aracını, sanki bir kayığı itiyormuş gibi iskeleye ayağını dayayarak itti.</p>

    <p class="paragraf">Kızgın rahip grubu geç kalmıştı. Onlar iskelenin ucuna ulaşana kadar, pilot uçağı atlama mesafesinin dışına çıkartmıştı.</p>

    <p class="paragraf">Ateş Kaptan bir süre iskeledekilerle konuşmaya çalıştıysa da buna imkân olmadığı açık seçik görülüyordu. Başka çıkar yol olmadığı için uçağın motorunu çalıştırdı, elli metre kadar uzaklaşarak demir attı, beklemeye geçti.</p>

    <p class="paragraf">Dışarıdan gelen bağrışma sesleri Peder Balthasar’la konuşmakta olan Anastas’ı kendine getirdi. Ayağa kalkıp kütüphanenin penceresinden dışarıya baktı. İskele görüş alanının dışında kalsa da Ateş Kaptan’ın uçağı biraz açığa almış olduğu görülüyordu. Belli ki pilotun başı birileriyle dertteydi.</p>

    <p class="paragraf">Dışarıdan gelen gürültüleri duyan yaşlı adam, “Öteki manastırlarda yaşayanlar olmalı” dedi. “Bu sefer kim bilir neyi bahane ederek kapımıza dayandılar?” diye söylendi.</p>

    <p class="paragraf">Peder Balthasar gürültüyü çıkartanların kendi manastırından olmayacağından emin konuşmuştu.</p>

    <p class="paragraf">Anastas, “Deniz uçağıyla gelip, buraya girdiğimi görmüş olmalılar” dedi.</p>

    <p class="paragraf">“Doğru” diye cevapladı onu yaşlı adam ve yakınmaya başladı.</p>

    <p class="paragraf">“Esphigmenou’yu gece gündüz gözetleyen nöbetçileri var. Bizde bir hareket olduğunda, hemen yakındaki manastırlara haber veriyorlar, onlar da toparlanıp kapımıza dayanıyor. Yıllardır böyle. İstanbul ve Atina’daki merkezlerle anlaşamıyor olmamız nedense en çok onları sinirlendiriyor. Aslında kendilerini ilgilendiren bir durum yok. Nasıl istersek öyle düşünmeye ve davranmaya hakkımız var. Nihayetinde her manastırın muhtariyeti yasalarla kayıt altına alınmış durumda. Öyle değil mi?”</p>

    <p class="paragraf">Anastas Athos Dağı’nda nasıl bir sistemin çalıştığını tabii ki biliyordu. Keşişler, her birini bağımsız bir devlet gibi gördükleri manastırların başşehrinin yarımadanın ortalarında bulunan Karyes olduğunu kabul etmişlerdi ama muhtariyetlerinden de vazgeçmiş değillerdi. Genel meseleler, manastırların Karyes’e gönderdiği temsilcilerin oluşturduğu bir konseyde konuşuluyor, bazı kararlar alınıyordu ama bu durum herkesin her zaman aynı fikirde olmasını gerektirmiyordu. Bir başka deyişle, son kertede Karyes’in alacağı kararların manastırlar açısından hiçbir bağlayıcılığı yoktu. En muhafazakâr manastır olarak bilinen Esphigmenou ise, Athos Dağı’nda bulunan manastırların en oyunbozanı olarak tanınıyordu.</p>

    <p class="paragraf">Genç papaz, “Modernleşmeye karşı çıkmanıza sinirleniyorlar” diyerek durumu özetledi.</p>

    <p class="paragraf">“O kadar değil” dedi yaşlı adam.</p>

    <p class="paragraf">Anastas devam etti.</p>

    <p class="paragraf">“Avrupa Birliği fonlarından para alınmasının bağımsızlığa gölge düşüreceğini söylemeniz asaplarını bozuyor. İstanbul’un Vatikan’la yakınlaşma çabasına karşı durmanızı aptallık olarak niteliyorlar. Patriğin papa karşısında boyun eğip bel bükmesini onur kırıcı olarak nitelemeniz canlarını sıkıyor.”</p>

    <p class="paragraf">Anastas’ın sözleri üzerine, “İşin beni ilgilendiren tarafı...” dedi yaşlı adam. “Dünyevi meselelerin bizi uhrevi dünyadan ayıracak olması. Öte yandan, gaz lambasından elektrik lambasına geçmek, zaten hayatımda önemli bir değişiklik yapmaz. Öyle değil mi?”</p>

    <p class="paragraf">Anastas gülümsedi. Yaşlı adamın, üzerinde tartışılanın sadece lamba meselesi olmadığını bildiğinden emindi. Peder Balthasar rüzgâr enerjisi ve internet teknolojileriyle de pek alakalı değildi. Ona bakılırsa, sanayi devrimi, dünya savaşları filan da ilgi alanına hiç mi hiç girmemişti. Dünyanın dört bir tarafında süren anlaşmazlıklar ya da ekonominin seyri filan gibi konular hiç mi hiç ilgisini çekmezdi.</p>

    <p class="paragraf">Kısacası, kör kütüphaneci, Apollonius’un, Pisagor’un, Platon’un, Psellos’un dünyasında yaşamayı sürdürüyordu... 325 yılında imparatorun zorlamasıyla İznik Konsülü’nde alınan kararlara kızmaya devam ediyordu... Arius’un fikirlerinin Athanas’ınkilerin önüne geçirilmiş olmasına halen ateş püskürüyordu... Bir din adamı olarak Hıristiyanların karşısında mahcubiyet duyuyor, bir şey yapamamanın ıstırabını çekiyordu...</p>

    <p class="paragraf">Dışarıdan gelen sesler arttıkça arttı. Belli ki başka manastırlardan gelen rahiplerle kapının önü iyice kalabalıklaşmıştı.</p>

    <p class="paragraf">Anastas, pilot için endişelenmeye başladı. Daha da kötüsü, yaşanmakta olan bu olağanüstü hal, gerçekleştirmek istediği operasyonu olumsuz etkileyebilirdi.</p>

    <p class="paragraf">Yaşlı adam sanki öğrencisinin düşüncelerini okumuş gibi konuştu:</p>

    <p class="paragraf">“Biraz sonra mesele bizim başrahibe intikal eder ve o da uçağın yanaşma nedenini öğrenmek ister. Ne yapacaksak bütün bunlar olmadan yapmamız lazım. Başka bir şansımız olmayabilir.”</p>

    <p class="paragraf">İşler Anastas’ın planladığından hızlı gelişmişti. Fırsatı kaçırmamalıydı. Hemen, “Karar sizin” diye cevapladı yaşlı adamın sözlerini.</p>

    <p class="paragraf">Peder Balthasar çok vakti olmadığını bilse de bir süre sessiz kaldı. Ardından, son kez konuşuyormuş gibi tane tane konuştu.</p>

    <p class="paragraf">“Yapacağın iş birkaç safhadan oluşuyor. Önce, benden altın harita ile Apollonius hakkında yazılmış elyazması kitabı alacaksın. Sana bunların yanında ceylan derisi üzerine çizilmiş bir de harita vereceğim. Burada çalıştığın zamanlarda da söylediğim gibi, bu harita yalnız başına hiçbir işe yaramaz. Yol gösterebilmesi için, Sofya’daki Ayasofya Kilisesi’nde bulunanla bir araya getirilmesi gerekiyor. Şu ana kadar bu iki haritayı üst üste gören kimse olmadı. Psellos ve Theophylaktus hariç. Haritayı onlar çizdilerse tabii.”</p>

    <p class="paragraf">Anastas çekingen bir ses tonuyla yaşlı adamın sözlerinin arasına girdi.</p>

    <p class="paragraf">“Pisagor Cemiyeti olarak, en azından biz bin yıldır böyle olduğunu düşünüyoruz.”</p>

    <p class="paragraf">Peder Balthasar, Anastas’ın yaptığı açıklamayı başıyla onayladı. Kaldığı yerden devam etti.</p>

    <p class="paragraf">“Gün yüzüne çıkartmaya karar verdiğimiz İznik Konsülü’nün toplantı tutanaklarının Konstantinopolis’teki Ayasofya’da olduğundan eminiz. Ama tam olarak neresinde bulunduğunu, ancak iki haritayı üst üste koyduğunuzda anlayabileceksiniz.”</p>

    <p class="paragraf">Başını sallama sırası Anastas’a gelmişti. Kör kütüphaneci onun başını salladığını görmediğinden, ne düşündüğünü anlamak için bir süre bekledi. Anastas’tan ses seda çıkmayınca asıl önemli sorusunu sordu.</p>

    <p class="paragraf">“Ne diyorsun genç dostum, bu işin altından kalkabileceğine gerçekten inanıyor musun?”</p>

    <p class="paragraf">“Evet” dedi genç adam ve Viktor’un sabah saatlerinden itibaren Sofya’da kendisinden haber beklediğini söyledi. Güvenilir bir arkadaşını, ona yardımcı olmak üzere yola çıkarttığını anlattı ve sözlerini şöyle sürdürdü.</p>

    <p class="paragraf">“Elimdeki şaheserlerle güvenli sulara ulaşır ulaşmaz Viktor’la Elif’i arayacağım ve haritanın ikinci parçasını bulunduğu yerden alarak İstanbul’a gelmelerini söyleyeceğim. Sonra malum yere gideceğiz, iki haritayı bir araya getireceğiz ve işaret edilen noktayı bulacağız.”</p>

    <p class="paragraf">“Anladım, anladım” diyerek öğrencisinin sözünü kesti yaşlı adam. “Hikâyenin geri kalan kısmını biliyorum. İstanbul’da başınıza bir şey gelme riski fazla olduğu için duruma göre New York, Londra ya da Paris gibi bir şehir seçeceksiniz ve gerçekleri seçtiğiniz yerden dünyaya duyuracaksınız.”</p>

    <p class="paragraf">Anastas, “Evet” dedi en kararlı ses tonuyla.</p>

    <p class="paragraf">Baştan itibaren genç adamın kararlılığından emin olsa da kör kütüphaneci, “Bu, başlandığında mutlaka tamamlanması gereken bir görev. Ya da hiç başlanmamalı. Bugüne kadar kimse cesaret edemediyse biraz da bundan olmalı” diye son kez uyardı öğrencisini.</p>

    <p class="paragraf">Öte yandan vakit iyice daralmıştı. Aklına nasihat kabilinden pek çok şey geldiyse de Peder Balthasar neyi ne zaman yapması gerektiğini bilecek kadar uzun yaşamış, çok şey görmüştü. Son kelimesini söyledi.</p>

    <p class="paragraf">“Anlaşıldı!”</p>

    <p class="arabaslik_sol" id="_idParaDest-50">“Nasip bugüneymiş!”</p>

    <p class="paragraf">Kör kütüphaneci, canından daha dikkatli koruduğu Apollonius’un seyahatinde kullandığı altın haritayı ve Philostratos tarafından kaleme alınmış Tyanna’lı Apollonius’un hayatını anlatan kitabın orijinalini öğrencisinin ellerine teslim etmeye karar vermişti. Bunlara ek olarak vereceği ceylan derisi harita, genç adamı İznik Konsülü’nün bugüne kadar ortaya çıkmamış gerçek tutanaklarına ulaştıracaktı.</p>

    <p class="paragraf">Böylece, duyabildiği kadarıyla bile olsa, kıyametin kendi yaşadığı zaman diliminde kopmasına birinci elden tanıklık etmiş olacaktı Peder Balthasar.</p>

    <p class="paragraf">Öte yandan, şimdi hayır derse, her şeyin yeniden bilinemez bir tarihe kadar erteleneceğinin de gayet iyi farkındaydı. Bu işi omuzlamaya cesaret edebilecek bir Anastas ortaya belki de hiçbir zaman çıkmayacaktı. Gerçekleri tüm Hıristiyan âlemini karşısına alarak haykırmak cesaretini kendinde bulacak birinin ortaya çıkması, kendisinin de çok iyi bildiği gibi, kolay rastlanabilecek bir durum değildi.</p>

    <p class="paragraf">Peder Balthasar, delikanlının kardeşinin ölümle pençeleşiyor olmasının bu kararı vermesinde ne kadar önemli rol oynadığını tabii ki fark etmişti. “Eminim, böyle bir itici güce sahip olsaydım ben de aynı şekilde davranırdım” diye düşündü.</p>

    <p class="paragraf">Sonra bu düşüncesinden vazgeçti kör kütüphaneci. “Davranamayabilirdim de” dedi kendi kendine.</p>

    <p class="paragraf">Mensubu ve ileri gelenlerinden biri olduğu Pisagor Cemiyeti tarafından bu konu hep düşünülmüş, istenmiş ama bir türlü gerçekleştirilememişti. Sadece zamanı geldiğinde gerçekleşecek bir düş olarak sürüp gitmişti. Ne hikmetse, bin altı yüz seksen sekiz yıldır, kanıtları hazır da olsa, içlerinden bir babayiğit çıkıp “Kral çıplak!” demeyi göze alamamıştı, alamamışlardı.</p>

    <p class="paragraf">Yaşlı rahip, “Anastas’ın ‘zamanın ruhu’ dediği de bu olmalı” diye düşündü.</p>

    <p class="paragraf">Bugün, her şey farklıydı! Genç bir papaz ortaya çıkmış, dünyanın artık her türlü gerçekle yüzleşmesinin zamanının geldiğini, <span class="CharOverride-18">büyük yalan</span>’ların ortaya dökülmesi gerektiğini söylüyordu. Üstelik bu genç adam, eğitimi, zekâsı, öngörüleriyle o güne kadar eğitim verdiği öğrencilerinin en göz dolduranıydı.</p>

    <p class="paragraf">“Ne mutlu bana!” diye düşündü Peder Balthasar.</p>

    <p class="paragraf">Düşüncelerini Anastas’la paylaşmadı. Alacağı cevabın ne olacağını biliyordu. Kütüphanenin kapısından girdiğinden bu yana, durmaksızın tekrarladığı “zamanın ruhu”ndan söz edecekti genç adam yine.</p>

    <p class="paragraf">“Ya da...” diye düşündü Peder Balthasar. “Bu kavramı literatürüme henüz sokamamış olduğumu hesaba katıp ‘Nasip bugüneymiş!’ diyerek geçiştirecek.”</p>

    <p class="paragraf">Kör kütüphaneci, iç hesaplaşmasını tamamlayan insanlara özgü ruh haliyle derin bir nefes aldı. Görmeyen gözleriyle bir kez daha kapıya baktı. Henüz çalınmamış, içeriye girilmemişti. Biraz daha vakit bulup, geleceğin nelere gebe olabileceğini düşünmeye devam etmeyi ne çok isterdi. Ama böyle bir imkân ne yazık ki yoktu! Öyleyse, önce görevini yerine getirmeli, düşünecekse ok yaydan çıktıktan sonra düşünmeliydi.</p>

    <p class="paragraf">Ayağa kalktı, titrek elini öğrencisine uzattı ve “Gel benimle” dedi.</p>

    <p class="arabaslik_sol" id="_idParaDest-51">Kilisenin Derinlerinde</p>

    <p class="paragraf">Anastas nereye gittiklerini tabii ki biliyordu.</p>

    <p class="paragraf">İki Pisagor Cemiyeti üyesi, kütüphanenin kapısını kimse çalmadan dışarıya çıktılar. Yaşlı rahip beline bağlı desteden seçtiği bir anahtarı deliğe sokup üç kez çevirdi. Anastas’ın yardımıyla ve olabilecek en seri adımlarla önce koridoru sonra aşağıya doğru inen merdivenleri geride bıraktılar.</p>

    <p class="paragraf">Avlu ana baba günüydü. Yüz civarında rahibi barındıran manastırda, o anda içeride olanların tümü, kendilerini savunmak için ellerine ne bulabildilerse almış, ana kapının önünde toplanmıştı.</p>

    <p class="paragraf">“Az sonra...” dedi yaşlı rahip yanı sıra yürüyen Anastas’a. “Dışarıdakiler de içeridekiler de iyice galeyana gelir, hatta polis bile gelebilir. Onun için elimizi çabuk tutmalıyız.”</p>

    <p class="paragraf">Genç adam Peder Balthasar’la aynı fikirdeydi.</p>

    <p class="paragraf">“Sizden alacaklarımı aldıktan sonra, manastırın deniz tarafına çıkan dehlizlerinden birine ulaşabilirsem sorun kalmaz. Sonrasını planladım.”</p>

    <p class="paragraf">Anastas, önüne ulaştıkları kilisenin kapısını yaşlı adam için araladı ve birlikte içeriye girdiler.</p>

    <p class="paragraf">“Etrafa iyice bak! Kimse olmasın...” diye fısıldadı Peder Balthasar el yordamıyla mihraba doğru ilerlerken.</p>

    <p class="paragraf">Genç adam etrafı kolaçan etti.</p>

    <p class="paragraf">Peder Balthasar mihrabın iç kısmına geçti ve dört tarafı işlemeli bir örtüyle kaplı iri masanın altına girdi, görünmez oldu. Anastas da onu takip etti.</p>

    <p class="paragraf">İki Pisagor Cemiyeti üyesi, hayli büyük masanın altına yayılmış değerli bir kilimi bir ucundan tutarak kaldırdılar. Ortaya demir kulpları olan dört köşe bir taş çıktı. Genç adam taş parçasını kaldırıp bir kenara koydu, Peder Balthasar’ın işaret ettiği yerdeki mum ve kibrit kutusunu aldı, mumu yaktı, öne geçti, merdivenlerden inmeye başladı. Böylece, arkası sıra gelen yaşlı adamı da kontrolü altında tutuyordu. Etrafı çok iyi bilen peder, merdivenlerden kazasız belasız indi. Tam karşıya doğru birkaç adım attı, önüne çıkan demir kapının asma kilidini belindeki desteden seçtiği bir anahtarla açtı.</p>

    <p class="paragraf">Anastas’ın daha önce sadece iki kez girme fırsatı bulabildiği, pek çok rahibin değil görme, bilme şansı bile edinemedikleri hazine dairesinde, kıymetli metallerden yapılmış pek çok tören avadanlığı vardı.</p>

    <p class="paragraf">Hazine dairesinin raflarından birinde, zamanında siyaha boyanmış metal bir kutu olduğunu ve içinde Hıristiyanlığın kaderini değiştirecek kadar önemli iki harita ile Tyanna’lı Apollonius’un hayatını konu edinen bir elyazmasının bulunduğunu bilenlerin sayısı ise, bir elin parmaklarını geçmeyecek kadar azdı.</p>

    <p class="paragraf">Yaşlı rahip, üzerinde asma kilit bulunan metal kutuya yaklaştı, yine belindeki anahtar destesinden seçtiği bir anahtarı kullanarak kapağı açtı. İşlemeli, dokunulduğunda parçalara ayrılacakmış gibi duran eski bir kumaşa sarılı paketi itinayla aldı.</p>

    <p class="paragraf">Peder Balthasar, elindeki hazineyi dostuna uzatırken dramatik bir sesle konuştu.</p>

    <p class="paragraf">“Son muhafızı olarak, kendimden önceki muhafızların da gözleri gibi korudukları bu hazineyi sana teslim ediyorum. Canından daha çok önem vereceğinden eminim. Yolun açık olsun!”</p>

    <p class="paragraf">Genç adam duygulandı. Gözlerinden süzülen damlalar, teslim aldığı ve yaşını ancak bir karbon testinin söyleyebileceği eskilikteki kumaşa damladı.</p>

    <p class="paragraf">Anastas kelime dağarcığında söyleyecek birkaç söz aradı ama başarılı olamadı. Hiçbir şey söylemese de olacağını biliyordu. Hemen sırt çantasını sırtından indirdi, içinden çıkardığı bir naylon torbaya içinde kutsal emanetler olan bohçayı yerleştirdi. Ağzını sıkıca düğümledikten sonra çantaya koydu. O çantasını sırtına alırken, yaşlı adam tekrar konuştu.</p>

    <p class="paragraf">“Hiç bekleme, mumu bıraktığın yerden al, söndürerek aldığın yere koy ve git. Buradan hiçbir yardıma ihtiyaç duymadan rahatlıkla çıkabileceğimi, taşı yerine koyabileceğimi ve üzerini kilimle örtebileceğimi biliyorsun. Hadi durma!”</p>

    <p class="paragraf">Genç adam yaşlı rahibe sarıldı, iki elini tıpkı geldiğinde yaptığı gibi saygıyla öptü. Demir kapıya yönelmeden önce, son söz olarak, “Olacakları Esphigmenou Manastırı’nda yaşayan rahipler bile duyacaklar!” dedi. Mumu koyduğu yerden aldı, ustasına arkasını döndü, demir kapıyı geçti, birkaç adımda merdivenlere ulaştı.</p>

    <p class="arabaslik_sol" id="_idParaDest-52">Deniz Savaşı</p>

    <p class="paragraf">Esphigmenou Manastırı’nın kapısında, öteki yerleşimlerden gelen yüzlerce rahip aleyhte bağırıp çağırıyor, sandaletlerinin tabanlarıyla arnavutkaldırımlarına vuruyor, ellerindeki sopalarla kapıyı dövüyorlardı. Başrahip başlarında olmak üzere, yüze yakın rahip içeride, saldırıda bulunan rahiplerin kapıyı kırmaları ihtimaline karşı hazırlıklı bekliyordu.</p>

    <p class="paragraf">Bu arada, kızgın ve saldırgan rahiplerden bir bölümü de iskelenin üzerinden, pilotun içinde olduğu deniz uçağına kıyıdan topladıkları taşları ulaştırma çabasını sürdürüyordu.</p>

    <p class="paragraf">Pilot tüm tersliğe karşın duruşunu değiştirmemiş, uçağını taşların ulaşamayacağı uzaklığa kaydırmış olarak yolcusunun gelmesini bekliyordu. Saatine tekrar baktı. Henüz üzerinde anlaşılmış sürenin yarısına bile gelinmiş değildi ve en azından kendi adına, yasadışı bir iş yapmadığından emindi.</p>

    <p class="paragraf">Ateş Kaptan bütün bu faktörleri yan yana koyunca, beklemeye devam etmesi gerektiğine karar verdi. Olabilecek en sakin gözlerle kıyıyı izlemeyi sürdürürken, gözüne, manastırın duvarlarının bittiği noktada bir kişinin denize girmekte olduğu ilişti.</p>

    <p class="paragraf">Elindeki çantayla denize giren, acaba Anastas olabilir miydi?</p>

    <p class="paragraf">Pilot, “Saldırmak isteyecek birinin, güpegündüz, bir çantayla birlikte yüzerek uçağa doğru gelmesi akıldışı olur” diye düşündü.</p>

    <p class="paragraf">Öyleyse, gelen yolcusu olmalıydı!</p>

    <p class="paragraf">Uçağa doğru yüzmeye başlayan kişiyi, az sonra iskelenin üzerindeki saldırgan rahipler de gördüler. Önce şaşırdılar. Kendilerinden birisi olup olmadığını anlamak için yüzen şahsa doğru bağırmaya başladılar. Kendilerinden biri olmadığına karar vermeleri çok zamanlarını almadı. Bir süre aralarında konuştuktan sonra, birkaçı denize atlamak üzere soyundu.</p>

    <p class="paragraf">Pilot bu arada dürbününü aldı, gerekli ayarları yapıp dikkatle bakınca, uçağa doğru yüzenin Anastas olduğundan emin oldu ve heyecan içinde beklemeye başladı.</p>

    <p class="paragraf">Denize atlayan saldırgan rahiplerden birkaçı iyi yüzüyordu. Aynı zamanda çantasını da taşımak zorunda olduğundan, Anastas ne yazık ki hızlı gidemiyordu.</p>

    <p class="paragraf">Pilot süratle ne yapması gerektiğini düşündü. Bir şey yapmazsa, hızlı yüzen rahipler uçağa ulaşamadan Anastas’ı yakalayacaklardı. Derhal uçağın motorunu çalıştırdı. İskeledeki rahiplerin taş atma mesafesine girip girmeyeceğine aldırmadan, Anastas’a doğru yaklaşmaya başladı. Durumu fark eden genç adam da süratini artırdı.</p>

    <p class="paragraf">Pilot uçağı tam olarak nerede durdurması gerektiğini hesapladı. Sancak tarafına saldırgan rahipleri, önceden bir ip merdiven sarkıtmış olduğu iskele tarafına ise Anastas’ı aldı.</p>

    <p class="paragraf">Ateş Kaptan’ın tüm kayırmacı davranışına rağmen, genç papazla saldırganlar uçağı aynı zamanda yakalayacak gibi görünüyordu. Müdahale etmekten başka çaresi kalmamıştı. Uçağı açığa alır almaz çıkarıp oturduğu yere koymuş olduğu tabancasını eline aldı, sancak tarafına geçti ve saldırgan rahiplere seslenip silahını gösterdi.</p>

    <p class="paragraf">Gözlerini kan bürümüş dindarlar, tabancaya da Ateş Kaptan’a da pek aldırmadılar. Uçağa doğru yüzmeye devam ettiler.</p>

    <p class="paragraf">Bunun üzerine pilot havaya bir el ateş etti ve tabancayı kendisine doğru yüzen rahiplerin üzerlerine doğrultu.</p>

    <p class="paragraf">Böyle olunca, saldırgan din adamları korku içinde durdular.</p>

    <p class="paragraf">Silah sesi pilotun arzuladığı tesiri göstermişti. Saldırganlar yüzmeyi bırakmış, suyun üstünde kalakalmışlardı.</p>

    <p class="paragraf">Kıyıdan gelen bağrışmalar da silah sesiyle son bulmuştu.</p>

    <p class="paragraf">Anastas, pilotun önceden attığı ip merdivenle uçağa tırmandı ve “Sağ ol Ateş Kaptan” diyerek zemine uzandı.</p>

    <p class="paragraf">Pilot, motoru çalışan uçağı rotasına koydu, süratini artırdı ve bir süre sonra da kaldırdı. Ardından zeminde yatmakta olan Anastas’a döndü.</p>

    <p class="paragraf">“İstediğinizi alabildiniz mi?”</p>

    <p class="paragraf">“Evet” dedi Anastas.</p>

    <p class="paragraf">Pilotun bir sorusu daha vardı.</p>

    <p class="paragraf">“Sizden sonra ne olup bittiğini görmek üzere manastırın üzerinde bir tur atmamı ister misiniz?”</p>

    <p class="paragraf">Genç papazın verdiği cevap olumlu olunca, pilot uçağa gökyüzünde bir tur attırdı ve yeniden manastıra doğru uçmaya başladı.</p>

    <p class="paragraf">İskelenin üzerindeki eli sopalı rahipler, sanki kendileriyle inatlaşıyor gibi tepelerinde tur atan uçağı deliye dönmüşçesine bağırarak izliyorlardı... Yüzen saldırganlar kıyıya çıkıyordu... Manastırın ana kapısının önünde toplanan saldırgan rahipler geriye çekilmiş, silah ve uçak sesinin ne anlama geldiğini anlamaya çalışıyorlardı... Manastırın avlusunda toplanmış olanlar ise deniz uçağının kendileriyle ne ilgisi olabileceğini düşünüyor olmalıydılar... Ve en önemlisi, tepeden aşağıya doğru üç polis arabası iniyordu...</p>

    <p class="paragraf">“Gidelim” dedi Anastas.</p>

    <p class="paragraf">Ateş Kaptan da onunla aynı fikirdeydi.</p>

    <p class="paragraf">“Doğru. Polisler de işin içine girdiğine göre, bir an önce buradan uzaklaşmamızda yarar var.”</p>

    <p class="arabaslik_sol" id="_idParaDest-53">Türkiye’ye Doğru</p>

    <p class="paragraf">Az sonra Athos Yarımadası iyice geride kalmıştı. Anastas yine de uçağın denize yakın uçtuğunu fark edince sormadan edemedi.</p>

    <p class="paragraf">“Neden yükselmiyorsunuz kaptan?”</p>

    <p class="paragraf">“Çünkü mutlaka polis hava kuvvetlerini aramıştır. Radarda görünmememiz için beş yüz fitin üzerine çıkmamamız gerekiyor.”</p>

    <p class="paragraf">Deniz uçağı Türkiye karasularına sorunsuz bir şekilde girince pilot rahat bir nefes aldı.</p>

    <p class="paragraf">“Geçmiş olsun. Başımıza bir şey gelecekse de bu artık Yunanistan tarafında olmayacak!”</p>

    <p class="paragraf">Başka söyleyecekleri de vardı.</p>

    <p class="paragraf">“Sizi bıraktıktan sonra benim geriye dönüp Selanik Havalimanı’nda işlemleri tamamlamam gerekiyor. Yoksa kural ihlali yapmış olurum.”</p>

    <p class="paragraf">Anastas şaşırdı. “Nasıl yani?” diye sordu.</p>

    <p class="paragraf">“Kurallara göre, sizi Athos’a bıraktıktan ya da geriye götürmek üzere tekrar aldıktan sonra, en yakın gümrüklü havalimanı olan Selanik’e uğrayıp yine form doldurmam gerekiyordu. Durumumuz göz önünde bulundurulduğunda buna imkân yoktu. Kural ihlali yapmamış olmak için, sizi Türkiye’ye bırakıp, yine beş yüz fitin altında uçarak Selanik’e geri dönmem ve eksik işlemi tamamlamam lazım.”</p>

    <p class="paragraf">“Peki orada size yolcunuzun nerede olduğunu sormayacaklar mı?”</p>

    <p class="paragraf">“Athos’ta bıraktım derim. İnanmıyorlarsa uçağı ararlar. Yoksanız, yoksunuzdur. Sonrası benim değil, onların meselesi.”</p>

    <p class="paragraf">“Ya Athos’tan arayıp durumu anlattılarsa?”</p>

    <p class="paragraf">“Bunun da bir önemi yok. Dediğim gibi, en kötü ihtimalle bir polis gelip uçağı arar ve sonunda izin vermek zorunda kalırlar. Eğer bir dava açılacaksa ki sanmıyorum, bunu beni bıraktıktan sonra, arkamdan yaparlar. Açacakları davanın da zerre kadar önemi olmaz. Önemli olan havacılık kurallarını ihlal edip etmediğimdir.”</p>

    <p class="paragraf">Anastas yine de kaptanın başına dünya kadar iş çıkardığını düşündü.</p>

    <p class="paragraf">“O halde, beni karaya yakın bir yerde bırakın kaptan. Hiç olmazsa, yolunuzu kısaltarak size yardımcı olayım.”</p>

    <p class="paragraf">Genç adamın bu anlayışlı davranışı karşısında, “Olabilir mi?” diye sordu pilot. Ve “İstanbul’a dönmek istemediğinizden emin misiniz?” diye üsteledi.</p>

    <p class="paragraf">“İşinizi iyice zorlaştırmak istemem. Beni Türkiye’de herhangi bir yerde indirebilirsiniz. Böylece Selanik’e daha kısa zamanda gidip dönmüş olursunuz.”</p>

    <p class="paragraf">Ateş Kaptan biraz düşündükten sonra, “Gökçeada’nın karşısına, Kabatepe’ye ne dersiniz? İstanbul’a ulaşmak açısından sorunsuzdur” diye sordu.</p>

    <p class="paragraf">Pilotun teklifini “Mükemmel” diyerek cevapladı Anastas.</p>

    <p class="paragraf">Ateş Kaptan, “Ayrılmamıza çok vakit kalmadı o halde” dedi. Ve biraz sıkılarak, “İnmeden acaba şu altın harita ve sözünü ettiğiniz elyazmasını gösterebilir misiniz bana?” diye sordu.</p>

    <p class="paragraf">Anastas, pilotun Athos’ta kendisi için katlandığı zorluğu hatırladı. Başka biri olsa çıkan gürültü üzerine kendisini orada bırakıp gidebilirdi. Kaldı ki Ateş Kaptan büyük bir risk alarak saldırgan rahiplere silah çekmiş, havaya da olsa ateş etmişti.</p>

    <p class="paragraf">“Tabii ki kaptan. Sözü bile olmaz. Size o kadar borçluyum ki!”</p>

    <p class="paragraf">Genç papaz arkaya uzandı, kurumaya yüz tutmuş sırt çantasını kucağına koydu. İçinden, ıslanmaması gereken tüm kıymetli evrakını, cüzdanını, cep telefonunu yerleştirmiş olduğu ağzı iki kere düğümlü naylon torbayı çıkardı.</p>

    <p class="paragraf">Sırt çantasının içine neredeyse hiç su sızmadığı için, çıkardığı naylon torbanın dışı bile kupkuruydu. Çantayı zemine koydu, naylon torbayı kucağına yerleştirdi ve düğümleri çözdü. İçinde bulunan bohçayı özenle çıkardı. Bu kez naylon torbayı zemine indirdi ve elindeki bohçayı kutsal bir emanete davranır gibi dizinin üzerine yerleştirdi, sargıları dikkatle açtı. Hem haritaları hem de elyazmasını, bu kadar ışıklı bir ortamda kendisi de ilk kez görüyordu.</p>

    <p class="paragraf">Daha önce sadece iki kez ve mum ışığında gördüğü muhteşem hazine, pilotun da görebileceği şekilde şimdi Anastas’ın kucağındaydı.</p>

    <p class="paragraf">“Muhteşem değil mi?” diye sordu genç adam pilota.</p>

    <p class="paragraf">Ateş Kaptan’ın nutku tutulmuştu. Baştan itibaren bir hikâye gibi dinlediği altın harita hemen yanında Anastas’ın kucağındaydı.</p>

    <p class="paragraf">“Elime alabilir miyim?” dedi.</p>

    <p class="paragraf">Sonra bir densizlik yapmış gibi, “İzin vermezseniz anlayışla karşılarım” diye ekledi.</p>

    <p class="paragraf">Anastas gülümsedi. “Haritayı tabii ki alabilirsiniz ama isterseniz kitaba her ikimiz de dokunmayalım. O kadar eski ki zarar verebiliriz diye korkuyorum” dedi ve bir dosya kâğıdı ebadından biraz büyük olan şaheser altın parçayı pilota uzattı.</p>

    <p class="paragraf">Pilot haritanın üzerindeki şekilleri dikkatle inceledi. Hayranlıkla, “Haklısınız, gerçekten de muhteşem!” dedi ve genç papaza iade etti.</p>

    <p class="paragraf">Anastas naylon torbadaki cüzdan, pasaport, not defteri gibi ıslanmaması gereken öteki malzemeyi geçen süre içinde tümüyle kurumuş sırt çantasının gözlerine yerleştirdi. Altın harita, elyazması kitap ve Ateş Kaptan’a sözünü etmediği ve göstermeyi de uygun bulmadığı ceylan derisi üzerine yapılmış haritayı büyük bir dikkatle tekrar naylon torbanın içine koydu, düğümledi ve çantasına yerleştirdi.</p>

    <p class="paragraf">Kısa bir süre sonra, “Gökçeada önümüzde” dedi pilot ve ekledi. “Kabatepe’ye çok yaklaştık!”</p>

    <p class="paragraf">Pilotu, “Her şey için çok teşekkür ederim” diye cevapladı Anastas. Derin bir nefes aldı.</p>

    <p class="paragraf">“Hem benim yüzümden ofisinizde verdikleri rahatsızlık hem de Athos’ta çıkardığım sorunlar nedeniyle lütfen affedin.”</p>

    <p class="paragraf">Pilot güldü. “Benim için de unutulmaz bir macera oldu” diye cevapladı genç papazı. Söyleyecek bir cümlesi daha vardı.</p>

    <p class="paragraf">“İsterseniz hazırlanın. Birkaç dakika sonra karada olacaksınız.”</p>

    <p class="paragraf">Deniz uçağı Kabatepe’ye doğru alçalmayı sürdürdü.</p>

    <p class="paragraf">Anastas, kendisini Kabatepe iskelesine indirdikten sonra kalkmak üzere denizin üzerinde sürat kazanmaya çalışan Ateş Kaptan’ın arkasından el salladı. Uçağı, denizden kurtulup havayla kucaklaşana kadar izledi. Geçen tüm süre zarfında, Ateş Kaptan’ı hayatı boyunca unutmayacağını düşündü.</p>

    <p class="paragraf">Öyle de olacaktı! Yeri geldiğinde Ateş Kaptan kendisini hatırlatacaktı.</p>

    <p class="arabaslik_sol" id="_idParaDest-54">Karada İlk İş</p>

    <p class="paragraf">Genç papazın karada yaptığı ilk iş, Elif’i aramak oldu.</p>

    <p class="paragraf">“Merhaba” dedi sevinç, endişe, merak dolu ses tonuyla Elif.</p>

    <p class="paragraf">“Merhaba” diye cevapladı onu Anastas. “Her şey yolunda mı?”</p>

    <p class="paragraf">“Evet, şimdilik bir sorun yok. Bizi uyardığın andan itibaren, bilinmeyen noktalarda dolaşıyoruz. Sen işlerini halledebildin mi?”</p>

    <p class="paragraf">“Evet. Hemen yeni birer telefon alıp eskilerini yok etmeniz gerekiyor. Alacağınız telefonu kullanarak, bana isimlerini verdiğin arkadaşlarından yeni numaramı öğrenebilirsin. Gerisini sonra konuşuruz.”</p>

    <p class="paragraf">“Anlaşıldı” dedi genç kız. Anastas’ın yeni de alınmış olsa, açığa çıkmış telefonunu kullanarak daha fazla konuşmak istemediği belliydi.</p>

    <p class="paragraf">Kabatepe’de, ilk iş olarak parasını peşin ödeyerek yeni bir telefon edindi Anastas.</p>

    <p class="paragraf">Birkaç dakika sonra facebook’una bakacak duruma gelmişti.</p>

    <p class="paragraf">#DirenLena mesajlarının çokluğu duygulanmasına yol açtı. “Diren Lena” dedi o da yumruklarını sıkıp sevgili kardeşini düşünerek. Sonra, “Bana biraz daha zaman ver. Göreceksin ki intikamını alacağım!” diye söylendi.</p>

    <p class="paragraf">Yürürken birkaç da mesaj okudu Anastas. Herkes Lena’nın bir an önce ayağa kalkabilmesi için iyi dileklerde bulunuyordu.</p>

    <p class="paragraf">Telefonu ve facebook’u sayesinde, doktorların sevgili kardeşini uyutmaya devam ettiklerini öğrenmişti. Bu da Lena’nın durumunda bir düzelme olmadığını gösteriyordu. Aklına, sırt çantasında taşıdığı “saatli bomba” geldi. Gülümsedi. Patladığı zaman Gezi Direnişi kadar büyük ses getirecek, dünyayı sarsacaktı. “İntikam saati yaklaşıyor!” diye haykırdı içinden.</p>

    <p class="paragraf">Genç adam bir ara annesini ve babasını aramayı düşündüyse de vazgeçti. En azından cep telefonuyla böyle bir davranışta bulunmaması gerektiğini artık gayet iyi biliyordu. Ankesörlü bir telefon bile olmazdı. Başlarını Dimitri’nin çektiği yeni Plebs Sancta’cıların nerede bulunduğunu anlamalarına yol açacak, planını tehlikeye sokacak hiçbir şey yapmamalıydı.</p>

    <p class="paragraf">Genç adam kendini Eceabat’a götürecek otobüse binmeden önce, bir kısmını da İstanbul’a doğru giderken okuyabileceğini hesaplayarak, neredeyse bütün gazeteleri aldı.</p>

    <p class="paragraf">Kabatepe-Eceabat arasında okuduğu haberler canını gerçekten de çok sıktı.</p>

    <p class="paragraf">İktidardan yana gazeteler ağız birliği etmişçesine, Gezi Direnişi’ni toplum nezdinde küçük düşürmek için inanılmaz bir çaba içine girmişlerdi. Belli ki kendilerini, bir toplumsal infiali anarşist bir eylem olarak göstermekle, adeta görevlendirilmiş gibi hissediyorlardı.</p>

    <p class="paragraf">Anastas, meslekleri sorulduğunda gazeteci olduklarını söyleyen bu zevat adına utandı. Yüzü kızardı.</p>

    <p class="paragraf">Kuşkusuz para kazanmak için çalışılacak, bir meslek ifa edilecekti. Ayrıca, meslek sahipleri tabii ki işlerini farkında olmadan iyi ya da kötü gerçekleştirebilirlerdi. Veya kabiliyetleri yaptıkları işle uyumlu olmayabilirdi. Ama kuşkusuz her mesleğin bir şerefi ve haysiyeti vardı. Başka şekilde yaşanabilir miydi? Aksi takdirde, dünya nefes alınabilir bir yer olmaktan çıkmaz mıydı?</p>

    <p class="paragraf">Genç adam, “Bu erdemlere en çok ihtiyaç duyulacak mesleklerin birinci sırasında kuşkusuz habercilik, gazetecilik geliyor” diye düşündü. “Lanet olsun sizin haberci namusunuza, gazeteci şerefinize!” diye söylendi.</p>

    <p class="paragraf">Satın aldığı gazetelerden bir tomarı ayırdı, yanındaki koltuğun üzerine koydu.</p>

    <p class="paragraf">Geride kalanları tek tek inceledi. Zamanında merkez medya olarak kabul edilen, hâlâ da bu havayı sürdürme gayretinde olan birkaç gazetenin ve onlar için kalem oynatan az sayıda gazeteci ve köşe yazarının hükümet korkusundan ne yapacağını şaşırmış olması içini burktu.</p>

    <p class="paragraf">Daha ince de olsa onları da bir tomar haline getirdi ve az öncekilerin üzerine koydu.</p>

    <p class="paragraf">Eceabat’ta otobüsten inerken, birkaçı hariç hiçbirini yanına almayacaktı.</p>

    <p class="arabaslik_sol" id="_idParaDest-55">“Her yer Taksim her yer direniş!”</p>

    <p class="paragraf">Anastas, Eceabat’tan İstanbul’a doğru yola çıkabilmek için bir hayli zorlandı.</p>

    <p class="paragraf">Gelen haberlere göre, büyük infial etkilerini Çanakkale’de de göstermiş, otobüs ve gemi seferleri göstericiler tarafından engellenmişti.</p>

    <p class="paragraf">Genç papaz kendisini İstanbul’a götürecek bir otobüs beklerken facebook’u ve twitter’ı incelemeye devam etti.</p>

    <p class="paragraf">Erzincan’da halk “Hükümet istifa!” sloganlarıyla sokaktaydı... Antakya’da bir gün önce öldürülen Abdullah Cömert’in cenaze töreninde de aynı şekilde bağırılıyordu... Ankara’da polisin kullandığı şiddete tepkiler sürüyor, gözaltına alınan lise öğrencilerine yapılan işkence kınanıyordu... İzmir Emniyeti sokakta göstericilere saldıran eli sopalıların sivil olduğuna dair bir açıklama yapmıştı... İzmirliler sabahın erken saatlerinden itibaren kentin değişik yerlerinde toplanmaya başlamışlardı...</p>

    <p class="paragraf">Bindiği otobüs Eceabat’tan ayrılıp İstanbul’a doğru yola çıktığında, Anastas, “Bakalım gidişim süresince nelerle karşılaşacağım?” diye düşündü.</p>

    <p class="arabaslik_sol" id="_idParaDest-56">Neden Sultanahmet?</p>

    <p class="paragraf">Elif Anastas’tan gelen telefondan sonra Viktor’a dönmüş, “Yeni bir telefon almamızı ve kendisini o telefondan aramamızı söyledi. Bildiğin bir yer var mı?” diye sormuştu.</p>

    <p class="paragraf">Viktor merakından ölür gibi, “Athos’tan istediklerini alabilmiş mi?” demişti.</p>

    <p class="paragraf">“Söylemedi ama sesi iyi geldi. Alamamış olsaydı ima ederdi” diye cevaplamıştı irikıyım arkadaşının bu sorusunu güzel kız.</p>

    <p class="paragraf">İki genç, Viktor’dan gelen telefon üzerine masadan kahvaltılarını bitirmeden kalktılar ve telefon satan bir dükkân aradılar.</p>

    <p class="paragraf">Gerekli ayarları tamamlayan Elif, eline bir kalem ve kâğıt aldı, daha önce telefon numarasını Anastas’a vermiş olduğu arkadaşlarından birini aradı. Karşı tarafın okuduğu rakamları önündeki kâğıda yazarken gülümsedi.</p>

    <p class="paragraf">Konuşmasını tamamlayan genç kız Viktor’a, “Gerektiğinde birileri üzerinden haberleşmek benim fikrimdi ve işe yaradı!” dedi.</p>

    <p class="paragraf">Viktor’un cevabı “Bravo!” oldu. Ardından, “Ara bakalım neler olmuş?” diye devam etti.</p>

    <p class="paragraf">Elif yeni telefonunun tuşlarına, önündeki kâğıttaki rakamlara bakarak dokundu.</p>

    <p class="paragraf">Telefonu çalınca, Anastas Sofya’dan arandığını anladı. Konuşmaya “Elif’le mi görüşüyorum?” diyerek başladı. Evet cevabını alınca devam etti.</p>

    <p class="paragraf">“Viktor’a da söyle, ben üzerime düşen görevi eksiksiz olarak tamamladım. Şimdi sıra sizde. İşinizi tamamlayıp hemen İstanbul’a, Sultanahmet’e gelin. Sizi orada bekleyeceğim.”</p>

    <p class="paragraf">Elif telefonu kapattı.</p>

    <p class="paragraf">“Her şey yolunda gitmiş. Sıranın bizde olduğunu söyledi. Alacağımızı alıp İstanbul’a, Sultanahmet’e gidecekmişiz.”</p>

    <p class="paragraf">“O halde...” dedi Viktor. “Hemen, yarın sabah için bilet alalım. Çünkü ne yapacaksak bu gece yapacağız. En uygunu bu gece!”</p>

    <p class="paragraf">Viktor genç kıza neden böyle söylediğini de açıkladı. Elif düşününce hak verdi. Öyleyse, gerçekten de ne yapılacaksa bu gece yapılmalıydı.</p>

    <p class="paragraf">İki genç, kendilerini Sofya’dan İstanbul’a götürecek uçak biletlerini almak üzere kafeteryadan çıktılar.</p>

    <p class="paragraf">Kapıdan çıkarken Elif dayanamadı, aklına takılan soruyu sordu.</p>

    <p class="paragraf">“İstanbul’u anladım da neden Sultanahmet?”</p>

    <p class="paragraf">“Çünkü...” diye başladı sözlerine Viktor. “Tıpkı bu akşam Sofya’da yapacağımız gibi, İstanbul’da da aynı ismi taşıyan kiliseyi, yani Ayasofya’yı soyacağız!” diye devam etti.</p>

    <p class="paragraf">“Ne!” dedi Viktor’un açıklamasına karşılık Elif.</p>

    <p class="paragraf">Sesi şaşkınlık ve korkudan boğuluyormuş gibi çıkmıştı.</p>

    <p class="arabaslik_sol" id="_idParaDest-57">Anastas’ın Korkusu</p>

    <p class="paragraf">Keşan, Şarköy, Tekirdağ, Silivri ve ötekiler...</p>

    <p class="paragraf">Anastas yol boyu Gezi Direnişi’nin etkilerini gördü...</p>

    <p class="paragraf">İlk gün, Kazancı Yokuşu’nu tırmanırken binler tarafından haykırıldığına tanık olduğu “Her yer Taksim, her yer direniş!” sloganı zaman içinde toplum tarafından benimsenmiş, çok değil üç gün içinde, Tüm Türkiye’de milyonlar tarafından haykırılır hale gelmişti.</p>

    <p class="paragraf">Türkiye toplumu, sorumluluk sahibi bir avuç insan tarafından Taksim Meydanı’nda yakılan isyan ateşine kayıtsız kalmamış, bu ateşi körükleyerek, onu çok kısa bir süre içinde kendisini yönetenlere karşı devasa bir yangın haline dönüştürmüştü.</p>

    <p class="paragraf">Bir başka deyişle, Türkiye toplumu dozunu giderek yükselten baskıcı rejime “Yeter!” demiş, başkaldırmıştı.</p>

    <p class="paragraf">Sadece Türkiye’de mi?</p>

    <p class="paragraf">Hayır! İsyan sınırları aşmış, dünya tarafından da heyecanla, umutla, destekle kucaklanmıştı.</p>

    <p class="paragraf">Chicago’da Gezi Direnişi’ne destek eylemi dördüncü gününe girmişti... Yunanistan’da kadınlar Türkiye’de direnen hemcinslerini desteklemek için meydanları doldurmuşlardı... Yıllardır umutsuzluk içinde kıvranan Irak halkı, Latin Amerika’nın çileli insanları, kısacası tüm dünya Gezi Direnişi’ne omuz vermek için sokaklara çıkmıştı...</p>

    <p class="paragraf">Anastas’ın facebook’ta okuduğu ve en çok canını sıkan haber, İzmir’de otuz sekiz gencin tweet attıkları gerekçesiyle gözaltına alınmaları oldu. “Kim bilir...” diye düşündü genç adam. “Nasıl hırpalıyorlardır bu gencecik insanları şimdi?”</p>

    <p class="paragraf">Genç papaz yer yer aklına kardeşi Lena’yı da getiren düşüncelerinden kurtulmak için o günün sabahına dönmeye, başından geçenleri hatırlamaya çalıştı.</p>

    <p class="paragraf">“Ne maceraydı ama!” dedi kendi kendine.</p>

    <p class="paragraf">Kucağında sıkı sıkı tuttuğu çantasının içindekileri düşündü. Bir ara çıkarıp bakmaya niyetlendiyse de vazgeçti. Etraftaki insanların dikkatini çekmek istemezdi. Bir an önce başını sokacak bir otel bulmalı, hem iki haritaya hem de Apollonius’un hayatını anlatan elyazmalarına alıcı gözle bakmalıydı.</p>

    <p class="paragraf">Kuşkusuz sadece ünlü düşünce adamı Philostratos’un elyazısını görecek olmak bile sıradan bir Bizans meraklısının heyecanını artırmaya yeterliyken, mesleğine tutkuyla bağlı gerçek bir tarih araştırmacısı için, kucağında taşıdıkları tam anlamıyla hazine demekti.</p>

    <p class="paragraf">O ana kadar aklına pek getirmediği elinde bir hazine taşıyor olma hali, birden endişelenmesine, hatta paniğe kapılmasına yol açtı.</p>

    <p class="paragraf">“Mesela...” diye düşündü. “Bu kitap ve haritalar bende olduğu sürece, onları bir otel odasında bırakıp dışarıya çıkamam.”</p>

    <p class="paragraf">Düşündükçe korkusu arttı. Bu şekilde çok fazla zaman geçirmek istemezdi.</p>

    <p class="arabaslik_sol" id="_idParaDest-58">Elif’in Şaşkınlığı</p>

    <p class="paragraf">“Ne yani?” dedi Elif. “Bu gece bir de konsere mi gideceğiz?”</p>

    <p class="paragraf">Şaşırmakta pek de haksız sayılmazdı. Çünkü Viktor Sofya kentine ismini veren Ayasofya Kilisesi’ni soyacaklarını söyledikten sonra bir uzun atlama yapmış, en son söylemesi gereken sözleri en başa almış, gerisini sonra anlatmaya karar vermişti.</p>

    <p class="paragraf">Dev adam zamanının geldiğini düşünmüş olsa gerek, bu kez konuşmaya en baştan başladı.</p>

    <p class="paragraf">“Eğer Anastas başıma hayatımı altüst edecek şu malum işi açmasaydı, bu akşam Ayasofya’da ağız tadıyla bir konser yönetiyor olacaktım. Paşa paşa, son birkaç yıldır yaptığım çalışmalar sonucunda elde edeceğim başarının keyfini çıkaracaktım.”</p>

    <p class="paragraf">“Öyle mi?” dedi Elif en şaşkın haliyle.</p>

    <p class="paragraf">“Evet öyle” diye cevapladı onu Viktor ve devam etti. “Uzun uğraşlardan sonra bir koro oluşturmuştum ya hani? Bir yıldan fazla süredir konser vermek için çalışıyoruz. İlk kez bu akşam Ayasofya’da çıkacağız dinleyicilerin önüne.”</p>

    <p class="paragraf">Gerçekten de önemli olan bu duruma önceden ilgi göstermemiş olmasını mazur göstermek ister gibi, “Bilmiyordum” dedi mavi gözlerini açarak Elif. Ses tonunda, duyduklarından önceden haberdar olmadığına dair özel bir vurgu vardı.</p>

    <p class="paragraf">Dev adam, “Yahu bu Anastas hiç mi bir şey anlatmadı benim yaptığım işlerle ilgili olarak sana?” diye söylendi.</p>

    <p class="paragraf">Elif iki arkadaşın dostluklarının yok yere bozulacağından endişe etti. “Anlatmadı, çünkü vaktimiz olmadı” dedi telaş içinde. Doğrusu da buydu. Acaba Viktor Anastas’ın kendisini uzun bir süredir tanıdığını mı zannediyordu? Eğer öyle zannediyorsa, doğrusunu mutlaka öğrenmeliydi.</p>

    <p class="paragraf">“Aslında...” dedi altın sarısı saçlarını elleriyle arkada toplayarak. “Seni ne kadar tanıyorsam, onu da o kadar tanıyorum.”</p>

    <p class="paragraf">“Güzel” dedi dev adam. Elif ile sevgili dostu Anastas arasında özel bir ilişki olmaması hoşuna gitmişti. “Bu durumda, iyi olan kazansın” dedi içinden. Ve “O zaman ben anlatayım” diyerek söze girdi.</p>

    <p class="paragraf">“Bu Rumlar var ya, Bulgarların başarılı olmalarını hiç istememişlerdir.”</p>

    <p class="paragraf">Elif şaşkınlık içinde baktı Viktor’a. Müzikle ilgili konuşacağını zannederken, birden milliyetler meselesine girmesi tuhafına gitmişti.</p>

    <p class="paragraf">Güzel kızın irkilmesine yol açtığını fark eden Viktor geri adım attı.</p>

    <p class="paragraf">“Şaşırmakta haklısın. Ayrı bir konu ama olsun. Bilgi dağarcığının bir kenarında bulunsun. Bin yıldır Viktor’un atası Bulgarlar, Anastas’ın atası Rumlara ve Yunanlılara karşı bir var olma savaşı vermişlerdir ve vermeyi sürdürmektedirler. Yunanlılar bir millet olarak Bulgarların kendilerini ifade etmelerinin önüne bin yıldır nasıl dikildilerse, Viktor da Anastas’ın karşısında haklarını yılmadan savunacaktır.”</p>

    <p class="paragraf">Elif, Viktor’un şaka mı yaptığını ciddi mi olduğunu bir türlü anlayamadı.</p>

    <p class="paragraf">“Ciddi misin?” dedi.</p>

    <p class="paragraf">Gülümseyerek göz kırptı ve “Kısmen” diye cevap verdi güzel kızın sorusuna dev adam. Ve hemen bir soru sordu.</p>

    <p class="paragraf">“Theophylaktus diye birinden bahsedildiğini hiç duymuş muydun?”</p>

    <p class="paragraf">Elif, “Hayır!” diye cevapladı bu soruyu.</p>

    <p class="paragraf">“Pisagor Cemiyeti’nin yücelmesini sağlayan Psellos’un baş yardımcısıydı Theophylaktus. İki dostun işleri bir süre yolunda gitti. İktidara taşıdıkları imparator tahtından uzaklaştırılınca güçten düştüler. Sonra da zaten Psellos hayata gözlerini yumdu. Bu coğrafyada yapacağı çok iş olduğunu düşünmüş olsa gerek, Theophylaktus o zaman çok önemli bir kent ve dini merkez olan Ohri’ye göçtü. Başından büyük bir felaket geçmiş olan Bulgarların devlet kurmaları için katkıda bulundu. Ohri yeni kurulan ülkenin başkenti oldu. Kendisinden yüz yıl kadar önce yaşamış bir kilise papazı olan Bogomil tarafından temelleri atılan Bogomilcilik, Theophylaktus’un döneminde alabildiğine güçlendi.”</p>

    <p class="paragraf">Elif, cevabını hemen almak istediği bir soruyla Viktor’un konuşmasını böldü.</p>

    <p class="paragraf">“Ne fark var Bogomilcilik ile Hıristiyanlık arasında?”</p>

    <p class="paragraf">“Çok fark var. Bogomilciler de kendilerini Hıristiyan olarak görüyorlar ama Hazreti İsa’nın tanrı olduğuna inanmıyorlar. Bir peygamber olarak değerlendiriyorlar. Ayrıca abartılı kiliselere karşı çıkıyor, dini törenlerini daha çok doğanın kucağında yapmayı tercih ediyorlar. Haçı sembol olarak kullanmıyorlar, Kilise’nin otoritesini tanımıyorlar. Ortodoks Kilisesi’nin ruhban sınıfına karşı duruyorlar.”</p>

    <p class="paragraf">Viktor’un anlattıkları Elif’e Fransa’daki Katarları hatırlattı.</p>

    <p class="paragraf">“Fransa’nın güneyindeki Katarlar gibi mi yani?”</p>

    <p class="paragraf">“Evet, onlar gibi. Dinin Hıristiyanlığın başlangıcındaki gibi yaşanması gerektiğini savunuyorlar. İznik Konsülü’nde tarif edilen Hıristiyanlığı kabul etmiyorlar.”</p>

    <p class="paragraf">“Peki sonra ne oluyor?”</p>

    <p class="paragraf">Genç papaz, Elif’in bu sorusu üzerine derin bir şekilde içini çekti. Belli ki bu konuda çok doluydu.</p>

    <p class="paragraf">“Bogomilcilerin, Türklerin Balkanlar’ı fethettikleri zamana kadar yaşadıkları acı tarif edilemez. Tıpkı Katarlarınki gibi. Bir tarafta engizisyon, öte tarafta Ortodoks Kilisesi, görmedikleri zulüm kalmıyor.”</p>

    <p class="paragraf">Dev adamın üzgün anlatımı Elif’in duygulanmasına yol açtı.</p>

    <p class="paragraf">“Sizi sapkınlıkla mı suçluyorlar yani?”</p>

    <p class="paragraf">“Öyle. Boynumuza geçirilen sapkın levhası nedeniyle, tıpkı Fransa’nın güneyinde Katarlara yapıldığı gibi burada da bizim kökümüze kibrit suyu dökülmek istendi. Engizisyoncu Katolikler ve Ortodokslar el ele verip, son Bogomilciyi öldürmeden huzura ermeyeceklerini söylediler ve söylediklerini büyük ölçüde yerine getirdiler.”</p>

    <p class="paragraf">Viktor birden, konuşmasının genç kızla bir araya geliş nedenlerinden çok uzaklaşmaya başladığını düşünerek kösteğine hamle etti ve “Neyse, sonra konuşuruz bunları” diyerek sözlerine son verdi.</p>

    <p class="paragraf">Genç kız, “Güzelmiş” diyerek güldü, şık bir zincirin ucunda parıldayan altın saati görünce.</p>

    <p class="paragraf">“Koluma göre saat kayışı bulamıyorum ki! Bu nedenle dedemden kalma kösteği takıyorum.”</p>

    <p class="paragraf">Elif güldü. “Kaç olmuş peki?” diye sordu.</p>

    <p class="paragraf">Hava hâlâ ışıl ışıl olsa da saat 19.00’a yaklaşıyordu.</p>

    <p class="paragraf">Yine de konserin başlayacağı 21.00’e kadar epey zamanları vardı.</p>

    <p class="arabaslik_sol" id="_idParaDest-59">Konser Afişi ve Viktor</p>

    <p class="paragraf">“Biraz da şu tarafa doğru yürüyelim mi?” diye soran Viktor, bu kez başka bir konuda konuşmaya koyuldu.</p>

    <p class="paragraf">“Hayatım boyunca müzikle ilgilendim. İstanbul, Atina, Athos, şimdi Sofya, hep Ortodoks kilise musikisi üzerine çalıştım. Sadece söylemekle yetinmedim, araştırdım da. Koro yönetimi üzerine eğitim gördüm. Bir hayli kafa patlattım anlayacağın.”</p>

    <p class="paragraf">Viktor bu noktaya kadar söylediklerinin, konuya aşina olmayan birisi için bir şey ifade etmeyeceğini düşünmüş olsa gerek, detaya girmeye karar verdi.</p>

    <p class="paragraf">“Biliyor musun bilmem ama Ortodoks kilise müziği tek seslilik üzerine kuruludur ve makam ağırlıklıdır. Çok sesli Batı müziğiyle alakası yoktur. Bulgaristan ise Doğu ile Batı’nın kesişme noktasında olduğu için, her iki taraftan da etkilenmiştir. Demek istediğim, işim bir hayli zordu. Neyse ki Athos’ta iki yıl geçirme fırsatım oldu. Yirmiye yakın manastırda, yüzyıllardır söylenegelen parçaları dinleme ve kaydetme imkânım oldu. Ayrıca manastırların arşivlerinde bulunan kayıtlardan da yararlandım. Nota, söz, taş plak ne varsa kopyaladım ve çok zengin bir arşiv oluşturdum.”</p>

    <p class="paragraf">Elif etkilenmişti. “Muhteşem!” dedi.</p>

    <p class="paragraf">“Buraya kadarı kuşkusuz önemli ama meselenin en can alıcı kısmı değil. Serde bir de Bulgar olmak var ya, asıl önemli olan o. Milliyetim, üzerime büyük bir sorumluluk yüklüyordu. Ataları Roma’nın, ardından Bizans’ın, devamında Osmanlı’nın ve sonunda komünizmin etkisinde yaşamış, yeni yeni özgürleşmeye başlamış bir ülkenin çocuğuyum. Öte yandan, bütün bu etkilere direnmiş bir Bulgar kilise müziği geleneği olduğunun da farkındayım. Bunların bulunup ortaya çıkartılması, parlatılması, ötekilerden hiç de aşağı olmadıklarının gözler önüne serilmesi gerekiyordu. Anlayacağın çok çalışmak zorundaydım. Böyle olunca, Bulgaristan’daki kilise ve müzik çevrelerinin takdirini kazandım, önüm de açılmış oldu.”</p>

    <p class="paragraf">Elif Viktor’un konuşmasının sona erdiğini düşünüp, “Ve bir gün Anastas ortaya çıktı!” diyerek noktayı kendisi koymak istedi. Ama olmadı.</p>

    <p class="paragraf">Viktor, “Son olarak şunu göstererek sözümü bitireceğim. Açtığım parantezi gerektiğinden uzun tuttuğumun farkındayım” dedi.</p>

    <p class="paragraf">Elif yaptığı kabalık nedeniyle özür dilerken, dev adam tam önünde durdukları otobüs durağına asılmış afişi işaret etti ve bir açıklamada bulundu.</p>

    <p class="paragraf">“Gördüğün, bu akşam, Ayasofya’da yöneteceğim konserin afişi! Konser Saint John Kukuzelis’in eserlerinden oluşuyor. Yunancası gördüğün gibi Hagios Ioannis Koukouzelis. Şurada da müzisyenimizin adının Bulgar dilinde yazılmış halini görüyorsun: Sveti Yoan Kukuzel. 1280-1360 arasında, senin ve benim şehrimizde, yani İstanbul’da yaşamış, muhteşem yapıtlara imza atmış bir din ve müzik adamı.”</p>

    <p class="paragraf">Elif otobüs durağına asılmış afişi dikkatle inceledi. En altta arkadaşı Viktor’un da adı vardı.</p>

    <p class="paragraf">“Bravo!” dedi. “Keşke ben de izleyebilseydim.”</p>

    <p class="paragraf">“Kısmen izleyeceksin” diye cevapladı genç kızı Viktor ve planını anlatmaya koyuldu.</p>

    <p class="paragraf">“Normal koşullarda senden, öncelikle gidip kiliseyi bir kez dolaşmanı isterdim. Ama İstanbul’daki adamlar buraya da gelmişlerse dikkatlerini çekebilirsin. Bu nedenle, yapının içini ve akşama ne yapacağımızı benden dinlemekle yetineceksin.”</p>

    <p class="paragraf">Elif başını salladı. Viktor devam etti.</p>

    <p class="paragraf">“Daha önce de söylediğim gibi, haritayı bu akşam konserden sonra almamız gerekiyor. Sen konser için gelmiş gibi sıralardan birine oturacak, konserin ortalarında tuvalete gidiyormuş gibi kalkacaksın. Gizlenecek yeri bol olan yapıda, benim tarif edeceğim yere girip görünmez olacaksın.”</p>

    <p class="paragraf">Elif anladığını belirtir şekilde başını salladı. Viktor devam etti.</p>

    <p class="paragraf">“Ben konseri tamamlayacağım. Herkese güle güle filan dedikten sonra, konseri birlikte verdiğim arkadaşlarımla birlikte çıkacağım. Onlarla bir yerde oturup bir şeyler içeceğiz. Kilisenin görevlileri biz çıktıktan sonra kapıları kapatacaklar. İstirahata çekilmeden önce, içeride kimsenin kalmadığından emin olmak için etrafa son bir kez göz atma âdetleri var. Sana tarif edeceğim yere bakmak akıllarına bile gelmez. Onlar gidecek, el ayak çekilecek ve sıra bize gelecek...”</p>

    <p class="paragraf">Viktor, Ayasofya Kilisesi’nde bulunan haritayı nasıl alacaklarına dair planını detaylarıyla anlattıktan sonra, sırt çantasından çıkardığı bir deftere yapının planlarını, Elif’in saklanacağı yeri de gösterecek biçimde çizmeye koyuldu. Arada bir cep telefonundan google’a girip, sözünü ettiği yerlerin fotoğraflarını da bulup gösteriyordu...</p>

    <p class="arabaslik_sol" id="_idParaDest-60">Soğukçeşme Sokağı</p>

    <p class="paragraf">Rezervasyon yaptırtmamış olduğu halde Soğukçeşme Sokağı’nda bulunan pansiyon tipi otelde yer olması Anastas’ı keyiflendirdi. Giriş işlemlerini tamamlarken, kalacağı odanın penceresinden Ayasofya’yı göreceğini hesaplamıştı. İçeriye girip perdeyi açtığında yanılmadığını gördü.</p>

    <p class="paragraf">Genç adam sırt çantasını yatağın üzerine koyar koymaz resepsiyonu aradı ve yiyecek bir şey olup olmadığını sordu. Resepsiyonist saatin henüz geç olmadığını, isterse pansiyonun çok yakınındaki Sarnıç Restoran’da güzel bir akşam yemeği yiyebileceğini ya da telefonun yanındaki listeden istediklerini seçebileceğini söyledi.</p>

    <p class="paragraf">Gerekli bilgiyi alan Anastas, düşüneceğini söyleyerek telefonu kapattı.</p>

    <p class="paragraf">Eceabat’ta yediği tost ve içtiği ayran sayılmazsa, yaklaşık yirmi dört saattir ağzına lokma girmemişti. Düzgün bir yemeğe gerçekten ihtiyacı vardı. Gözü sırt çantasına gitti. Onu otelde bırakamazdı. Yanına alabilirdi tabii ki ama bu da, Topkapı Sarayı ya da British Museum gibi dünyanın en ünlü müzelerinin kapılarını açık bırakmakla neredeyse aynı anlama gelirdi.</p>

    <p class="paragraf">British Museum üzerine düşününce, aklına gayriihtiyari Delphi Mabedi’nde Apollonius’a verilen ve şu anda sırt çantasında bulunan harita geldi. Altın plaka üzerine kazınmış, Ege’deki adalardan Kuzey Afrika’ya, Mısır’a, Babil’e, Hindistan’a kadar bilginin bulunduğu yerler bir bir gözünün önünden geçti. Filler, develer, piramitler, Babil Kulesi gibi görsellerle süslü haritayı bir kez daha elinde tutmak istedi.</p>

    <p class="paragraf">Duş yapmak şöyle dursun, ayakkabılarını bile çıkarmadan çantasını açtı. İçindeki naylon torbayı çıkarıp düğümlerini çözdü. Çok eski ve işlemeli kumaşa sarılı bohçanın içinden geçici bir süre için bile olsa yegâne koruyucusu olduğu hazineyi çıkardı, yatağın üzerine koydu.</p>

    <p class="paragraf">Aynı anda irkildi. Perdesini açık bırakmış olabileceğini düşünerek arkasını döndü, pencereye baktı, derin bir oh çekti. Perde kapalıydı. Açık da olsa fark etmezdi aslında. Çünkü pansiyonun ikinci katındaydı ve karşısında Ayasofya’nın devasa duvarından başka hiçbir şey bulunmuyordu. Perdeler açık, tüm lambalar yanıyor bile olsa, odasını kimsenin görmesine ihtimal yoktu. Rahatladı.</p>

    <p class="paragraf">Genç adam, kilitlediğinden emin olsa da gidip bir kez daha kapıyı kontrol etti. Geri döndü, ayakkabılarını çıkardı, pirinç karyolanın üzerine, hazinelerin yanına uzandı.</p>

    <p class="paragraf">İlk olarak eline altın haritayı aldı ve enine boyuna inceledi. Sadece üzerindeki sembollerin sofistike çizimleri bile, elinde tuttuğunun tam bir şaheser olduğunu anlamasına yetiyordu. Buna tarihsel değerini de ekleyince, aklına yine British Museum geldi. Acaba böyle bir parça, o tür bir müzede, kendisine nasıl bir yer bulurdu?</p>

    <p class="paragraf">Altın haritayı yanı başına koyduktan sonra bu kez de eline ceylan derisi üzerine çizilmiş olanı aldı. Dikkatle inceledi.</p>

    <p class="paragraf">Çeşitli noktalarından çeşitli bölümler kesilerek çıkartıldığı için, haritadan neredeyse hiçbir şey anlaşılmıyordu. “Bir puzzle!” diye düşündü. “Sanki bazı parçalar çıkartıldıkları noktalara oturacak ve yapboz oyunu tamamlanmış olacak.”</p>

    <p class="paragraf">Genç adam, Psellos ile baş yardımcısı Theophylaktus’un, İznik Konsülü’nün tutanaklarını gerçekten de dâhiyane bir şekilde sakladıklarından tam anlamıyla emin oldu.</p>

    <p class="paragraf">Aklına, Bulgar kökenli bir din ve felsefe adamı olan Theophylaktus’un 1078 yılında Psellos’un kardeşine yazdığı mektup geldi.</p>

    <p class="paragraf">“Ağabeyin ölmedi. O acılar içinde kıvrandığı hayattan ve peşini bırakmayan hastalıklardan kurtulmanın yolunu, Tanrı’ya yürümekte buldu.”</p>

    <p class="paragraf">Özetle bunları yazmıştı dönemin en kuvvetli devlet adamının selefi, halefinin ölümü üzerine. Ondan boşalacak yeri dolduracak olsa da ne kadar üzgün olduğu satırlarına işte böyle yansımıştı.</p>

    <p class="paragraf">“Acaba...” diye düşündü genç papaz. “İki parçadan oluşan haritanın bu parçası Athos’a Psellos’un ölümünden önce mi gitti yoksa sonra mı?”</p>

    <p class="paragraf">Kör kütüphaneci Peder Balthasar’la bu konuyu uzun uzun konuştuklarını hatırladı.</p>

    <p class="paragraf">Ne o ne de kendisinden önceki kütüphaneciler, haritanın Esphigmenou’ya ne zaman geldiğine dair bir kayıt okumuşlardı. Tahmin edebildikleri tek şey, üç parçanın metal kutuya aynı anda konulmuş olduğuydu.</p>

    <p class="paragraf">“Sadece...” demişti bir keresinde yaşlı rahip. “Her üçünü de sarmalayan bez değiştirilmiş olmalı. Çünkü parşömen, altın ve deriden farklı olarak, hiçbir kumaş zamana karşı bu kadar uzun süre dayanamaz.”</p>

    <p class="paragraf">“Peki...” diye düşünmeye devam etti Anastas. “Haritanın bir parçası Athos’ta bulunurken, öteki bölümü acaba Sofya’daki Ayasofya Kilisesi’ne neden gitti?”</p>

    <p class="paragraf">Aklına gelen soru, Pisagor Cemiyeti bilgelerinden öğrendiği bir şeyi hatırlamasına yol açtı. Harita aslında ilk olarak Sofya’ya değil Ohri’ye gitmiş, Balkanlar’da çok yakın tarihte yaşanan çalkantı esnasında, Pisagor Cemiyeti’nin bazı mensupları tarafından Ohri’deki kiliseden alınmış, Sofya’daki Ayasofya’nın altında bulunan mezarlığa nakledilmişti.</p>

    <p class="paragraf">Sofya’daki harita parçasının nerede olduğunu bilen birkaç Pisagorcudan biri de, can dostu Viktor’du.</p>

    <p class="paragraf">Genç adam, zihninde bir tarih yolculuğuna çıktı.</p>

    <p class="paragraf">Theophylaktus 1078’de eski ismi Achrida olan Ohri’ye başpiskopos olarak atanmıştı. Sonradan “aziz” unvanını da alan ünlü din adamı, bu atamayla yükseltilmemiş, tersine önü kesilmişti. Koca bir imparatorluğu yöneten bir numaralı bürokrat olmak yerine, ne kadar önemli bir merkez olursa olsun Achrida’ya başpiskopos atanmak nereden bakılırsa bakılsın tenzili rütbe olarak görülürdü.</p>

    <p class="paragraf">Çünkü Theophylaktus, Psellos’un desteği ve yönlendirmesiyle 1059 yılında imparator olan X. Konstantin’in oğlu VII. Mikhail’in öğretmeniydi. 1067 yılında öğrencisi imparator olunca, doğal olarak onun başdanışmanlığına atanmıştı. 1078 yılında sırtını dayadığı imparator tahttan indirilip bir manastıra sürgüne gönderilince, Theophylaktus’un kaderi de tıpkı hocası Psellos gibi olmuştu.</p>

    <p class="paragraf">Bu durumda, Aziz Theophylaktus’un, Ohri’ye giderken, bir zamanlar Psellos’la birlikte koruduğu hazineyi yanına almış olduğunu düşünmek yanıltıcı olmazdı. Bilge devlet adamı geçerken Athos’a uğramış, orada yaşayan Pisagorcu kardeşlerine hazineyi ve sırrın bir bölümünü devretmiş olmalıydı.</p>

    <p class="paragraf">Bu senaryodan hareketle, Theophylaktus’un, çizilirken tek parça olan haritanın çeşitli kısımlarını, Athos yolunda keserek çıkardığı düşünülebilirdi. Çıkardığı parçaları aynı büyüklükte bir başka derinin üzerine, asıl harita ile üst üste geldiklerinde iç içe geçecek şekilde yapıştırmış olmalıydı.</p>

    <p class="paragraf">Ve nihayetinde, Aziz Theophylaktus Athos’tan Ohri’ye doğru giderken ikinci parçayı yanına almış, İznik Konsülü’nün toplantı tutanaklarına kolaylıkla ulaşılmasının yolunu kesmişti.</p>

    <p class="paragraf">“Çünkü...” diye düşündü Anastas. “Henüz her şeyin bilinmesinin, yalanların ortaya dökülmesinin zamanı gelmemişti.”</p>

    <p class="arabaslik_sol" id="_idParaDest-61">Anastas’ın Rüyası</p>

    <p class="paragraf">Genç adam elinde bulunan ceylan derisi üzerine çizilmiş, üzerinde çeşitli boşluklar olan haritaya bakıp düşünürken uykuya daldı...</p>

    <p class="paragraf">Dokuz yüz elli üç yıl geriye gitti...</p>

    <p class="paragraf ParaOverride-2"><span class="CharOverride-19">***</span></p>

    <p class="paragraf">Hipodrom’un yüksek duvarlarının yanından yürüyordu. Aya Stephanos Kilisesi’ni sağında bıraktı. Biraz daha yürüdü, şimdi Zeuksippos Hamamları’nın önündeydi. Dikkatli bir şekilde sağına soluna baktı. Justinyanus Anıtı’nın önünde birkaç karaltı görür gibi oldu. Birileri, izlenip izlenmediğini kontrol ediyor olmalıydılar. Önceki buluşmalarda da aynısı olmuştu. Böyle durumlara aldırmamayı artık becerebiliyordu. Karşıya geçti, tam da kendisine söylendiği gibi milyon taşının önünde beklemeye başladı.</p>

    <p class="paragraf">Az sonra, anıtın önünde gördüğü karaltılardan ikisi kendisine doğru yürümeye başladı. Genç adam daha önce olduğu gibi korkuya kapıldıysa da belli etmemekte kararlıydı. Geçen bunca zamandan sonra hâlâ endişeleniyor olmak canını sıktı. Kendisine doğru yürüyen ve nihayetinde karşısında duran iki adamı en soğukkanlı görünümüyle karşılamaya çalıştı.</p>

    <p class="paragraf">Uyumlu davranmaması halinde sorun çıkaracakmış gibi görünen iki sert mizaçlı Pisagor Cemiyeti üyesi, her zaman olduğu gibi derhal üstünlüğü ele aldılar. Daha önceki buluşmalarda olduğu gibi, “Geçir bakalım şunu kafana!” dediler.</p>

    <p class="paragraf">Genç adam, en çok işte bundan nefret ediyordu. Üzerinde hiçbir delik olmayan siyah kukuletayı başına geçirdi, iki adamın kollarına girmesine izin verdi.</p>

    <p class="paragraf">Soğuk ve zifiri karanlık bir Konstantinopolis akşamında, daha önce de olduğu gibi yine bilmediği bir noktaya doğru yürütülüyordu.</p>

    <p class="paragraf">Tıpkı öncekilerde olduğu gibi, bir saatten fazla yürütüldüğünü tahmin etti Anastas.</p>

    <p class="paragraf">Yanındakiler bunu eğer yön duygusunu yitirsin diye yapıyorlarsa, işe yarıyordu.</p>

    <p class="paragraf">Konuşma hakkı olsa, “Boşuna zahmet etmeyin, ilk birkaç adımdan sonra ne tarafa gittiğime dair hiçbir fikrim kalmıyor” derdi.</p>

    <p class="paragraf">Ama yoktu. Bu gidişle hiç de olmayacakmış gibi görünüyordu.</p>

    <p class="paragraf">Genç adam tabii ki ne bu düşüncesini ne de ötekileri kendisine eşlik eden iki Pisagor Cemiyeti üyesiyle paylaştı.</p>

    <p class="paragraf">İlk beş dakikadan sonra, kim olursa olsun ve ne kadar uğraşırsa uğraşsın hangi istikamete doğru gittiğine ya da gitmesi gerektiğine dair hiçbir fikri olamazdı. Aklı başında herkes bunu tahmin edebilirdi. Kuşkusuz kollarına girmiş olarak onu yürüten insanlar da bunun gayet iyi farkındaydılar.</p>

    <p class="paragraf">Peki niye böyle davranıyorlardı kendisine?</p>

    <p class="paragraf">İki adam, Anastas’ı bir saate yakın yürüttükten sonra, her zamanki gibi aniden durdular. Biri önlerindeki ahşap kapıya vurdu.</p>

    <p class="paragraf">Anastas daha önceki seferlerde olduğu gibi, kapının bir ahenk dahilinde çalındığını düşündü.</p>

    <p class="paragraf">Kapı gıcırdayarak açıldı. Bir adam “Kimsiniz? Ne istiyorsunuz?” diye sordu.</p>

    <p class="paragraf">“Öğrenmeye geldik” dedi Anastas’ın yanındaki adamlardan biri.</p>

    <p class="paragraf">“Neyi öğreneceksiniz?” diye devam etti konuşmasına kapıyı açan.</p>

    <p class="paragraf">Bu sorunun cevabını da önceki gibi hatırladı Anastas. “Üstadımız Pisagor’un bizden öncekilere öğrettiği her şeyi” diyecekti şimdi öteki yanındaki. Düşündüğü gibi oldu. Ne bir eksik ne bir fazla.</p>

    <p class="paragraf">Sonra sorular cevapları, cevaplar soruları izledi...</p>

    <p class="paragraf">Anastas, geçen süre zarfında, kapıyı açanın ve kollarından tutmakta olanların söyledikleri tüm replikleri tam olarak hatırlar hale geldiğini fark etti. “Ezberlememe yetecek kadar çok yaptım demek ki bu seyahati” diye düşündü.</p>

    <p class="paragraf">Konuşmanın bir an önce tamamlanmasını, başını örten kukuletanın çıkartılmasını istiyordu.</p>

    <p class="paragraf">Son olarak, “Bekleyin!” dedi soruları soran adam ve ağır ahşap kapıyı yüzlerine kapattı. Belli ki içeriye girecek, kapıda bekleyenlerin kim olduğunu söyleyecek ve toplantıya katılmak istediklerini haber verecekti.</p>

    <p class="paragraf">“Daha önce hep açıldı!” diye düşündü Anastas. Bu kez de açılacağından, birkaç soru ve cevaptan sonra içeriye alınacağından emindi.</p>

    <p class="paragraf">Yanılmamıştı. Az sonra kapı açıldı ve aynı adam “Bugün günlerden ne?” diye sordu.</p>

    <p class="paragraf">Anastas içinden, yanındaki adam ise yüksek sesle, “Bugün pazar ve biz bugün Güneş’i onurlandırırız” dedi.</p>

    <p class="paragraf">“Başka ne yaparız?” diye sordu kapıyı açan adam.</p>

    <p class="paragraf">“Sır saklarız” diye cevapladı diğer yanındaki.</p>

    <p class="paragraf">Anastas bir gelişlerinde “Pazartesi ve Ay’ı onurlandırırız”, bir başkasında “Salı ve Mars’ı onurlandırırız”, bir diğerinde “Çarşamba ve Merkür’ü onurlandırırız”, “Perşembe ve Jüpiter’i onurlandırırız” dediklerini hatırladı.</p>

    <p class="paragraf">“Demek...” diye düşünmüştü ilk birkaç ziyaretinden sonra genç adam. “Toplantı gününe göre onu sembolize eden gezegeni zikrediyorlar.”</p>

    <p class="arabaslik_sol" id="_idParaDest-62">Mabedin Derinlerinde</p>

    <p class="paragraf">İki adam ve Anastas içeriye alındılar. Kapı arkalarından kapatıldı. Önde kapıyı açan, arkasında iki muhafız ve ortalarında Anastas, bu kez kapalı bir mekânda epeyce yürüdüler. Merdivenler inip merdivenler çıktılar ve sonunda bir kapının önüne daha ulaştılar.</p>

    <p class="paragraf">Tam o noktada her zamanki gibi “Çıkartın başındaki kukuletayı!” dedi ilk kapıyı da açmış olan adam.</p>

    <p class="paragraf">İki muhafız emri yerine getirdikten sonra, dışarıya çıkarken takması için, kafasındaki kukuletayı kendisine verdiler. Genç adam verilen siyah bez parçasını pelerininin kolundaki cebine soktu.</p>

    <p class="paragraf">Ne kadar biliyor olursa olsun, kukuleta, yürümeler, sorular ve cevaplar genç adamı hep heyecanlandırıyordu.</p>

    <p class="paragraf">Şimdi içeriye girecek, kendisine ayrılmış yere bağdaş kurarak oturacaktı.</p>

    <p class="paragraf">Öncesinde, tıpkı ötekiler gibi o da ayakkabılarını çıkardı ve onlarca çift öteki ayakkabının arasına koydu. O noktadan sonra her yerin halı kaplı olduğunu, yerlerde ve duvar diplerinde, oturmak ve sırt dayamak için minderler bulunduğunu artık gayet iyi biliyordu.</p>

    <p class="paragraf">İçeride bulunanları nasıl selamlaması, oturması gereken yere nasıl gitmesi gerektiğini de geçen zaman zarfında öğrenmişti.</p>

    <p class="paragraf">Kimlerin huzuruna çıktığının tabii ki farkındaydı Anastas!</p>

    <p class="paragraf">“Kraliyet ailesinin bir üyesi olmadan ya da devlet katında önemli bir mevkie ulaşmadan kim imparatora bu kadar yakın oturabilir ki?” diye düşündü. Ayakları titrese de onur duydu.</p>

    <p class="paragraf">Psellos ve Theophylaktus’a yakın olmak farklı mıydı sanki? Biri koskoca Doğu Roma’da imparatordan sonra gelen adamdı, öteki de onun yardımcısı.</p>

    <p class="paragraf">Genç adamın orada bulunmasının nedeni de buydu zaten. Yıllardır tüm enerjisini kullanarak hizmet ettiği Theophylaktus sonunda kendisini bir kenara çekmiş, “Seni takdir ediyorum ve her hafta başka gün tekrarlanan bir toplantı var ona katılmanı istiyorum” demişti.</p>

    <p class="paragraf">O günlerin Konstantinopolis’inde, Theophylaktus’un birini bir toplantıya davet etmesi, kabul edilip reddedilmek şöyle dursun, büyük bir onur kabul edilirdi.</p>

    <p class="paragraf">İmparator ve Psellos sayılmazsa, protokoldeki yeri, Ortodoks âleminin bir numaralı adamı olan patrikten hemen sonra gelirdi Theophylaktus’un. Tabii ki bu bir protokol söz konusu olduğunda böyleydi. Gerçekte imparatorluğun üçüncü adamı olarak kabul görüyordu yardımcılığını yaptığı adam. Çünkü o, imparatorun hocası ve sağ kolu olan Psellos’un birinci yardımcısı ve can dostuydu.</p>

    <p class="arabaslik_sol" id="_idParaDest-63">O Günün Konusu</p>

    <p class="paragraf">Bakalım o gün kim hangi konuyu anlatacak, hangi konuları tartışmaya açacaktı?</p>

    <p class="paragraf">Pisagor Cemiyeti’nin Doğu Roma İmparatorluğu’na yön verdiği günlerdi.</p>

    <p class="paragraf">Tarihin kaydettiği en ünlü Pisagorculardan biri olan Psellos sayesinde Doğu Roma İmparatorluğu ve Konstantinopolis altın günlerini sürüyordu.</p>

    <p class="paragraf">Gizli olmasına rağmen, Pisagorculuk da aynı durumdaydı.</p>

    <p class="paragraf">O kadar ki, Ortodoks dünyasının lideri olsa da patrik hazretlerinin Psellos’un yanında esamisi bile okunmuyordu. Kilise, adı sanı bilinen ama kendisi görünmez olan Pisagor Cemiyeti’nin ardından nal topluyordu.</p>

    <p class="paragraf">Güçlü Psellos kanunlar koyuyor, beğenmediklerinin kaldırılmasını sağlıyordu. İmparatorluğun merkezi onun sayesinde ışıl ışıldı. Bilim, dünyanın her yerinden bu seçkin kente akıyor, burada ivme kazanarak tüm dünyaya yayılıyordu.</p>

    <p class="paragraf">Bilimin Konstantinopolis’te en çok değer bulduğu yer ise, şu anda Anastas’ın da içinde bulunduğu bu gizli toplantı salonuydu. Geniş yeraltı yerleşiminde, tıpkı doğuda olduğu gibi halıların üzerine konulmuş minderlerin üzerlerinde oturuluyor, saatlerce bilim, sanat ve dünya meseleleri üzerine konuşuluyordu.</p>

    <p class="paragraf">Anastas’ın arkasından salona birkaç genç daha getirilince, “Şimdi...” diye düşündü Psellos. “Gençlerin de rahatlıkla dinleyebilecekleri konulara geçilecek.”</p>

    <p class="paragraf">Bu sözler üzerine, doğudaki ülkelerden birinden geldiği giyim kuşamından olduğu kadar davranışlarından da belli olan bir adam söz aldı.</p>

    <p class="paragraf">“Sizlere, ilginizi çekeceğini düşündüğüm iki alet getirdim.”</p>

    <p class="paragraf">Bir köşede duran, biri insan boyunda diğeri daha küçük iki nesnenin üzerlerini örten örtüleri kaldırdı ve anlatmaya koyuldu.</p>

    <p class="paragraf">“İkisinin de kaynağı Çin. Çekik gözlülerin ülkesi. Birisiyle zamanı ölçüyorlar, ötekiyle yönlerini buluyorlar...”</p>

    <p class="paragraf">Adam anlatmaya koyulunca, Anastas’ın önünde yeni ufuklar açılmaya başladı. Zamanı ölçen aletin suyla çalışması, arkasındaki kapağın açılarak yanlışlıklarının düzeltilebilmesi genç adamın aklını başından aldı. Yön bulma aleti de en az zaman ölçme aleti kadar etkileyiciydi. Bir platformun üzerine sağa sola ekseni etrafında hareket edecek şekilde monte edilmiş ok, bir ucunda mıknatıs taşı bulunduğu için, ne tarafa çevrilirse çevrilsin hep aynı noktayı işaret ediyordu.</p>

    <p class="paragraf">“Bu alet sayesinde, artık kaybolmak yok!” demişti aletleri getiren adam.</p>

    <p class="paragraf">Psellos ve Theophylaktus ise, söz konusu iki aletin dünyanın gelişimini nasıl etkileyeceğini anlatmışlardı uzun uzun.</p>

    <p class="paragraf">Doğulu adamın tanıttıktan sonra imparatora armağan ettiği iki alet kenara çekilince, bu kez Arap kıyafetleri giymiş bir adam çıkmıştı ortaya. “Size bu akşam...” demişti. “Hallac-ı Mansur’dan söz edeceğim. Tanrı’yı insan, Tanrı ve evrenin iç içe geçmesi olarak tanımlıyordu Mansur. Bu fikirden hareket edince, enel Hak, yani kendisinin tanrı olması noktasına varıyordu. Bazı Müslümanların kulağına hoş gelse de, büyük bir kısmı tarafından kabul edilebilir bir yaklaşım değildi bu. 922 yılında Halife Muktedir’in emriyle Bağdat’ta öldürüldü. Çünkü ‘Her şey O’dur’ demiş, ‘Her şey O’ndandır’ dememişti. Öldürülmekle kalmadı, derisi de yüzüldü. Elimde tuttuğum, onun yazdığı bir eserdir. Şimdi size buradan birkaç cümle okuyacağım. İsteğim, bu cümleler üzerine tartışmaktır...”</p>

    <p class="paragraf">Sonra Hallac-ı Mansur’un yazılarından birkaç bölüm okumuş, kendi düşüncelerini söylemiş, ötekilerin de fikrini sormuştu.</p>

    <p class="paragraf">Konuşulmuş, konuşulmuş, konuşulmuştu...</p>

    <p class="paragraf">Bir ara Theophylaktus, “Bizim Ariancılık-Athanasçılık tartışmasına benziyor biraz” demişti.</p>

    <p class="paragraf">Psellos da, “Evet ama bizimkinde tartışılan İsa’nın tanrı olup olmadığıydı, Hayyam’ın görüşünde ise İnsan’ın tanrı olup olmadığı tartışılıyor” diyerek bir katkıda bulunmuştu ona.</p>

    <p class="paragraf">Sonra uzunca bir süre “bir insanın Tanrı katına çağrılması” ile “onun bizzat tanrı haline dönüştürülmesi” fikirleri üzerinde tartışılmıştı.</p>

    <p class="paragraf">Pisagor Cemiyeti’nin gizli toplantısında, tabii ki Ortodoks Hıristiyanlık öğretisinin tam tersi olan görüş itibar görmüş, Athanas’ın sözleri yanlış, Arius’unkiler doğru bulunmuştu.</p>

    <p class="paragraf">Anastas bütün bu tartışma süresince, “İyi ki burada patrikhaneden kimse yok” diye düşünmüştü.</p>

    <p class="paragraf">Sonunda, imparatorun da izniyle toplantının bitme noktasına gelinmişti.</p>

    <p class="paragraf">Tam o anda Theophylaktus yeniden söz almış, “Öğrencim ve yardımcım Anastas” diyerek onu işaret etmişti. “Kendisi farkında olmasa da sır saklama ve bilgi geliştirme sınavlarından başarıyla geçti. Mabedimizin kapısını kendi başına çalma hakkını kazandı. Pisagor Cemiyeti adına kendisini kutluyorum.”</p>

    <p class="paragraf">Toplantı bu sözlerle tamamlanmış, kapıya kadar kukuletalı olarak gelip çıkışlarını da aynı şekilde yapacak olanlar ayakkabılarını giyerek mabedi terk etmişlerdi.</p>

    <p class="paragraf">Sıra kendisine gelince, Anastas bu kez sadece ayakkabılarını giymekle yetinmiş, mabedin kapısından kukuletasız olarak çıkmış, merdivenleri tırmanmış ve demir kapıyı da arkasında bırakınca, bulunduğu yer nedeniyle küçükdilini yutacak gibi olmuştu.</p>

    <p class="paragraf ParaOverride-2"><span class="CharOverride-19">***</span></p>

    <p class="paragraf">Genç adam, uykusundan ter içinde uyandığında, Ayasofya’da değil de tam arkasında bulunan Soğukçeşme Sokağı’nda, yatağında olduğunu keşfedince sevinsin mi üzülsün mü bilemedi.</p>

    <p class="arabaslik_sol" id="_idParaDest-64">Sofya’daki Ayasofya</p>

    <p class="paragraf">Davetlileri kapıda karşılayan Viktor, Elif’i karşısında görünce gülümsedi. Elini sıkıp hoş geldiniz dedikten sonra gitmesi gereken yönü işaret etti.</p>

    <p class="paragraf">Genç kız ibadetgâh olarak kullanılan, konserin de verileceği mahalle girmeden önce etrafa göz atmayı tercih etti. Birkaç yıl önce restore edilerek hizmete açılan Aya (Bulgarca söylenecek olursa Sveta) Sofya için iki milyon doların üzerinde para harcandığını Viktor’dan öğrenmişti. Dünya kültür mirasının en değerli parçalarından biri olan mabedin altında, üst üste dört eski ibadetgâh daha olduğunu bilmek, Elif’e duyduğu andan itibaren etkileyici gelmişti. Ayrıca, antik Serdika şehrinin mezarlığı da bulunduğu noktanın tam altındaydı. Viktor’un bir cümlesini hatırladı.</p>

    <p class="paragraf">“İmparator Jüstinyanus, Serdika’yla ilgili olarak, ‘Benim Roma’m!’ demişti.”</p>

    <p class="paragraf">Elif, gecenin ilerleyen saatlerinde alt katlara ineceğini bildiği için, konser başlayana kadar kilisenin giriş katını dolaşmaya karar verdi. Tıpkı İstanbul’da bulunan Ayasofya gibi, Sofya’daki Ayasofya da bir müzeydi.</p>

    <p class="paragraf">Az sonra içinde konser verilecek yapı, gündüzleri turistlerin giriş ücreti karşılığında gezme imkânı buldukları, duvarları birbirinden nadide tablolarla bezeli, insana huzur veren bir bazilikaydı.</p>

    <p class="paragraf">Viktor, çeşitli bilgiler verirken, yapıtın bulunduğu yerin yirmi asırlık tarihe sahip olduğundan da söz etmiş, milattan sonra ikinci yüzyılda burada bir Roma tiyatrosu olduğuna vurgu yapmıştı. Ayasofya’nın turistlerin uğrak yeri olduğunu, altında elli civarında mezarın teşhir edildiğini söylemiş ve sözlerine şöyle devam etmişti dev adam.</p>

    <p class="paragraf">“Aşağıda, Serdika zamanından kalma, kazılmayı bekleyen bir o kadar daha antik mezar var. İçinde konser izleyeceğin kilise ise, altıncı yüzyıldan kalma. Bin yıl hizmet verdikten sonra 16. yüzyılda Müslümanlar tarafından kullanılmaya başlanmış ve ismi Siyavuş Paşa Camii olmuş. Uzmanlar, yapının Kafkas stilinden esinlenilerek inşa edildiğini söylüyorlar.”</p>

    <p class="paragraf">Konseri izleyecek olanlar birer ikişer etrafta görünmeye başlarken, Elif, Ayasofya’nın giriş katını tuvaletler de dahil olmak üzere detaylı biçimde inceledi. Viktor’un tarif ettiği, gizlenmeye en uygun yeri buldu. Konser bitmeden çıkacak, tuvaletlere doğru yürüyecek, etrafta kimse yoksa tam bu noktada sırra kadem basacaktı. Koridorda birileri varsa tuvalete gidiyormuş gibi yapacak ve şansını ilerleyen dakikalarda tekrar deneyecekti.</p>

    <p class="paragraf">Saklanma faslı tamamlandıktan sonra, zamanı geldiğinde ortaya çıkacak, Viktor’un nerede olduğunu yüz kere anlattığı alarmı bulacak, şifresini girerek etkisiz hale getirecekti. Ezberinde kalıp kalmadığını test etmek için, şifreyi içinden bir kez daha tekrarladı genç kız.</p>

    <p class="paragraf">Hafızasını test ederken, aklına Viktor’un şifreyi nasıl edindiği geldi, tebessüm etti. Açıkça sormuştu dev adama “Şifreyi nasıl ele geçirdin?” diye.</p>

    <p class="paragraf">Elif bu soruyu sorunca Viktor gülümsemiş, cevap vermek yerine sağ kaşında bulunan piercing deliklerini işaret etmişti.</p>

    <p class="paragraf">“Demek...” diye düşünmüştü cevabı duyduğu anda Elif, “Pisagor Cemiyeti her yerde.”</p>

    <p class="paragraf">“Peki neden Pisagorcu arkadaşın yardım etmedi sana öyleyse?” diye sorduğunu da hatırladı Elif.</p>

    <p class="paragraf">“O da üzerine düşeni yapacak. Konser başlarken kilisenin içinde bulunan güvenlik kameralarını etkisiz hale getirecek.”</p>

    <p class="paragraf">Elif sadece kameraların devre dışı bırakılmasını yeterli bulmamış olsa gerek ısrar etmişti.</p>

    <p class="paragraf">“Neden içeride o kalmadı?”</p>

    <p class="paragraf">Dev adamın vereceği cevap genç kıza yeterince makul görünecekti.</p>

    <p class="paragraf">“Yarın, Ayasofya Kilisesi ve Sofya şehri tarihinin en gizemli günlerinden birini yaşayacak. Çünkü sabahleyin güvenlik görevlileri alarmın gece birileri tarafından kapatılmış olduğunu fark edecek. Ardından güvenlik kameralarının devre dışı kaldığı meydana çıkacak. Tabii ki hemen envanter defteri masanın üzerine yatırılacak ve sayım yapılacak. Yöneticiler hiçbir şeyin kayıp olmadığını görünce biraz rahatlayacaklar ama yerin kulağı olduğu için, haber çoktan gazetecilerin kulağına gitmiş olacak. Zamanımızda medyayı atlatmak mümkün mü? İşin içine polis girecek. Bu durumda, arkadaşımın gece boyunca nerede olduğunu açıklaması gerekebileceğini düşündük. Bu nedenle, kendisinden geceyi ifadesi muteber sayılacak birinin evinde geçirmesini istedik.”</p>

    <p class="paragraf">Viktor’un aniden çoğul konuşmaya başlaması Elif’in dikkatinden kaçmamıştı.</p>

    <p class="paragraf">“Demek...” diye düşünmüştü genç kız. “İşin arkasında sadece o değil, başkaları da var.”</p>

    <p class="paragraf">Aralarında gerçekleşen bu konuşma esnasında Elif, Viktor’un açıklamasını yeterince aydınlatıcı bulmuştu. “Keşke o zaman, tüm patavatsızlığımı takınarak, arkada başka kimlerin olduğunu da sorsaydım” diye düşündü.</p>

    <p class="paragraf">Genç kız geriye döndü, giderek kalabalıklaşan, bir nevi fuaye haline dönüşen koridorda, ertesi sabah neler olacağını zihninde canlandırmaya çalıştı. Sabahleyin saat 10.00’da, o Viktor’la İstanbul uçağına binerken, tam da şu anda bulunduğu yerde sayım işlemleri yapılıyor olacaktı.</p>

    <p class="arabaslik_sol" id="_idParaDest-65">Muganni Viktor</p>

    <p class="paragraf">Davetliler çoğalınca, Elif elindeki bileti göstererek o akşamlığına konser salonu olarak değerlendirilecek alana girdi. Yerini bulabilmek için, biletindeki numarayla kilisenin sıralarına geçici olarak tutturulmuş rakamları karşılaştırmaya koyuldu.</p>

    <p class="paragraf">“Eyvah!” diye söylendi az sonra. Beyninden vurulmuşa döndü!</p>

    <p class="paragraf">İstanbul’da evini basan iki çam yarması, orta sıralardan birinde yan yana oturuyorlardı. Genç kız, kendisinin orada olacağını bildiklerinden emindi.</p>

    <p class="paragraf">“Herhalde sabahtan beri takip ediyorlardı” diye düşündü.</p>

    <p class="paragraf">Yapabileceği bir şey yoktu. Şimdi gidip Viktor’u bulmaya çalışırsa, onun da ortaya çıkmasına yol açmış olurdu. Kaldı ki düşünceleri belki de yanlıştı. Aklına hiç gelmeyen başka bir kanal da çalışmış olabilirdi.</p>

    <p class="paragraf">“Neyse ne!” diye söylendi.</p>

    <p class="paragraf">Her ne olursa olsun paniğe kapılmamalıydı. Yerine oturdu. Çam yarmaları onu izliyorsa, oturduğu yeri görmüş olmalıydılar.</p>

    <p class="paragraf">Az sonra salon tümüyle doldu. Tamamı erkeklerden oluşan müzisyen grubu, siyah takım elbiseler içinde gelip, mihrabın hemen önünde, seyircilere dönük olarak yerini aldı.</p>

    <p class="paragraf">Bir alkış tufanı koptu.</p>

    <p class="paragraf">Onları tüm azametiyle Viktor izledi. O da siyahlar giymişti.</p>

    <p class="paragraf">Elif, alkışların dozunun bu kez biraz daha yüksek olduğunu fark etti. Arkadaşı Viktor’un, en azından bu tür müziklere merak duyanlarca tanındığını ve takdir edildiğini düşündü.</p>

    <p class="paragraf">Dev adam, müzisyen grubundan biraz kopuk ama yine de irtibatlı bir noktaya konulmuş mikrofonun önüne geldi, zaten yüksek olan nota sehpasının boyunu biraz daha yükseltti. Aynı işlemi mikrofonun ayağı için de yaptı. Sonra, çalışıp çalışmadığını test etmek üzere mikrofona iki kez dokundu.</p>

    <p class="paragraf">Genç papazın Bulgarca yaptığı konuşmanın tek bir kelimesini bile anlamayan Elif, gözucuyla Beşiktaş’taki evini basan iki adama baktı. Sanki anlıyormuş gibi dinliyorlardı.</p>

    <p class="paragraf">Ve, Viktor’un bir işaretiyle koro ilk parçayı seslendirmeye başladı.</p>

    <p class="paragraf">Topluluk tek bir müzik aletine bile ihtiyaç duymadan, tümüyle insan sesine dayalı olarak, geleneksel Ortodoks kilise müziğini icra etmeye başlamıştı.</p>

    <p class="paragraf">Elif müzik başladıktan sonra Viktor’un ikide bir de kullandığı “baş muganni” lafının ne anlama geldiğini çözdü. İcra edilen bütün eserlerde, dev adamın sesi önde ve ağırlıktaydı. “Konserde baş muganniliği ben yapacağım” derken demek bunu kastediyordu Viktor.</p>

    <p class="paragraf">Dev adamın yaptığı işin gerçekten de önemli olduğunu düşündü Elif. Bir yandan gözleri kendisinde olan müzisyenleri yönetiyor, öte yandan tek başına ve koro ile, dinsel parçalara hayat veriyordu.</p>

    <p class="paragraf">Her parçanın sonunda, izleyiciler tarafından aldığı alkışları iri yapısına pek uygun kaçmamakla birlikte küçük reveranslarla cevaplayan Viktor, seslendirdikleri ve seslendirecekleri parçalar hakkında izahatlar da veriyordu. Arada bir kulakları, genç papazın ettiği onlarca kelime arasından “Kukuzelis” lafını bulup çıkardığında Elif mutlu oluyordu. “İyi ki...” diye düşündü bir ara. “Konserin afişini otobüs durağında görmüşüm. Yoksa tek kelime bile anlamayarak herhalde yeni bir dünya rekoruna imza atacaktım.”</p>

    <p class="paragraf">Bu düşünceler aklına, salonda o anda aşağı yukarı kendi durumunda olan iki kişinin daha bulunduğunu getirdi. Elif, onların bu rekoru kırmış olduğundan emindi.</p>

    <p class="paragraf">Genç kız salonu, hiç ara verilmeden seslendirilecek on eserden oluşacak konserin sekizinci parçasında terk etmeye karar verdiklerini düşündü. Çok hızlı davranacak, daha iki adam harekete geçemeden, kilisenin içinde izini kaybettirecekti.</p>

    <p class="paragraf">Ve nihayet, sıra sekizinci parçaya geldi. Elif düşüncesini uygulamak üzere ayağa kalktı. Sıra başında oturuyor olmanın avantajını kullandı, hızlı adımlarla konser salonunu terk etti. Koridorda kimsenin olmaması işini kolaylaştırdı. Tuvaletlerin bulunduğu yere doğru adeta uçtu. Bu esnada karşısına birileri çıkacak olursa, tek kelime bile etmesine gerek kalmayacaktı. Çünkü vereceği cevap önceden ve açık seçik belliydi.</p>

    <p class="paragraf">Tuvaletlerin önüne ulaşmasıyla birlikte aslında gözden de kaybolacaktı. Öyle de oldu. İki adam onu kilisenin içinde arayacaklarsa, mutlaka tuvaletlerden başlayacaklardı. Buna karşılık, saklandığı yeri sadece onlar değil, kilise görevlileri bile akıl edemeyecekti. Viktor Elif’e, yüksek yerlerin temizlenmesi için gereken merdivenlerin bulunduğu dolaba saklanmasının en uygunu olacağını söylemişti. Kapandığı zaman ahşap kaplı duvarla aynı görünümü alan bu lambri kapı ender olarak açılır, dışarıdan bakıldığında hiç belli olmazdı. Ayrıca, güvenlik görevlileri de akşamları bu kapıyı açıp içeride kimse var mı diye asla kontrol etmezlerdi.</p>

    <p class="paragraf">Elif, “Umarım bu gece de etmezler” diye dua etti arkası sıra kapıyı çekerken.</p>

    <p class="paragraf">Her şey tam Viktor’un planladığı gibi olmuştu. Elif yerini aldıktan sonra, arkasından aceleci adımlarla gelen birinin tuvaleti turladığını duydu. Aynı kişi, geldiği gibi süratle çıkıp gitti. Belli ki çam yarmalarından biri dışarıya koşarken, ötekisi kilisede kalmış içeriyi kolaçan etmişti.</p>

    <p class="paragraf">Sonra konser salonu boşalmış, birkaç kişi tuvaleti kullanmış, onlar da uzaklaşmışlardı.</p>

    <p class="paragraf">Ve nihayetinde, içeride kimse kalıp kalmadığını anlamak için iki güvenlik görevlisi tüm kiliseyi kontrol etmiş, çok geçmeden onlar da yok olmuşlardı.</p>

    <p class="paragraf">Konser bittikten yarım saat sonra, Elif, koca Ayasofya Kilisesi’nin kendisine kaldığını düşündü.</p>

    <p class="arabaslik_sol" id="_idParaDest-66">Merdiven Dolabında</p>

    <p class="paragraf">El ayak çekildikten sonra Elif saatine bakmış, henüz 11.55 olduğunu görmüştü. Viktor’a Ayasofya’nın kapısını saat tam 02.00’de açacağı sözünü verdiğini hatırladı. Bu da saat tam 01.55’te alarmı kapatmasını gerektiriyordu.</p>

    <p class="paragraf">Ayakta durmaktan yorulan genç kız, bulunduğu yere oturdu. Biraz da kendisine cesaret vermek için, “Bu karanlık yerde tam iki saat geçirmem gerekiyor. İnşallah uyumam” diye düşündü. Güldü. Korkudan ölmek üzere olan biri uyuyabilir miydi? “Göreceğiz bakalım” dedi kendi kendine.</p>

    <p class="paragraf">Genç kız, içindeki korkudan kurtulmak ve vakit geçirmek için, geçmişe dönük düşünmeye başladı. Önce Gezi Parkı’nda Lena’yla karşılaşmasını hatırladı. Acaba nasıldı güzel arkadaşı? Bilmiyor olmak canını sıktı. Bütün gün, bir kez bile facebook ya da twitter’a girecek zaman bulamamıştı ki bilebilsin!</p>

    <p class="paragraf">Önceleri face ve twitter yüzünden yemek için bile kafasını kaldıramadığı zamanlar çok olmuştu. Sonra bunun manasız bir durum olduğunu düşünmeye başlamıştı. Aslında iş gördüğü zamanlar müthiş faydalıydı şu “sosyal medya” denilen meret. Buna karşılık işgüzarlık haline dönüştüğünde, enikonu rahatsız edici bir hal alıyordu. Halledilmeyi bekleyen dünya kadar sahici iş, yaşanması gereken kocaman ve kanlı canlı bir hayat varken, tüm vaktini bu yolda tüketebilirdi insan.</p>

    <p class="paragraf">Her şeyin, duvara yazılan bir cümleye bağlı olduğunu düşündü Elif. “Bir mesaj atarsın ve başlarsın beklemeye” diye söylendi.</p>

    <p class="paragraf">Öte yandan, Gezi Direnişi örneğinden de çok iyi anlaşılacağı gibi, üzerinden bir devrim bile gerçekleştirilebilirdiniz sosyal medyanın.</p>

    <p class="paragraf">Önce çekingen adımlarla birer ikişer gelen, giderek büyük bir yekûn oluşturan, katılımcıların bile başlangıçta oyun oynanıyormuş gibi düşündüğü bir sosyal buluşma, giderek gerçeğe dönüşür, elle tutulan ve gözle görülen bir güç halini alıverirdi.</p>

    <p class="paragraf">Gezi Direnişi de işte tam bu şekilde ete kemiğe bürünmüş, çok kısa bir zamanda meydanlar adam almaz hale gelmişti!</p>

    <p class="paragraf">Bir süre sosyal medya gerçeği üzerine kafa patlatan Elif, sonra Anastas’ı düşünmeye koyuldu. Acaba neredeydi ve ne yapıyordu yakışıklı papaz?</p>

    <p class="paragraf">Aslına bakılacak olursa, bir değil iki yakışıklı papazı olmuştu Elif’in.</p>

    <p class="paragraf">“Aralarına girip bir niyet mi tutsam acaba?” dedi kendi kendine. Sonra, “Ama önce papaz elbiselerini giydirip, Pisagor Cemiyeti piercing’lerini taktırmam lazım” diye düşündü.</p>

    <p class="paragraf">Genç kız kocaman güldü. Sonra yakalanmış, sanki birileri kendini görmüş gibi eliyle yüzünü kapattı. Karanlıkta, bir merdiven dolabının içinde olduğunu hatırlayınca elini yüzünden indirdi.</p>

    <p class="paragraf">Az sonra, “Gülünmeyecek gibi değil ki!” diye düşündü ve tekrar güldü.</p>

    <p class="paragraf">Normal kızlar Gezi Direnişi’nde koca, sevgili filan bulurken, kendisinin manastır yemini etmiş, bu nedenle evlenme ihtimali olmayan iki papazla karşılaşması tam da ona göre bir durumdu.</p>

    <p class="paragraf">“Mukadderat” dedi kendi kendine. Sonra, “Nereden bulup çıkardım bu lafı?” diye düşündü ve bu kez gözlerinden yaşlar gelene kadar güldü.</p>

    <p class="paragraf">Sinirleri mi bozuluyordu ne! Kendisini toparlamaya karar verdi. Ama düşünmeden de olmuyordu ki!</p>

    <p class="paragraf">“Sahi...” diye söylendi bir ara. “Nasıl olsa kilise bu adamları günün birinde kapının önüne koyacak, o zaman acaba biriyle evlenemez miyim? Ya da en azından sevgili olamaz mıyım?”</p>

    <p class="paragraf">Karanlık merdiven dolabında ve istemediği kadar zamana sahipti Elif. Düşündü, düşündü...</p>

    <p class="paragraf">Acaba, Anastas ve Viktor, ikisi aynı zamanda kendisine birlikte olmayı ya da evlenmeyi teklif etmiş olsa, içlerinden hangisini seçerdi?</p>

    <p class="paragraf">Doluya koydu almadı, boşa koydu dolmadı.</p>

    <p class="paragraf">“Neyse, neyse...” dedi kendi kendine. “Sanki adamlar en ufak bir niyet ifadesinde bulunmuş gibi, kendi kendime gelin güvey oluyorum. En iyisi yeniden sosyal medyayı düşünmeye devam etmek. Acaba İstanbul’da neler oluyordur şimdi?”</p>
  </div>
</body>
</html>
