<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>4-10</title>
  <link href="../Styles/idGeneratedStyles.css" rel="stylesheet" type="text/css"/>
</head>

<body id="x4" xml:lang="tr-TR">
  <div class="Basic-Text-Frame">
    <p class="split"/>

    <p class="anabaslik" id="_idParaDest-109">8 Haziran</p>

    <p class="arabaslik_sol" id="_idParaDest-110">Sultanahmet’ten Ayrılırken</p>

    <p class="paragraf">Otomobile binmeden önce, “Metal kutu nerede?” diye sordu Anastas.</p>

    <p class="paragraf">Metal kutu lafını duyan Viktor ve Elif, Vasil ve Vladimir’e baktılar.</p>

    <p class="paragraf">Vasil soruyu, “Arkadaki minibüste” diye cevapladı sanki doğrusu da buymuş gibi.</p>

    <p class="paragraf">Vladimir de, “Biz o araçta seyahat edeceğimiz için, kutu daha güvende olur diye düşündük” dedi kendinden çok emin bir tavırla.</p>

    <p class="paragraf">İki dev Bogomilcinin açıklamaları Anastas’a makul göründü. “Eh!” diye düşündü. “Bogomilciler bile arada bir doğru davranabilir.”</p>

    <p class="paragraf">Vladimir’in başka söyleyecekleri de vardı.</p>

    <p class="paragraf">“Turgutreis’e konforlu gidin diye size bu aracı uygun gördük. Şoförünüz de işinin ustası.”</p>

    <p class="paragraf">Vasil kardeşinin eksiğini tamamladı.</p>

    <p class="paragraf">“Biz de hep arkanızda olacağız. Size kutuyu orada teslim ederiz.”</p>

    <p class="paragraf">Viktor anlaşıldı der gibi başını salladı ve saate baktı. 06.00’yı gösteriyordu. Hareket etseler fena olmayacaktı. Şoförün yanındaki koltuğa oturdu. Elif ve Anastas da her zaman olduğu gibi arkaya geçtiler.</p>

    <p class="paragraf">Şoför hazır olduklarını görünce, son model Mercedes’i harekete geçirdi. Aynı anda dikiz aynasından arkadaki minibüsü kontrol etti. O da harekete geçmişti. Araç Soğukçeşme Sokağı’nın hafif rampasını tırmanmaya koyuldu.</p>

    <p class="paragraf">Elif şoförün az önce yaptığını Topkapı Sarayı’nın kapısı sağ yanlarında kaldığında yaptı. Arkasına döndü ve baktı. Beyaz minibüsün peşleri sıra geliyor olması içini rahatlattı. Merak ettiği bir konu daha vardı ve tabii ki bu sorunun muhatabı şoför olacaktı. Hemen sordu.</p>

    <p class="paragraf">“Acaba arkadaki minibüs de bir önceki gibi kurşun geçirmez mi?”</p>

    <p class="paragraf">“Evet. Onların bindiği minibüs de bizim Mercedes de kurşun geçirmez. Şirketimizin yaptığı işlerden biri de bu tür arabaları şoför ve korumayla kiraya vermek. Patronumuz, Vasil ve Vladimir’i oğulları gibi sever. Onlar kendisine şu Bogomilcilik meselesini çıtlatınca, hangi araçları ve silahları isterlerse alabileceklerini söyledi. İstedikleri adamları seçmekte de serbest bıraktı.”</p>

    <p class="paragraf">Bulgar bağlantısı görünüşünden belli olan şoförün sözleri Viktor’un ilgisini çekti ve “Neymiş şu Bogomilcilik meselesi?” diye sordu.</p>

    <p class="paragraf">“İntikam!” diye cevapladı dev adamın sorusunu tek kelimeyle şoför.</p>

    <p class="paragraf">Viktor “Nasıl yani?” diye ısrar edince, “Böylece Yunanlılardan geçmişin bütün hesabını soracağız!” diyerek sözlerine açıklık getirdi.</p>

    <p class="paragraf">Dev adam aldığı cevaptan tatmin olmasa da arkasına döndü ve Anastas’a baktı. Arkadaşının rahatsız olmasını istemezdi. Neyse ki can dostu kızgın görünmek şöyle dursun tebessüm bile ediyordu. Ayrıca, söyleyecekleri de vardı.</p>

    <p class="paragraf">“En kaba hatlarıyla ifade edilince, böyle oluyor işte” dedi gülümsemesini hiç bozmadan.</p>

    <p class="paragraf">Elif Viktor’un ne cevap vereceğini merak etti ve mavi gözlerini açarak dinlemeye koyuldu.</p>

    <p class="paragraf">Dev adam güzel kızın kendisini merakla dinlediğini görünce, meseleyi Anastas ve şoför için değilse de onun için biraz derinleştirmesinin yerinde olacağını düşündü. Etrafına bakındı, henüz sahil yoluna bile ulaşmamışlardı.</p>

    <p class="paragraf">“Anastas da ben de Athos’taydık. Benim kaldığım manastırın adı Hilendar’dı. Benden iki yüz elli yıl kadar önce orada Paisiy adında bir Bulgar keşiş yaşıyormuş ve <span class="CharOverride-18">Slav Bulgar Tarihi</span> diye bir kitap yazmış. Bu kitap Bulgarların milli bilincinin gelişmesinde ilk kıvılcımdır. Orijinali elyazması olan, sonra hem elle hem de basılarak çoğaltılan kitabın kopyaları bugün de bulunabiliyor. Paisiy, bu kitapta Bulgarlara kendi dillerini öğrenmelerini söylüyordu. Onu Sofrani isimli bir başka papaz izledi. O da milletine bağımsızlığı öğütledi. Bulgar ulusu bilinçlenip başkaldırmaya başlayınca, Rum Patrikhanesi’nin yaptığı ilk iş 1767’de Ohri Başpiskoposluğu’nu kapatmak oldu. Ardından Bulgarca eğitim veren kilise mektepleri kapatıldı, Bulgar patriklerinin geçmişte yazdıkları kitaplar törenlerle yakıldı. Kısa zamanda Rila Manastırı ve benim de iki yıl kaldığım Hilendar dışındaki tüm Bulgar manastırları ve kiliseleri Rumların kontrolüne girdi. Şoför bey bu anlattıklarımın farkında mı bilmem ama ‘intikam’ sözcüğünü telaffuz ederken aslında söylemeye çalıştığı bu.”</p>

    <p class="paragraf">Viktor, şoförün sözlerinin ne anlama geldiğini Elif’e açıklarken, arada bir dostu Anastas’ı kırıp kırmadığını da kontrol etmişti. Ve son sözlerini ona dönerek söyledi.</p>

    <p class="paragraf">“Kusura bakma dostum. Senin zaten bildiğin konuları tekrarlamak zorunda kaldım. Gerçekten özür dilerim.”</p>

    <p class="paragraf">Şoför iki genç adam arasında geçen konuşmayı şaşırarak dinledi ve hemen ardından, “Bir hata mı yaptım?” diye sordu.</p>

    <p class="paragraf">“Hayır” dedi Viktor. “Hata yapmadın.”</p>

    <p class="paragraf">Dev adamın konuşması sürerken otomobil sahil yoluna çıkmış, Kumkapı’yı geçmiş, Yenikapı’ya yaklaşıyordu. Etrafa bakan Viktor asıl söylemek istediğini henüz dile getiremediğini düşünerek tedirgin oldu. Yine şoföre dönük olarak, “Mesele Yunan-Bulgar meselesi değil” dedi ve devam etti.</p>

    <p class="paragraf">“Meseleyi bir milliyetler savaşı gibi görmekten çok, dinlerin nasıl kurgulandıklarının üzerinde durmamız lazım. Hangi coğrafi bölgeden, etnik kimlikten, gelir grubundan topluluklar, neyin peşinden, hangi saiklerle, nasıl gittiler? Üzerinde durulması gereken, cevaplanması gereken sorular bunlar.”</p>

    <p class="paragraf">Viktor’un yaptığı açıklama üzerine, Bulgar kökenli şoförün az öncesine kadar son derece net olan kafası allak bullak oldu. Bir an kendisini kelimeler, bilgiler, düşünceler denizinde boğuluyormuş gibi hissetti. Görünmeyen bir yerindeki “aç” düğmesini “kapa”ya çevirdi. Sustu. Sessizliği “Neme lazım, ben otomobilimi kullanırım” anlamına geliyordu.</p>

    <p class="paragraf">Dev adam, “İşte benim Bogomilcim” diye düşündü. Dini, milliyeti uğruna ölümü bile seve seve göze alır, “Hadi biraz düşünelim” denince, aç-kapa düğmesini çeviriverirdi.</p>

    <p class="paragraf">Anastas, Viktor’un söylediklerini baştan sona doğru bulmuştu. Mesele çoğunluğu Bogomilci olan Bulgarların çoğunluğu Ortodoks olan Yunanlılar tarafından ezilmesi değildi. Mesele bir dinsel görüşün ötekini “sapkın” olarak nitelemesiydi. Fransa’nın güneyinde, Katolik Kilisesi’nin yönlendirdiği dindarlar Katarlara nasıl bir zulüm uyguladıysa, Balkanlar’da da aynı zulüm Ortodokslar tarafından Bogomilcilere uygulanmıştı.</p>

    <p class="paragraf">Kısacası birileri, aslında çıkarları öyle emrettiği için “doğru”nun kendisi olduğunu ileri sürmüş, sözde manevi nedenlerle “yanlış”ın kökünü kazımaya çalışmıştı. Aynı birileri, “doğru”nun gerçekten doğru olup olmadığı hakkında nedense asla kuşkuya kapılmamış, “Ya yanlış yapıyorsak!” diye düşünmenin gereğini bile duymamıştı.</p>

    <p class="paragraf">“Tıpkı...” diye düşündü Anastas. “Bugün, Gezi Parkı bağlamında olduğu gibi!”</p>

    <p class="paragraf">Dini referans aldığını söyleyen siyasal iktidar destekçileri, Gezi Direnişi’ne katılanlara bugün aynı duygularla yaklaşmıyor muydu sanki? İlk fırsatta, Katarlara ve Bogomilcilere uygulananları uygulamak üzere palalarla sokağa fırlamaya hazır az mı sözde dindar vardı, şu anda kapalı perdelerinin arkasından durumu izleyen?</p>

    <p class="arabaslik_sol" id="_idParaDest-111">İki Dev Bogomilcinin Çilesi</p>

    <p class="paragraf">Elif, “Keşke kahvaltımızı Turing Cafe’de etseydik” dedi Bandırma feribotunun büfesindeki sentetik izlenimi veren yiyecekleri görünce. Üstelik fiyatlar da bir hayli yüksekti.</p>

    <p class="paragraf">Vakitleri olmadığı için gazete alamamışlardı. 06.45’te araçlarını feribota sokmuş, 07.00’de Yenikapı’dan Bandırma’ya doğru hareket etmişlerdi. Neyse ki feribotun büfesinden gazetelerini edinebilirlerdi.</p>

    <p class="paragraf">Elif hızlı feribotta satılan gazetelerin hepsini topladı. Bu arada üç dev adamın tepsilerini dolduruşlarını şaşkınlık içinde izledi.</p>

    <p class="paragraf">Anastas, “Memlekete kıtlık getirecek pis Bogomilciler” dedi genç kızın tuhaf bakışlarla üç kardeşi izlediğini görünce.</p>

    <p class="paragraf">Elif, “Yiyebilecekler mi hepsini?” diye sordu.</p>

    <p class="paragraf">“Evet” dedi gülerek genç papaz. “Ben bir keresinde koca bir fili yediklerini gözlerimle gördüm.”</p>

    <p class="paragraf">“Öf!” diye cevapladı Anastas’ı Elif. Kahvaltı tepsisi ve gazetelerle masaya oturdu. Çayından bir yudum aldıktan sonra manşetlere göz attı. Birkaç gazete dışında, olayların kapatılmaya, gösterilmemeye çalışıldığı gayet rahat anlaşılıyordu. Hükümet yanlısı gazeteler, koca halk ayaklanmasını birkaç teröristin işi gibi göstermeyi sürdürüyorlardı. Oysa üç büyük takımın taraftar kuruluşları, hep birlikte Taksim Meydanı’nı dolduracaklarını kamuoyuyla paylaşmışlardı. Ayrıca 9 Haziran için de çok büyük bir miting yapılacağı açıklanmıştı. Pek çok şehirde yaşayan demokrasi yanlısı yurttaş da Gezi Direnişi’ne destek olmak için yaşadıkları yerlerde meydanları doldurmayı sürdürüyordu.</p>

    <p class="paragraf">Herkes kahvaltısını yarılayıp gazetelerin bir kısmını da gözden geçirince, Viktor, “Anlatın bakalım şimdi, bizim için yaptığınız plan nedir?” diye sordu kardeşlerine.</p>

    <p class="paragraf">Vasil ve Vladimir birbirlerine baktılar.</p>

    <p class="paragraf">Biri, “Akşam anlattık ya!” dedi.</p>

    <p class="paragraf">Öteki, “Ne sormaya çalıştığını anlamadım” diyerek kardeşinin sözlerine açıklık getirmeye çalıştı.</p>

    <p class="paragraf">Anastas ve Elif, üç kardeş arasında geçen ve kendilerini de çok yakından ilgilendiren konuşmayı dinlemeye koyuldular.</p>

    <p class="paragraf">Viktor neleri merak ettiğini, tüm açıklığıyla anlatmaya girişti.</p>

    <p class="paragraf">“Dün akşam, bizi Turgutreis’e götüreceğinizi, iyi bir yelkenli ve kaptanla İngiltere’nin güneyinde bulunan Brighton’a doğru yola çıkartacağınızı söylediniz. Detayları konuşma fırsatımız olmadı. Şimdi de yolculuktan söz edin biraz. Teknede başka birileri olacak mı? Ne yiyeceğiz ne içeceğiz? Hemen yola çıkabilecek miyiz? Kaç günde İngiltere’ye varacağız?”</p>

    <p class="paragraf">İki dev Bogomilci şaşkın gözlerle önce birbirlerine sonra ağabeylerine baktılar.</p>

    <p class="paragraf">Kardeşlerinin sessizliklerini koruması üzerine Viktor, “Anlaşıldı, bu soruların cevaplarını ikiniz de bilmiyorsunuz” dedi.</p>

    <p class="paragraf">“Nereden bilelim?” diye aksilendi ağabeyinin bu sözleri üzerine Vasil.</p>

    <p class="paragraf">“Hiç hayatımızda yelkenliyle İngiltere’ye gitmedik ki!” dedi, bunu sanki en iyi bilmesi gereken kişinin ağabeyi olduğunu ima edercesine Vladimir.</p>

    <p class="paragraf">Viktor, kendilerine tüm iyi niyetleriyle yardım etmeye çalışan kardeşlerinin alındığını görünce üzüldü. İşi şakaya vurmak için gülümseyerek başını salladı ve “Bineceğiz alamete, gideceğiz kıyamete desenize” dedi.</p>

    <p class="paragraf">Dev adamın durumu düzeltme çabası iki kardeşini keyiflendirmemiş, tersi etki yapmıştı.</p>

    <p class="paragraf">Vasil ve Vladimir’in yüzleri daha da düşünce, Anastas, araya girip durumu düzeltmesinin doğru olacağına karar verdi. Arkadaşı Viktor’un kardeşlerini çocukluklarından beri tanıyan genç papaz, böylesi durumlarda “ufaklık”lara hep destek olmaya çalışırdı.</p>

    <p class="paragraf">“Çocuklar haklı Viktor” dedi ve taraflı davranacağını yüzüyle de belli ederek, konuşmasını sürdürdü.</p>

    <p class="paragraf">“Sorduğun soruların cevabını onlar nereden bilsin? Ancak kaptan bilebilir. Bir sürü teknik soru sordun. Bence sabırlı ol. İngiltere’nin güneyine bir yelkenliyle gideceğimizi biliyoruz ya, sen ona bak. Vasil ve Vladimir yardım etmese ne yapacaktık? Peşimizde Plebs Sancta’nın modern versiyonu olmak üzere İngiltere’ye hangi delikten girerdik çok merak ediyorum. Hangi uçak, TIR ya da gemiyle, hangi güvenlik noktalarını nasıl aşardık, düşünmek bile istemiyorum. Bu arada eminim metal kutuyu bir yerlerde kaptırır, yapmak istediğimiz işin üzerine bir bardak soğuk su içerdik. Şahsen ben her ikisine de kocaman birer teşekkür borçlu olduğumuzu düşünüyorum.”</p>

    <p class="paragraf">Anastas’ın yaptığı uzun ve övücü konuşma, beş dakikada bir ağabeyleri tarafından azarlanan iki dev adama iyi geldi.</p>

    <p class="paragraf">“Sağ ol Anastas Abi” dedi biri.</p>

    <p class="paragraf">“Sen de olmasan halimiz harap” dedi öteki.</p>

    <p class="arabaslik_sol" id="_idParaDest-112">Plebs Sancta Yine Başaramaz</p>

    <p class="paragraf">“Basıp gitme. Bir gözün arkanda olsun” demişti Vasil, yola çıkmadan önce ağabeyi ve arkadaşlarını götürecek aracın şoförüne.</p>

    <p class="paragraf">Şoför de onu, “Olur, ama siz de çok yavaş gelmeyin de pişmeyelim Allahın sıcağında” diye cevaplamıştı.</p>

    <p class="paragraf">Neyse ki Mercedes’in kliması sayesinde, dışarıda hüküm süren bayıltıcı haziran sıcağı pek hissedilmiyordu.</p>

    <p class="paragraf">Anastas, Viktor ve Elif’i Turgutreis’e doğru götüren otomobil ve onlara refakat eden minibüs Susurluk, Balıkesir, Akhisar gibi merkezleri birer birer geride bıraktı.</p>

    <p class="paragraf">Bir ara şoför, “Neden gelmiyor bunlar?” diyerek aracı yavaşlattı. Minibüs buna rağmen kendilerine yetişemeyince telaşa kapıldı.</p>

    <p class="paragraf">“Şimdiye kadar bizi çoktan yakalamış olmaları gerekiyordu!” dedi yüksek sesle ve telefonuna sarıldı. Viktor ve Vladimir’i birkaç kez aradıktan sonra, “İkisi de cevap vermiyor!” diye söylendi. Heyecanı yüzüne yansıdı. Yolcularına döndü ve az sonra yapacaklarıyla ilgili izahat verdi.</p>

    <p class="paragraf">“Hızlanmam gerekiyor. İleriden bir yerden geri döneceğim. Ne olduğunu görmek için geriye doğru gitmem lazım. Tutunsanız iyi olur.”</p>

    <p class="paragraf">Sözlerini tamamlar tamamlamaz süratini 200’lü rakamlara çıkardı ve ilk gördüğü giriş olan Kapaklı’ya saptı. Az sonra sert bir dönüş daha yaptı ve tersi istikamette yine 200’den aşağı olmamak üzere geriye, Akhisar’a doğru yol almaya başladı.</p>

    <p class="paragraf">Çok geçmeden ne olduğu anlaşılacaktı!</p>

    <p class="paragraf">Viktor, “İşte orada!” diye haykırdı.</p>

    <p class="paragraf">Yan yatmış zırhlı minibüs ve taklalar atarak yolun öteki tarafına geçmiş bir otomobil, şoförün az önce sorduğu sorunun yanıtı oldu.</p>

    <p class="paragraf">Anastas kendi oturduğu taraftan gördüklerini “Vasil ve Vladimir ayaktalar, minibüsün yanındalar” diye özetledi.</p>

    <p class="paragraf">Elif ise baktığı taraftan “Otomobilden çıkan olmamış anlaşılan” diyerek gördüklerini anlattı.</p>

    <p class="paragraf">Şoför, Mercedes’i gidiş istikametinde bulunan, taklalar atmış otomobilin tam yanında durdurdu. Kaza geçirenlere yardım etmek için araçlarını durdurmuş olanlara aldırmadan silahını çekti, aşağıya atladı ve tekerlekleri havada olan aracın yanına gidip, parçalanmış camlardan içeriye baktı. Gördükleri yetmiş olsa gerek, silahını tekrar beline soktu ve iki taraftan gelen araçlara aldırmadan, yolun karşı tarafına geçti.</p>

    <p class="paragraf">Bu arada Viktor da Anastas’a, “Sen burada Elif’le kal!” diye bağırmış ve kardeşlerinin durumunu tam olarak anlayabilmek için yolun karşı tarafına geçmişti.</p>

    <p class="paragraf">Viktor ve şoförün minibüsün bulunduğu tarafa ulaşmaları aşağı yukarı aynı zamana rastladı.</p>

    <p class="paragraf">Vasil, ağabeyine değil de daha çok Mercedes’in şoförüne doğru isteklerini sıraladı.</p>

    <p class="paragraf">“Şoförümüz yaralı. Sen ağabeyimle birlikte onu karşıya, Mercedes’e taşı. Vladimir de kutuyu ve silahları alsın. Ben şu yardımcı olmak için ileride duran iki araca yollarına gitmelerini söyleyeceğim. Taşıma işini bitirince buraya gel ve polis imdadı ara. Kaza geçirdiğini, aracının içinde bulunan biri yaralı öteki sağlam iki kişinin vatandaşlar tarafından Akhisar’a doğru yola çıkartıldığını söyle. Trafikçilere, karşı taraftaki aracın sana çarptığını söylersin. Öncesinde onların birkaç el ateş ettiğini, neden ateş ettiklerini anlamadığını söylersin. Tamam mı?”</p>

    <p class="paragraf">Adam “Tamam!” deyince operasyon başladı.</p>

    <p class="paragraf">Mercedes’in şoförü, Vladimir’in de yardımıyla minibüsün yaralı şoförünü karşıya taşıdı.</p>

    <p class="paragraf">Vasil önlerinde durmuş birkaç arabaya en nazik haliyle teşekkür edip, karşıdaki otomobillerin de kendileriyle birlikte olduklarını, yardıma ihtiyaçlarının olmadığını, gidebileceklerini söyledi. Onları başlarından savınca minibüse döndü, silahları bir çuvala koydu, metal kutuyu da koltuğunun altına aldı ve karşıya geçti.</p>

    <p class="paragraf">Birkaç dakika içinde yaralı şoför Mercedes’e taşınmış, Mercedes’in şoförü minibüsün yanında yerini almıştı.</p>

    <p class="paragraf">Silahlar ve kutu Vladimir tarafından otomobilin bagajına yerleştirilirken, Vasil az önce kardeşinin yaptığını tekrarladı. Ters dönmüş otomobilin ön tarafında yardım amacıyla duran bir arabayı, her şeyin kontrol altında olduğunu söyleyerek gönderdi.</p>

    <p class="paragraf">Etrafı istedikleri gibi düzenleyince, Vasil Mercedes’in gazına Akhisar istikametine doğru bastı. Kullandığı otomobilin arkasında, biri yaralı şoför olmak üzere dört kişi oturuyordu.</p>

    <p class="paragraf">Viktor, “Şimdi ne yapacağız?” diye sordu yanında oturduğu, koca operasyonu planlayan ve tereyağından kıl çeker gibi gerçekleştiren kardeşine.</p>

    <p class="paragraf">“Şoförü Akhisar’a hastaneye götüreceğiz. Vladimir ya da ben, birimiz onun yanında kalırız, ötekiler Turgutreis’e doğru yola devam eder.”</p>

    <p class="paragraf">Viktor, zekâlarıyla ilgili olarak zaman zaman endişeye kapıldığı kardeşlerini böylece ilk kez “iş” üzerinde görmüş oldu. Büyük bir soğukkanlılıkla yaptıkları planlama ve uygulama için sadece cesaret değil zekâ da gerekiyordu ki hem Vasil hem de Vladimir bu konuda kendisinden tam not almışlardı.</p>

    <p class="paragraf">Dev adam, bir şekilde bu düşüncelerini ifade etmesi, yıllardır üzerlerinde tepindiği kardeşlerinden özür dilemesi gerektiğini düşündü.</p>

    <p class="arabaslik_sol" id="_idParaDest-113">Balkaptan</p>

    <p class="paragraf">Anastas, Turgutreis Marina’nın kapısında eski romanlarda ya da filmlerde kaldığını düşündüğü gibi bir kaptan tarafından karşılanınca bocaladı. Şaşkınlığını gizleyemedi.</p>

    <p class="paragraf">“Sakalınız, piponuz ve şapkanızla, denizde geçen bir İkinci Dünya Savaşı filminden fırlamış gibisiniz kaptan!”</p>

    <p class="paragraf">Duyduğu sözleri, söyleyenin yüz ifadesiyle birleştirince, bir övgü olarak kabul etti adam. Derisi güneşin altında kalmaktan kahverengiye dönmüşse de mavi gözleri ve şapkasının altından görünen sarı saçlarıyla suyun öte yanından olduğuna dair rüzgârlar estiriyordu. Piposunu dişlerinin arasına sıkıştırdı, elini uzattı ve “Balkaptan” dedi.</p>

    <p class="paragraf">Anastas “Nasıl yani?” diye sordu, kendini tanıtmadan.</p>

    <p class="paragraf">Balkaptan açıklamada bulundu.</p>

    <p class="paragraf">“Adım Balkan. Yedi yüz yıl kadar önce İstanbul’a Bulgaristan’dan göçtüğümüz için babam bu ismi koymuş. Kaptan da bildiğin kaptan. Yaşım elli ve on yaşından beri denizin üzerindeyim. Zaman içinde ismim Balkan ile mesleğim kaptanlık birleşti, Balkaptan oldu.”</p>

    <p class="paragraf">Balkaptan ile Anastas’ın arasında geçen konuşmayı dikkatle dinleyen Elif “Güzelmiş!” diyerek araya girdi ve Anastas’ın yaptığı hatayı düzeltti.</p>

    <p class="paragraf">“Elini sıktığınız adamın adı Anastas. Kendisi papaz. Şu dev adam ise Viktor, o da kilise müziği üzerine çalışıyor. Benim adım Elif, uzmanlığım Bizans tarihi ama güzel yemekler, bulaşık, temizlik, kısacası ne iş olsa yaparım.”</p>

    <p class="paragraf">Balkaptan Vasil ve Anastas tarafından yapılmayan tanıştırma işlemini gerçekleştiren Elif’in elini hararetle sıktı.</p>

    <p class="paragraf">“Güzel bir yolculuk olacak desenize” dedi. Konuşmasına arkada kalmış öteki dev adamı eliyle göstererek devam etti.</p>

    <p class="paragraf">“Dördüncüyü zaten tanıyorum, Vasil ile Vladimir’in kardeşi ve birisi bana hayatta en güvendiğin iki adamın ismini söyle dese, hemen bu iki delikanlının adını veririm. Ne yazık ki onlar bizimle birlikte denize açılmayacak. Değil mi Vasil?”</p>

    <p class="paragraf">Bu arada Vasil de ön tarafa geçip Balkaptan’ın elini sıktı ve “Öyle. Az önce tanıştığın şu dev adam var ya, o benim abim” dedi.</p>

    <p class="paragraf">Balkaptan, “Çok benziyorsunuz” dedi. Viktor’a bir kez daha alıcı gözle baktı ve “Az önce söylediklerimi tekrarlayayım o zaman” diye devam etti.</p>

    <p class="paragraf">“Bir işe Vasil ve Vladimir’le girerseniz, sizi asla yarı yolda bırakmazlar.”</p>

    <p class="paragraf">Kardeşleriyle ilgili duydukları Viktor’un hoşuna gitti. Vasil ve Vladimir’in çevrelerinde böyle bir imaja sahip olduklarını öğrenmek, bu imajı nasıl edindikleri göz önünde bulundurulmadan yaklaşıldığında kulağa iyi geliyordu.</p>

    <p class="paragraf">Balkaptan’la birlikte sayıları beşe ulaşan grup Turgutreis Marina’nın kapısından içeriye girdi.</p>

    <p class="paragraf">Yelkenliye doğru yürürken, “Daha sonra gelip, isimlerinizi kapıya bildiririm” dedi Balkaptan.</p>

    <p class="paragraf">Vasil, “Bildirmesen olmaz mı?” diye sordu.</p>

    <p class="paragraf">Balkaptan, “Bir yolunu buluruz” dedi.</p>

    <p class="paragraf">“Sen...” dedi Vasil “önce güvertede çay ikram et, ben de meseleyi anlatayım.”</p>

    <p class="paragraf">“Bir mesele filan yok” diyerek Vasil’in lafını kesti Balkaptan.</p>

    <p class="paragraf">“Sen buradasın. Ayrıca patron telefon etti ve teknenin abin Viktor’un emrinde olduğunu söyledi. Bu durumda bir mesele olabilir mi?”</p>

    <p class="paragraf">Balkaptan’ın ve kardeşlerinin patronu olan mafya babasının, bir kez bile tanışmamış olmasına karşın adını söyleyerek yelkenlisini emrine vermiş olması Viktor’u şaşırttı. Başka bir durumda tabii ki böyle bir teklifi kabul etmezdi ama içinde bulundukları durumda başka çaresi yoktu. Canı sıkıldı.</p>

    <p class="arabaslik_sol" id="_idParaDest-114"><span class="CharOverride-21">Elena</span>’nın Üstünde</p>

    <p class="paragraf">Viktor, Anastas ve Elif seyahatlerini önünde durdukları yelkenliyle yapacaklarına inanamadılar.</p>

    <p class="paragraf">Elif hemen, “Kimin ismi Elena?” diye sordu Balkaptan’a.</p>

    <p class="paragraf">Kaptan genç kızın ne sormaya çalıştığını anladığını ifade edercesine, “Kimsenin değil” dedi. Pasarellayı tuttu ve eliyle konuklarına geçmelerini işaret etti. Onlar geçerken genç kızın az önce sorduğu soruya yanıt verdi.</p>

    <p class="paragraf">“Patron, Bulgaristan’ın küçük bir kasabası olan Elena’dan. Teknenin ismi oradan geliyor.”</p>

    <p class="paragraf">Belli ki genç kızın sorularının ardı arkası kesilmeyecekti. Bu kez de neden teknenin Türk bayrağı değil de Amerikan bayrağı taşıdığını sordu.</p>

    <p class="paragraf">“Patronun tercihi böyle. Tekne Amerika’da kayıtlı bir şirketin malı. Yani Amerikan bandıralı. Kıç tarafında da bu nedenle o ülkenin bayrağını taşımak zorunda. Bu bayrak hiç çıkmaz. Direkte gördüğün Türk bayrağı ise bulunduğumuz ülkeyi temsil ediyor. Mesela Yunan karasularına girdiğimizde Yunan bayrağıyla değişecek.”</p>

    <p class="paragraf">Elif anladığını belirtecek şekilde başını salladı. Bir soru daha sorarak kaptanı sıkboğaz etmek istemedi.</p>

    <p class="paragraf">Herkes küçük sırt çantaları, Vasil ise ayrıca metal kutuyla teknenin havuzunda kendisine bir yer bulup oturunca, Balkaptan biraz da övünerek nasıl bir şaheserin içinde bulunduklarını anlatmaya koyuldu.</p>

    <p class="paragraf">“Dünyanın en iyi tekne markalarından biri olan Beneteau, Oceanis 58’desiniz. Boyu on sekiz metreden biraz fazla, ağırlığı ise yirmi bir tonu geçiyor. Az sonra da göreceğiniz gibi, içinde üç tane mükemmel kamarası var. Tuvaleti, banyosu, mutfağıyla iyi bir evden daha konforlu. Televizyona, internet bağlantısına ve aklınıza gelebilecek her türlü öteki imkâna sahip. Anlayacağınız, insan <span class="CharOverride-18">Elena</span>’da sıkılmadan dünyanın öbür ucuna gidebilir.”</p>

    <p class="paragraf">Balkaptan teknesini iftiharla tanıtırken, üç arkadaş kendilerini sanki alıcıymış gibi hissettiler.</p>

    <p class="paragraf">Adamın heyecanına ortak olmak için Elif, “Pahalı bir araç olmalı” dedi.</p>

    <p class="paragraf">Balkaptan’ın gözleri parladı. “Şu haliyle satmaya kalksan, su içinde beş yüz bin euro!” diye cevapladı güzel kızın sorusunu. Sonra ayağa kalktı ve “Kahve mi çay mı?” dedi.</p>

    <p class="paragraf">Balkaptan hoş geldin içeceklerini hazırlamaya gidince, Vasil, “Ne zaman hareket etmek istiyorsunuz?” diye sordu.</p>

    <p class="paragraf">Kardeşinin sorusu üzerine Viktor arkadaşı Anastas’a baktı.</p>

    <p class="paragraf">Genç papaz kendisini bir şey söylemek zorunda hissetti ve “Hemen!” dedi.</p>

    <p class="paragraf">Anastas’ın verdiği cevap üzerine Vasil, “Tamam o halde. Yakıt, yiyecek, içecek ve öteki meseleleri de konuşalım ve yola çıkın” diye cevapladı onu.</p>

    <p class="paragraf">Balkaptan kahve ve çayları dağıtırken Vasil konuya girdi.</p>

    <p class="paragraf">“Yola çıkman için ne kadar zamana ihtiyacın var kaptan?”</p>

    <p class="paragraf">Balkaptan dev arkadaşının sorusu üzerine güldü.</p>

    <p class="paragraf">“Sen atla aşağıya, hemen çıkalım.”</p>

    <p class="paragraf">Dört misafirden hiçbiri ev sahibinin ciddi olup olmadığını anlayamadı. Böyle olunca adam “Ciddiyim!” demek zorunda kaldı ve devam etti.</p>

    <p class="paragraf">“Patron dün aradı ve seyahati planlamamı söyledi. Ben de istediğini yaptım ve uygulamaya koydum. İlk ikmal noktamıza kadar yetecek yiyecek içecek aldım, tatlı su ve yakıt depolarını doldurdum. Ayrıca banka hesabıma öteki varış noktalarında yapmam gereken satın alma işine yetecek kadar para da yatırılmış durumda. Başka neye ihtiyacım olabilir ki? Gerçekten, şimdi bile yola çıkabilirim.”</p>

    <p class="paragraf">Balkaptan’ın yaptığı son açıklama yeterince inandırıcı ve açıktı.</p>

    <p class="paragraf">Vasil, “Yaptı patron yine yapacağını” diye düşündü içinden. Döndü, ağabeyine baktı.</p>

    <p class="paragraf">Viktor sanki biraz utanmış gibi görünüyordu. “Mutlaka...” diye düşündü Vasil, “mafya bağlantımıza verip veriştiriyordur şimdi içinden.”</p>

    <p class="paragraf">Misafirlerin sormak istedikleri birkaç soru daha vardı. İlk soru Anastas’tan geldi.</p>

    <p class="paragraf">“Kimseye bildirmeden Türkiye karasularından çıkabilir miyiz?”</p>

    <p class="paragraf">Balkaptan, üzerinde çapa sembolü bulunan başıyla bütünleşmiş şapkasını çıkarıp eline aldı. Biraz dökülmüş olsa da renginden bir şey kaybetmemiş sarı saçlarını eliyle düzeltti ve düşünceli bir şekilde bilgilerini yolcularıyla paylaşmaya koyuldu.</p>

    <p class="paragraf">“Biliyorsunuz, denizde işler biraz farklı. Normal koşullarda, teknenin evrakı ve sizin pasaportlarınızla şu karşıda bayrağı dalgalanan Liman Başkanlığı’na gidip işlemleri yaptırmam gerekiyor. Ama ben bunu sadece kendim ve tekne için de yaptırabilirim. Sonuç olarak denize açılacağız ve altı mil sonra Türk karasularından çıkmış olacağız. O saatten sonra elinizde geçerli bir pasaportun olup olmadığı ve eğer karaya çıkmak istiyorsanız, o ülkenin vizesine sahip olup olmadığınız önemli.”</p>

    <p class="paragraf">Viktor adamın söylediklerine karşılık olmak üzere, “O zaman hiçbir sorunumuz yok” dedi. Anastas ve Elif de başlarını salladılar.</p>

    <p class="paragraf">Ağabeyi ve arkadaşlarını Balkaptan’la tanıştırma görevini yerine getirdiğini düşünen Vasil, “O halde bana müsaade” dedi kahve fincanındaki son yudumu da içip kalktı.</p>

    <p class="paragraf">Ağabeyi de onunla birlikte ayağa kalktı ve dev adama sarıldı.</p>

    <p class="paragraf">“Ne bu acele?”</p>

    <p class="paragraf">“Bir an önce Akhisar’a geri döneyim. Vladimir yaralı şoförle yalnız kaldı. Hem polise hem de doktorlara aynı anda laf anlatması zor olabilir.”</p>

    <p class="paragraf">Üç arkadaş ve Balkaptan, Vasil’i teknenin önünden yolcu ettiler.</p>

    <p class="paragraf">Viktor, kardeşi giderken arkasından “Dikkatli ol!” diye bağırdı.</p>

    <p class="paragraf">Vasil onu “Sen de!” diyerek cevapladı.</p>

    <p class="arabaslik_sol" id="_idParaDest-115">Marinada Bir Gece</p>

    <p class="paragraf">Vasil’i yolcu ettikten sonra küçük bir toplantı yapan kaptan ve yolcular, geceyi marinaya bağlı olarak geçirmekte karar kıldılar.</p>

    <p class="paragraf">“İsterseniz...” dedi herkesin kahvesi ve çayı bitince Balkaptan, “size <span class="CharOverride-18">Elena</span>’yı gezdireyim.”</p>

    <p class="paragraf">Merdivenlerden teknenin içine inen üç arkadaş, kaptanın tekneyle ilgili az önce söylediklerinin hiç de abartılı olmadığını düşündüler. Birbirlerinden biraz küçük ya da büyük olmakla birlikte, kamaraların her biri kendi tuvalet ve duşuna sahipti.</p>

    <p class="paragraf">“Ben...” dedi dev adam biraz çocukça bir tavır takınarak, “eğer kaptan izin verirse en büyük kamarayı istiyorum. Bunu da metal kutu büyük kamarada daha rahat eder diye düşündüğüm için söylüyorum. Onun yanında benim yatmam gerektiğine göre, en doğrusu benim büyük kamarayı almam olacak.”</p>

    <p class="paragraf">Viktor’un en geniş kamaraya yerleşmek istemesinin nedenini cüssesine değil de hazinelerin bulunduğu metal kutuya bağlaması Anastas’ın hoşuna gitti. “Kendim için istiyorsam namerdim demek istiyorsun yani?” diye cevapladı arkadaşını.</p>

    <p class="paragraf">Sonunda gözler Balkaptan’a çevrilince, adam, “Ben zaten kamara kullanmam, güvertede yatmayı tercih ederim” diyerek, “Kendi aranızda anlaşın” demeye getirdi.</p>

    <p class="paragraf">Anastas gülümseyerek, “Evet Elif, sıra sende” dedi.</p>

    <p class="paragraf">Genç papaz her zamanki centilmenliğiyle, seçme hakkını Elif’e verince, kendisine en küçük kamara kaldı.</p>

    <p class="paragraf">Biraz havadan sudan konuşulduktan sonra, yemek yemeye karar verildi.</p>

    <p class="paragraf">Elif mutfakta harikalar yarattı. Pirzola şekline getirilmiş tavuk butlarını tavada domates sosuyla kızarttı, bulgur pilavını bol soğanla pişirdi, yanına yine soğanlı, domatesli bir salata yapmayı da ihmal etmedi.</p>

    <p class="paragraf">Balkaptan’ın teknenin soğutucusundan çıkardığı bir şişe kırmızı şarap da masaya konulunca, üç arkadaş üzerinde oldukları işi unutup kendilerini sanki tatile çıkıyormuş gibi hissettiler.</p>

    <p class="arabaslik_sol" id="_idParaDest-116">Teknoloji Üzerine</p>

    <p class="paragraf">Yemekten sonra televizyondan biraz haberler seyredildi. Haber eksikliği hissedilince, her zaman olduğu gibi laptoplar çıkarılıp teknenin interneti kullanılarak haber sitelerine girilmesi düşünüldü.</p>

    <p class="paragraf">Anastas bunun yanlış olacağını söyledi. Kendi laptoplarını kullanmamalarının daha iyi olacağını düşünmüştü. Özellikle de daha önce kendi bilgisayarlarını kullanarak iz bıraktıkları internet sitelerini ziyaret etmemelerinin yerinde olacağı kanaatindeydi. Cep telefonlarından da bu nedenle kurtulmamışlar mıydı zaten?</p>

    <p class="paragraf">“Olup biteni nasıl öğreneceğiz peki?” diye sordu Viktor.</p>

    <p class="paragraf">Elif, “Hiç haber almadan da bu koca seyahati gerçekleştiremeyiz ki!” dedi.</p>

    <p class="paragraf">“Ne cep telefonu, ne mail, ne facebook, ne de twitter” diye ayak diredi Anastas. Yine de bir çözüm önerisi vardı.</p>

    <p class="paragraf">“Bu teknenin bir internet bağlantısı ve laptopu var. Kendimizi kaptanın yerine koyalım ve bu aleti tıpkı onun daha önce kullanmış olduğu gibi ve onun adıyla kullanalım.</p>

    <p class="paragraf">Viktor, “İnternet üzerinde bize dair bir iz bulmamaları için ne gerekiyorsa yapalım yani” diyerek destekledi arkadaşının görüşünü.</p>

    <p class="paragraf">Elif, “Benim için hava hoş” dedi.</p>

    <p class="paragraf">Bir gün önce hastanedeyken ailesini arkadaşının telefonundan aradığını söyledi.</p>

    <p class="paragraf">“Kazıya gideceğimi, bulunacağım yerde telefon çekmediğini söyledim. Telefon çeken bir yere gidersem, kendilerini mutlaka arayacağıma söz verdim.”</p>

    <p class="paragraf">Genç kızın bu sözleri üzerine Anastas Taksim Hastanesi’nde nöbet tutan anne babasını hatırladı.</p>

    <p class="paragraf">“Ben de anneme benden uzun bir süre haber alamayacaklarını, merak etmemelerini söyleyerek ayrıldım.”</p>

    <p class="paragraf">Bu sözleri söylerken, doğal olarak sevgili kardeşi Lena’yı düşündü ve onun için dualar etti.</p>

    <p class="paragraf">Viktor iki arkadaşını dinledikten sonra tebessüm etti ve “Ben kardeşlerimi birkaç saat önce gördüm. Ne tür bir işin üzerinde olduğumu biliyorlar. Onlar annemle babama gereken her şeyi, gerektiği şekilde söylerler” diyerek kendisinin ve ötekilerin içini rahatlattı.</p>

    <p class="paragraf">Bir süre sonra da yatma vakti gelmişti zaten.</p>
  </div>
</body>
</html>
