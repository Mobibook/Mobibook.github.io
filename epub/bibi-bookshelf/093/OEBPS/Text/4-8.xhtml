<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>4-8</title>
  <link href="../Styles/idGeneratedStyles.css" rel="stylesheet" type="text/css"/>
</head>

<body id="x4" xml:lang="tr-TR">
  <div class="Basic-Text-Frame">
    <p class="split"/>

    <p class="anabaslik" id="_idParaDest-86">6 Haziran</p>

    <p class="arabaslik_sol" id="_idParaDest-87">Turing Cafe</p>

    <p class="paragraf">Toplantı salonu işlevi de görmeye başlayan Anastas’ın odasının kapısını ilk çalan Viktor oldu. Dev adam, yüzünü bile yıkamadığı her halinden belli olan arkadaşına, “Anlat bakalım bu gece nasıl rüyalar gördün?” dedi.</p>

    <p class="paragraf">“Ne rüya gördüm ne başka bir şey” diye cevapladı Viktor’un sorusunu Anastas.</p>

    <p class="paragraf">Halinden deliksiz bir uyku çektiği anlaşılıyordu. Mini bardan aldığı iki küçük şişeyi ısıtıcıya döktü ve düğmesine bastı. “Sen kahveleri yaparken ben çabucak bir duş yapayım” diyerek kendisini banyoya attı.</p>

    <p class="paragraf">Anastas’ın banyoya girmesiyle kapının tıklaması aynı saniyeye denk geldi. Kapıyı çalan Elif’ti.</p>

    <p class="paragraf">“Patırtılarınızı duydum. Kalktığınızı düşünerek geldim.”</p>

    <p class="paragraf">“Gayet müsait durumdayız” diyerek kapıyı sonuna kadar açtı Viktor ve devam etti. “Lütfen gel, hem böylece hep beraber Anastas’ın banyodan nasıl çıktığını da görmüş oluruz.”</p>

    <p class="paragraf">Elif biraz erken geldiğini hissetse de içeriye girdi. Viktor kahveleri fincanlara koydu ve birini Elif’e ikram etti ötekini kendisi aldı.</p>

    <p class="paragraf">Gelen sesleri duyan, kahvesini Elif’e kaptırdığını anlayan Anastas acele etmesine gerek kalmadığı için uzun uzun yıkandı, dişlerini fırçaladı. Havlular içinde banyodan çıktığında, Elif”in arkadaşına bir şeyler anlattığını duydu ve kulak misafiri oldu.</p>

    <p class="paragraf">“Üç dev adam, bu çocukken yaptığımız altın beşik var ya hani, onun gibi kollarını bir araya getirmişler, ben de üzerine çıkmışım. Zamanında 19 Mayıs törenlerinde Kuleli Askeri Lisesi öğrencilerinin yaptığı gibi akrobasi hareketleri yapıyorum...”</p>

    <p class="paragraf">Anastas kulaklarına inanamadı. “19 Mayıs törenlerine mi katıldın?” diye sordu.</p>

    <p class="paragraf">Viktor ve Elif katıla katıla güldüler. Gülme krizine ilk ara veren Viktor oldu ve “Elif rüyasını anlatıyordu” dedi.</p>

    <p class="paragraf">Anastas o gün giyeceği eşyalarını toparlayarak yeniden banyoya girdi ve birkaç dakika sonra bu kez giyinmiş olarak geri döndü. “Kahvaltımızı iki bina altımızdaki Turing Cafe’de yapalım mı?” diye sordu.</p>

    <p class="paragraf">Elif hemen, “Ortalarda görünmesek daha iyi olmaz mı?” dedi.</p>

    <p class="paragraf">Viktor ikisinin orta noktasını bulmaya çalıştı.</p>

    <p class="paragraf">“Çıkmadan önce başımızı çıkarıp sokağa göz atarız, kimse görünmüyorsa, pansiyonun kapısından çıkıp kafenin kapısından girmemiz on beş saniyemizi bile almaz.”</p>

    <p class="paragraf">Elif, “Haritaları ve elyazmalarını ne yapacağız bu durumda?” diye sordu.</p>

    <p class="paragraf">Viktor, “Burada bırakmayı düşünmeyeceğiz herhalde!” dedi.</p>

    <p class="paragraf">Anastas önceden yaptığı planı arkadaşlarıyla paylaştı.</p>

    <p class="paragraf">“Her şeyi bir sırt çantasına yerleştirir, senin sırtına yükleriz Viktor. Bu durumda, bırak almayı, kimse yanına yaklaşmaya bile cesaret edemez. Ne dersin?”</p>

    <p class="paragraf">Sorunun asıl muhatabı olan Viktor’un fikrini söylemesine fırsat vermeden Elif düşüncesini açıkladı.</p>

    <p class="paragraf">“Yaklaşmayı deneyecek olanların akıbetlerinin ne olacağını gayet iyi biliyorum. Çünkü daha önce gözlerimle gördüm.”</p>

    <p class="paragraf">Genç kız Anastas’a, Sofya’da Viktor’un iki adamı birbirine nasıl çarptığını, heyecan içinde bir kez daha anlattı.</p>

    <p class="paragraf">Elif’in anlattıklarından sonra, dev adamın konuşmasına sanki gerek kalmamış gibi bir atmosfer oluştu. Turing Cafe’ye giderek kahvaltı etme fikri hepsinin aklına yatmış gibiydi. Düşüncelerini uygulamaya karar verdiler.</p>

    <p class="paragraf">Anastas, altın harita, ceylan derisi haritalar ve elyazmalarını Athos’tan beraberinde getirdiği işlemeli bez sargının içine koydu ve bohça haline getirdi. Sonra bu bohçayı, sırt çantasına yerleştirmesi için Viktor’a uzattı.</p>

    <p class="paragraf">Hazırlıklar tamamlanınca, ne olur ne olmaz diye Elif çıkıp sağa sola baktı. Sokağın iki tarafında da kimsenin olmadığını görünce içeriye girip arkadaşlarını çağırdı, “Çıkabiliriz” dedi.</p>

    <p class="arabaslik_sol" id="_idParaDest-88">Vasil ve Vladimir</p>

    <p class="paragraf">Üç arkadaş, kaldıkları pansiyona sadece bir dakika uzaklıktaki Turing Cafe’den içeriye girince rahat bir nefes aldılar. Aynı anda bir köşede Vasil ve Vladimir’i kahvaltı ederken görmek rahatlıklarının katlanarak artmasını sağladı.</p>

    <p class="paragraf">Kardeşlerini karşısında gören Viktor kendine çekidüzen verdi. Anastas ve Elif’in kulaklarına eğilip, “Unutmayın, görmemiş gibi davranmamız gerekiyor” diye fısıldadı.</p>

    <p class="paragraf">Garsona oda numaralarını söyleyip oturacakları masaya ilerlerken, “Demek...” dedi fısıldayarak Anastas. “Bütün gece buradaydılar.”</p>

    <p class="paragraf">Viktor biraz da kardeşleriyle iftihar eder gibi, “Ben tahmin ediyordum zaten. Deli bunlar!” diye söylendi.</p>

    <p class="paragraf">Konuyla ilgili en uzun konuşmayı ise Elif yaptı.</p>

    <p class="paragraf">“Dün minibüste ağabeylerine olan düşkünlüklerini gördükten sonra, ben de bırakıp gitmeyeceklerini anlamıştım. Ayrıca onlara hak da veriyorum. Başımızdan geçen bir çocuk kavgası değildi. Düşünsenize silahlar ateşlendi, insanlar yaralandı. Kim bilir belki de ölmüşlerdir!”</p>

    <p class="paragraf">İçinde bulunan hayli iddialı kelimelere karşın, Elif biraz kanıksadığından olsa gerek çok sıradan bir işin içindeymişler gibi özetlemişti olup biteni.</p>

    <p class="paragraf">Belki de dinliyor oldukları için, genç kızın anlattıkları iki papaza vahim göründü. Kendilerinin de birinci dereceden sorumlusu oldukları durum, tüm açıklığıyla belki de ilk kez dile getirilmiş olduğu için Anastas ve Viktor kendilerini bir hayli tedirgin hissettiler.</p>

    <p class="paragraf">Biri, “Gazetelere bakmamız gerekiyor. Bizden sonra neler olduğunu mutlaka anlamamız lazım” dedi.</p>

    <p class="paragraf">Öteki garsonu çağırdı ve “Birkaç gazete bulabilir misiniz lütfen?” diye sordu.</p>

    <p class="paragraf">Kahvaltılarını ederken gazeteleri gözden geçiren Anastas, Viktor ve Elif, önlerine koydukları araştırma konusunu es geçip, Gezi Direnişi’ne dair haberleri birbirlerine aktarmaya daldılar.</p>

    <p class="paragraf">“Bu kadar da olmaz!” dedi Elif ve sözlerini sürdürdü. “Gezi eylemcilerine darbe sorgulaması yapılıyormuş. Yahu bu adamlar kadar darbeye karşı başka birileri, acaba tüm Türkiye aransa bulunabilir mi?”</p>

    <p class="paragraf">Anastas ise başka bir konuya takılmıştı.</p>

    <p class="paragraf">“Bakın, bir gazetenin Gezi Direnişi’yle ilgili birinci sayfa haberlerinin başlıklarını sırasıyla okuyorum: Eylemciler talepte bulunmadı muhtıra verdi. Houston’dan ölüm emri geldi. Ekonomik yıpratma. Amaç Türkiye’yi yavaşlatmak. Diplomatik provokatör. Yetmiş beş örgüt lideri tespit edildi. Türkiye bunları hak etmiyor.”</p>

    <p class="paragraf">Genç adam gazetenin haber başlıklarını tek tek okuduktan sonra bir de yorumda bulundu.</p>

    <p class="paragraf">“Bunların hiçbiri haber değil. Hepsi yorum ve tamamı taraflı. Şimdi buna gazetecilik denilebilir mi? Masanın üzerindeki gazetelerin neredeyse tamamı böyle. Gazeteleri bu durumda olan bir ülkede, özgürlükten söz edilebilir mi? İnsanlar da meydanlarda bunu haykırıyor zaten. Ve hükümet aynı hikâyeyi anlatmayı sürdürüyor ve bunlar bize karşı diyor. Tabii ki sana karşı! Çünkü insanların özgürlüklerini kısıtlıyorsun ve haklı olarak onlar da sana ‘Yapma!’ diyorlar.”</p>

    <p class="paragraf">Anastas’ın sesinin konuştukça yükseldiğini gören Elif elini uzatıp, dikkatli olmasını sağlamak için kolunu sıktı. Mesajı alan genç adam sustu.</p>

    <p class="paragraf">Elif konuşmayı başka bir alana kaydırmasının yararlı olacağını düşünerek konu değiştirdi.</p>

    <p class="paragraf">“Gece yatmadan önce face’ime baktığımda, Boğaziçi Caz Korosu’nun yaptığı ‘Çapulcu musun vay vay, eylemci misin vay vay’ şarkısının dinlenme rekoruna koştuğunu gördüm. Dikkatinizden kaçtıysa, mutlaka dinlemenizi tavsiye ederim. Kendi adıma hem bayıldım hem de öldüm gülmekten.”</p>

    <p class="paragraf">Anastas ve Viktor şarkıyı dinlediklerini söylediler.</p>

    <p class="paragraf">Elif, “Adamlar papaz filan ama demek benim kadar iyi izliyorlar olup biteni” diye düşündü.</p>

    <p class="paragraf">Elif ve Anastas’ı başını sallayarak dinleyen Viktor, az önce biraz üstünkörü baktığı gazeteleri bir kez daha ama bu defa teferruatlı biçimde gözden geçirmeye karar verdi.</p>

    <p class="paragraf">Dev adam epey sonra başını kaldırdığında, belli bir konuyu özel olarak araştırmış olduğunu vurgular şekilde konuşmaya başladı.</p>

    <p class="paragraf">“Çok dikkatli bir şekilde, sayfa sayfa, haber haber hepsine baktım. Hiçbirinde bize karşı gerçekleştirilen saldırı yok. Vasil ve Vladimir’in minibüsten inip sağa sola ateş ettiği de yazılı değil. Ateş ederken birini öldürmüş olsalardı, mutlaka haberi olurdu değil mi? Bence herkes Gezi Direnişi’ne o kadar dalmış vaziyette ki havaalanı yolunda olan bir silahlı çatışma küçücük bir haber olarak bile gazetelerde yer almamış.”</p>

    <p class="paragraf">Garsonun masayı toplamak için yaklaşması üzerine, üç arkadaş kahvaltı süresinin tamamlanmış olduğunu fark ettiler.</p>

    <p class="paragraf">Etraflarına baktıklarında, Vasil ve Vladimir’in ortadan kaybolduğunu gördüler. Kendileri konuşmaya dalınca, uzakta bir masada kahvaltı etmekte olan iki dev sırra kadem basmış olmalıydı.</p>

    <p class="paragraf">Elif, “Gitmişler!” diyerek ifade etti şaşkınlığını.</p>

    <p class="paragraf">“Ben fark etmedim bile” dedi Anastas.</p>

    <p class="paragraf">“Ben de” diye karşılık verdi Viktor.</p>

    <p class="paragraf">Üç arkadaş gazetelerini de alarak pansiyona geri döndüler.</p>

    <p class="arabaslik_sol" id="_idParaDest-89">Dramatik Bir Konuşma</p>

    <p class="paragraf">Viktor ve Anastas, dağcılıkla ilgili malzemeleri almak üzere pansiyondan çıkarken saat 14.00’ü gösteriyordu. Oradan da Sultanahmet’in özellikle turistler tarafından iyi bilinen mekânı Pudding Shop’a gideceklerdi. Elif ise hazinelerin başına bir şey gelmesin diye otelde kalacaktı.</p>

    <p class="paragraf">Anastas, “Hazırsan al çantanı çıkalım” dedi Viktor’a.</p>

    <p class="paragraf">“Hazırım” dedi Viktor. “Ama önce Elif’le vedalaşmam gerekiyor.”</p>

    <p class="paragraf">“Doğru” dedi Anastas. Kendisi de sanki çok özel şeyler söyleyecekmiş gibi bir tavır takındı.</p>

    <p class="paragraf">“Elif, bir şey olur da geri dönemezsek kutuyu iyi muhafaza et. Ele geçmemesi için ne gerekiyorsa yap. Olur da bu akşam yakalanırsak, tekrar görüşmemiz zaman alabilir. Beni anlıyorsun değil mi?”</p>

    <p class="paragraf">Genç kız Anastas’ı dikkatle dinliyor, bazı noktalarda başını sallıyordu...</p>

    <p class="paragraf">“Bir de Lena meselesi var tabii. Onun için de yapabileceğin bir şey olursa lütfen yap.”</p>

    <p class="paragraf">Anastas’ın konuşması dramatik bir hal almaya başlayınca “Hop, hop, hop!” diye araya girdi Viktor. “Bu akşam Ayasofya’ya gireceğiz. Alacağımızı alıp çıkacağız. Boşu boşuna kızı korkutmanın âlemi yok. Ben sana söz veriyorum Elif, kimseye bir şey olmayacak.”</p>

    <p class="paragraf">Bu sözleri söyledikten sonra Elif’in yanağına bir öpücük kondurdu ve “Yürü bakalım” diyerek Anastas’ı önüne katarak odadan çıkarttı.</p>

    <p class="paragraf">Elif iki arkadaşını “Güle güle” diyerek uğurladı. Sonra pencereden bakıp el de salladı. Onlar için daha şimdiden endişelenmeye başlamıştı.</p>

    <p class="paragraf">Sokağa çıktıklarında, Anastas arkadaşına teşekkür etti ve bir itirafta bulundu.</p>

    <p class="paragraf">“Eğer müdahale etmesen saçmalamayı sürdürecektim. Sinirlerim bozuluyor galiba.”</p>

    <p class="paragraf">Viktor babacan bir tavırla, “Geçti. Pis Bogomilci yanındayken merak etme. Bu işi alnımızın akıyla tamamlayacağız dostum” dedi ve lafı ustalıkla değiştirdi.</p>

    <p class="paragraf">“İki saatte gidip geliriz herhalde Karaköy’e değil mi?”</p>

    <p class="paragraf">“Yürüsek bile yetişiriz.”</p>

    <p class="arabaslik_sol" id="_idParaDest-90">Dağcılık Mağazasında</p>

    <p class="paragraf">Anastas, Galata Köprüsü’nün altında tanıştığı restoratörün tarif ettiği mağazayı eliyle koymuş gibi buldu. Tezgâhtarlardan birine yaklaşıp aradığı kişinin ismini söyledi. Aldığı cevap, “Benim!” oldu.</p>

    <p class="paragraf">Genç adam tezgâhtara, ismini kimden aldığını ve neden özel olarak kendisiyle konuşmak istediğini anlattı ve “Kısacası, yardımınıza ihtiyacımız var!” dedi.</p>

    <p class="paragraf">Viktor, Anastas’ın son üç kelimeye yaptığı vurguyu gayet iyi hissetti, ne cevap vereceğini merak ederek tezgâhtara baktı.</p>

    <p class="paragraf">Tam da beklediği gibi, “Anlaşıldı!” dedi tezgâhtar. Sanki, “Gereği yapılacaktır!” der gibi bir edası vardı.</p>

    <p class="paragraf">Böyle olunca, dev adam gayriihtiyari “direniş” olgusu üzerine düşünmeye koyuldu.</p>

    <p class="paragraf">Eğer aynı dava uğruna direniyorsanız, normal koşullarda belki de hiç anlaşamayacağınız bir yabancıyla, aniden, üstelik ölümüne dost oluyordunuz. Viktor’un aklına Avrupa’nın çeşitli yerlerinde Nazi zulmüne karşı direnen halkların verdikleri mücadeleler geldi. Romanlara ve filmlere de konu olan İspanya İçsavaşı’na, Fransız direnişçilerine, İtalyan partizanlarına dair film kareleri gözünün önünden sel olup aktı.</p>

    <p class="paragraf">Viktor düşünmeyi sürdürürken, tezgâhtar kullanmaları gereken ipi seçmiş, kesmiş, iki ucunu bir çakmak marifetiyle yakmıştı bile.</p>

    <p class="paragraf">Ardından çeşitli kutulardan Anastas ve Viktor’un hayatları boyunca bir kez bile görmedikleri birkaç metal parça almış, tanıtmaya koyulmuştu.</p>

    <p class="paragraf">“Bunun adı karabina... Bu sekizli... Şu kemeri kullanacaksınız... En fazla sekiz metre yüksekliğe çıkacağınız ve sonra bir daha asla ihtiyacınız olmayacağı için kask vermiyorum... Daha ince olan bu ipi ise, güvenlik için kullanacaksınız...”</p>

    <p class="paragraf">Tezgâhtar malzemeleri tamamladıktan sonra, Anastas’ı da alarak iki katlı mağazanın üst katından sarkan ve uygulamada kullanılan halatın altına götürdü. Önce anlattı, sonra tatbik etti, ardından genç adamdan tekrarlamasını istedi.</p>

    <p class="paragraf">Anastas hiçbir zorlukla karşılaşmayıp ilk uygulamada başarılı olunca alkışladı ve “Bravo!” diye bağırdı. Ardından sesini iyice düşürdü, “Şu direnişçileri neden seviyorum biliyor musunuz?” diye sordu.</p>

    <p class="paragraf">Viktor ve Anastas “Bilmiyoruz!” deyince cevabı yapıştırdı.</p>

    <p class="paragraf">“Akıllı insanlar da onun için. Her şeyi bir kerede anlıyorlar. Anlamakla kalmıyor yapıyorlar da.”</p>

    <p class="paragraf">İki arkadaş, dağcılık malzemeleri satan mağazadan, yeni edindikleri dostlarının kulağına, “Her yer Taksim her yer direniş!” diye fısıldayarak çıktılar.</p>

    <p class="arabaslik_sol" id="_idParaDest-91">Restoratörle Buluşma</p>

    <p class="paragraf">Viktor yol boyu, dağcılık malzemeleri satan mağazada aklına gelenlerden söz etti. Direnişçi tezgâhtarın kendisinde uyandırdığı duygu ve düşünceleri anlattı.</p>

    <p class="paragraf">İkisi de genç olan iki adam, sihirli olanın insanlar değil “direnişin ruhu” olduğu görüşünde birleştiler.</p>

    <p class="paragraf">Anastas da arkadaşına, büyük direnişin ilk gününde Büyükada’dan Kabataş’a doğru giderken başından geçenleri anlattı. Kazancı Yokuşu’nun tepesine gelince, nasıl bir an kendisini Apollonius zannettiğini ve tıpkı onun gibi konuşmaya başladığını söyledi. Sıraselviler Caddesi’nin arka sokaklarında, insanların birbirleriyle olan dayanışmasını anlatırken tıpkı o günkü gibi gözleri yaşardı. Taksim Hastanesi faslına geldiğinde, konuşacak hali kalmamıştı. Sadece, “Bilmeni isterim ki o gün gördüğüm manzaraları hayatımın sonuna kadar unutamayacağım” diyebildi.</p>

    <p class="paragraf">İki arkadaş Pudding Shop’a zamanında ulaştılar.</p>

    <p class="paragraf">Onlar oturduktan sadece birkaç dakika sonra, restoratör genç kapıda göründü. Tüm gülümsemesiyle gelip iki papazın karşısında yerini aldı.</p>

    <p class="paragraf">Anastas sırt çantasından çıkardığı naylon torbayı “Eksik olup olmadığına bir bakar mısın?” diye uzatınca, torbayı açmadan “Yok!” cevabını verdi. “Çünkü az önce arkadaşımla konuştum. Neler verdiğini bana söyledi.”</p>

    <p class="paragraf">“İkinizi de çok sevmiş. Tabii ki nereye tırmanacağınızı, ne yapacağınızı bilmiyor ama sizi ona gönderdim diye bana çok teşekkür etti. Bir de tabii, direne direne kazanacağız dedi.”</p>

    <p class="paragraf">Restoratör sözlerini tamamladıktan sonra naylon torbayı alıp kendi sırt çantasının içine koydu. Sonra dönüp en sakin sesiyle konuştu.</p>

    <p class="paragraf">“Her şey yolunda gidecek. Merak etmeyin.”</p>

    <p class="paragraf">Ve birkaç yeni bilgi daha verdi.</p>

    <p class="paragraf">“Dün gördüğünüz inşaat alanının içinde, ikinizin rahatlıkla saklanabileceğiniz bir yer oluşturduk.”</p>

    <p class="paragraf">Sonra daha önce Galata Köprüsü’nün altında buluştuklarında konuşmuş oldukları planın üzerinden bir kez daha geçmek için cebinden bir kalem çıkardı, bir peçeteyi önüne açtı ve anlatırken çizmeye çalıştı.</p>

    <p class="paragraf">“Şu aralıktan, saat tam 17.00’de inşaat alanına gireceksiniz. Siz geldiğinizde biz paravanın önünde olacağız ve içeriye girişinizi maskeleyeceğiz. Çok küçük bir ihtimal ama güvenlik filan ses ederse, arkadaşımız olduğunuzu söyleyeceğiz.”</p>

    <p class="paragraf">Restoratör “Anlaşıldı mı?” der gibi iki papazın gözlerine baktı. İkisi de başlarını sallayınca, konuşmasına kalem ve peçeteyi de kullanarak devam etti.</p>

    <p class="paragraf">“Saklanacağınız yer şurası. Bana verdiğiniz eşyaları aynen bu şekilde orada bulacaksınız. Biz inşaat alanını terk ederken, kimse açıp bakmasın diye, bulunacağınız yerin önüne birkaç hafif eşya koyacağız. Gece bulunduğunuz yerden dışarıya çıkarken dikkatli olun, düşürüp ses yapmalarına yol açmayın.”</p>

    <p class="paragraf">Viktor ve Anastas, yine anladıklarını ifade eder tarzda başlarını salladılar.</p>

    <p class="paragraf">“İnşaat alanından en son benim ve arkadaşımın çıkacağımızdan emin olun. Yani o alanda duyacağınız son sesler bizimkiler olacak. Restorasyonla uğraşanların çıkış saati müzeyi ziyarete gelenlerin çıkış saatleriyle aşağı yukarı aynı. Müze boşalınca, güvenlik görevlileri her yeri didik didik ararlar. Tuvaletler, karanlık köşeler, aklınıza gelebilecek her noktaya bakarlar. Bazen inşaatın içine de girerler ama üstleri başları toz olmasın diye derinleri pek kurcalamazlar.”</p>

    <p class="paragraf">Anastas, “Kaç gibi bulunduğumuz yerden çıkmamız uygun olur?” diye sordu.</p>

    <p class="paragraf">Restoratör onu “03.30” diye cevapladı. Daha önce Galata Köprüsü’nün altında söylemiş olduğu sözleri tekrarladı.</p>

    <p class="paragraf">“Güvenlik görevlilerinin her saat başında müzenin içini turlamaları gerekiyor. Çeşitli zamanlarda yaptığımız konuşmalardan anladığımız kadarıyla, üst katlara hiç çıkmıyorlar. İşiniz bir saatte bitmezse 04.00’e ve sonraki saat başlarına on dakika kala ve on dakika geçe lamba yakmayın, karanlık bir köşeye çekilin ve sessiz olarak durun. Kimse size fark etmez. Dün de dediğim gibi, döktüğünüz toprağa aldırmayın. Kazacağınız yere ve aşağıya dökülen toprağa sıva düşmüş havası verin. Dünyanın en eski yapılarından biri olduğu için, bu tür durumlar normal karşılanıyor. Yerde ayak izi bırakmamaya dikkat edin.”</p>

    <p class="paragraf">Restoratör konuşmasını tamamlamış gibi davranınca, Viktor kafasını kurcalayan, daha önce Anastas’ın da dile getirdiği bir soruyu yeniden sordu.</p>

    <p class="paragraf">“Alarm tesisatının çalışmadığından ve söylediğin yolu takip ettiğimizde güvenlik kameralarının görüntüleri dışında kalacağımızdan emin misiniz?”</p>

    <p class="paragraf">“Bugün yine kontrol ettim. Bırakın alarmın çalmasını, tesisatı bile sökülmüş vaziyette. Arkadaşınıza da söylediğim gibi takılmasına daha çok var. Aynı zamanda elektrik tesisatı da yenileneceği için, çalışan altı tane güvenlik kamerası bırakılıp ötekileri sökülmüş durumda. Söylediğim hattı takip ederseniz, onların görüş açılarına girmezsiniz.”</p>

    <p class="paragraf">Anastas bir aksilik olmasın diye, cevabını bildiği bir soruyu da sormadan edemedi.</p>

    <p class="paragraf">“İşimizi bitirir bitirmez bizi saklayacağınız yere gireceğiz ve sizin sabahleyin işe gelmenizi bekleyeceğiz. Doğru hatırlıyorum değil mi?”</p>

    <p class="paragraf">“Doğru. Müze ziyaretçileri ile bizim giriş saatimiz aynıdır. Biz her zaman onlardan biraz daha geç kalırız. Yarın ben ve arkadaşım öteki çalışanlardan erken geleceğiz. İnşaat alanına girdiğimizi duyacaksınız. Aldığınız şey her ne ise onu ve kullanacağınız malzemeleri saklandığınız yerde bırakıp çıkın.”</p>

    <p class="paragraf">Restoratörün bu sözleri üzerine Viktor, “Peki, bulacağımızı umut ettiğimiz şey, daha sonra müzeden nasıl çıkacak?” diye sordu.</p>

    <p class="paragraf">İki papaza yardımcı olacak iki restoratör bu konuyu da düşünmüşlerdi.</p>

    <p class="paragraf">“Siz çıkıp buraya gelirsiniz. Ben acil işim çıkmış gibi yapıp izin alacağım. Kendi çantamdaki eşyaları orada bırakıp sizin eşyalarınızı onların yerine koyacağım ve doğrudan buraya getireceğim.”</p>

    <p class="paragraf">Anastas, “Paravanın içinden çıkışımız konuştuğumuz gibi olacak değil mi?” diye sordu emin olmak için.</p>

    <p class="paragraf">“Ben paravanın dışında bulunan güvenlik görevlilerinin yerlerini kontrol edeceğim ve size en uygun çıkışı işaret edeceğim. Arkadaşımla birlikte, tulumlarımız üzerimizde olarak, girerken yapacağımız gibi çıkarken de sizi maskelemeye çalışacağız. En kötü ihtimalle, arkadaşımızmışsınız da orada karşılaşmışız gibi davranırız.”</p>

    <p class="paragraf">Restoratör, “Soracağınız başka bir şey var mı?” dedi son olarak.</p>

    <p class="paragraf">Anastas ve Viktor birbirlerine baktılar ve “Yok!” dediler.</p>

    <p class="paragraf">“O halde...” derken bu kez saatine baktı. “Bir buçuk saat sonra Ayasofya’da görüşürüz” diyerek masadan kalktı.</p>

    <p class="paragraf">Restoratörle aralarında geçen konuşma Viktor ve Anastas’ın içine sinmişti.</p>
  </div>
</body>
</html>
