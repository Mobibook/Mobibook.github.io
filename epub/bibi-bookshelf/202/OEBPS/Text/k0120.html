<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2 class="sigil_not_in_toc" style="text-align: right;"><b>17</b></h2>

  <h2 id="sigil_toc_id_19" style="text-align: right;"><b>Cadılar</b></h2>

  <p>Lyra kontrolsüz bir şekilde inledi ve titredi, sanki kalbini neredeyse donduracak kadar soğuk bir sudan çekip çıkarılmış gibi. Pantalaimon öylece onun giysilerinin içinde, çıplak tenine yaslanmış yatıyor, severek onu kendine getirmeye çalışıyordu. Ama her an bir içki ya da öyle bir şey hazırlamakta olan Mrs. Coulter'ın ve hepsinden önemlisi, sadece Pantalaimon'un gördüğü sırada sert küçük parmaklarını Lyra'nın vücudunda çabucak dolaştırmış olan altın maymunun farkındaydı. Maymun belini de yoklamış ve içindekilerle muşamba keseyi hissetmişti.</p>

  <p>"Kalk otur da bunu iç, canım," dedi Mrs. Coulter. Yumuşak kolu, Lyra'nın sırtına sarılıp onu kaldırdı.</p>

  <p>Lyra kendini kastı, ama Pantalaimon'un ona şöyle düşünmesiyle hemen gevşedi: Ancak numara yaptığımız sürece emniyetteyiz. Gözlerini açtı, ıslak olduklarını fark etti ve hem şaşırıp hem utanarak, ağladı, ağladı.</p>

  <p>Mrs. Coulter halden anlar sesler çıkardı, içkiyi maymunun ellerine verip, Lyra'nın gözlerini mis kokulu bir mendille kuruladı.</p>

  <p>"Ağla ağlayabildiğin kadar, yavrucuğum," dedi o yumuşacık sesle. Lyra durabildiği anda durmaya karar verdi. Gözyaşlarını tutmaya çalıştı, dudaklarını birbirine bastırdı, hâlâ göğsünü sarsan hıçkırıkları yuttu.</p>

  <p>Pantalaimon da aynı oyunu oynadı: kandır onları, kandır onları. Fare oldu ve maymunun pençelerindeki içeceği koklamak için Lyra'nın elinden uzaklaştı. Zararsızdı: kaynamış sarı papatya suyu, hepsi o kadar. Tekrar Lyra'nın omuzuna tırmandı ve fısıldadı: "İç."</p>

  <p>Lyra doğruldu, sıcak fincanı iki eliyle tuttu, bir yudumladı, bir soğuşun diye üfledi. Gözlerini yerde tuttu. Şimdiye kadar yaptığından çok daha büyük bir gayretle numara yapması gerekiyordu.</p>

  <p>"Lyra, bir tanem," diye mırıldandı Mrs. Coulter, onun saçını okşayarak. "Seni sonsuza dek kaybettik sanmıştım! Ne oldu? Kayıp mı oldun? Biri seni daireden mi aldı?"</p>

  <p>"Evet," diye fısıldadı Lyra.</p>

  <p>"Kimdi, canım?"</p>

  <p>"Bir adamla bir kadın."</p>

  <p>"Partideki konuklar mı?"</p>

  <p>"Sanırım. Sizin aşağıda bir şeye ihtiyacınız olduğunu söylediler, ben de almaya indim, beni yakaladılar ve arabayla bir yere götürdüler. Ama onlar durunca çabucak dışarı koştum, kaçıp saklandım ve bir daha asla beni yakalayamadılar. Ama nerede olduğumu bilmiyordum..."</p>

  <p>Yeni bir hıçkırıkla kısa bir süre sarsıldı, ne var ki şimdiki hıçkırık öncekiler kadar şiddetli değildi, ayrıca ona hikayesinin bir sonucu süsü verebilirdi.</p>

  <p>"Ve dönüş yolunu bulmak için oralarda dolaştım ama bu Hamhumlar beni yakaladı... başka çocuklarla birlikte bir kamyonete koyup bir yere götürdüler, büyük bir binaya, nerededir bilmem."</p>

  <p>Geçen her saniyeyle birlikte, ağzından çıkan her cümleyle, biraz daha güçlendiğini hissediyordu. Ve şimdi de aşina ama zor bir şey, sonuçları önceden hemen hemen hiç bilinmeyecek bir şey yaptığı, yani yalan söylediği için, bir tür ustalık hissetti, aletiyometrenin ona verdiği türden bir karmaşıklık ve kontrol duygusu. Açık biçimde imkansız olan bir şey söylememeye dikkat etmeliydi; bazen belirsiz konuşmalı, bazı yerde de inanılır ayrıntılar uydurmalıydı; kısacası, sanatçı olmak gerekiyordu.</p>

  <p>"Seni bu binada ne kadar tuttular?" dedi Mrs. Coulter.</p>

  <p>Lyra'nın kanallarda yolculuğu ve çinganlarla geçirdiği süre haftaları bulmuştu: o süreyi hesaba katması gerekiyordu. Hamhumlar'la Trollesund'a bir yolculuk icat etti, sonra kasabaya ilişkin gözlemlerinden doğan ayrıntılarla bezeli bir kaçış hikayesi, Einarsson'un barında bütün işleri yapan hizmetçi olarak geçmiş bir süre, daha içerilerde bir çiftçi ailesi için çalışarak yaşanan günler ve nihayet Samoyed'ler tarafından yakalanıp Bolvangar'a getirilmek.</p>

  <p>"Ve onlar az daha -az daha kesiyorlardı-"</p>

  <p>"Sus, canım, sus. Neler olup bittiğini öğreneceğim."</p>

  <p>"Ama bunu niye yapacaklardı ki? Ben hiçbir yanlış yapmadım! Bütün çocuklar orada neler oluyor diye korkuyor, kimse bilmiyor. Ama korkunç. Her şeyden kötü... Neden bunu yapıyorlar, Mrs. Coulter? Neden böyle zalimler?"</p>

  <p>"Sakin ol, sakin ol... Emniyettesin, canım. Sana artık bunu asla yapmayacaklar. Artık burada olduğunu biliyorum, emniyettesin ve bir daha asla tehlikede olmayacaksın. Kimse sana zarar vermeyecek, Lyra bir tanem; kimse canını yakmayacak... "</p>

  <p>"Ama öteki çocuklara yapıyorlar! Niye?"</p>

  <p>"Ah, hayatım-"</p>

  <p>"Toz, değil mi?"</p>

  <p>"Sana bunu söylediler mi? Doktorlar mı söyledi?"</p>

  <p>"Çocuklar biliyor. Bütün çocuklar bundan söz ediyor, ama kimse bilmiyor. Ve az daha bana yapıyorlardı -bana söylemelisiniz! Sır olarak saklamaya hakkınız yok, artık yok!"</p>

  <p>"Lyra... Lyra, Lyra. Bir tanem, bunlar büyük, zor fikirler, Toz vesaire. Çocukların kaygılanacağı bir şey değil. Ama doktorlar bunu çocuklara kendi iyilikleri için yapıyor, sevgilim. Toz kötü bir şey, yanlış bir şey, fena ve tehlikeli bir şey. Büyükler ve cinlerine toz öyle derinden bulaşmıştır ki, onlar için çok geçtir artık. Yardım edilemez. .. Ama çocuklarda süratli bir operasyon, onların buna karşı güvende olmalarını sağlar. Toz bir daha onlara asla yapışmaz. Güvenlik içinde olurlar artık, mutlu ve-"</p>

  <p>Lyra küçük Tony Makarios'u düşündü. Birden öne eğilip öğürdü. Mrs. Coulter geriye çekilip onu bıraktı.</p>

  <p>"İyi misin, canım? Banyoya git-"</p>

  <p>Lyra iyice bir yutkundu, gözlerini ovuşturdu.</p>

  <p>"Bize bunu yapmanız gerekmez," dedi. "Bırakın gidelim. Bahse girerim ki Lord Asriel, neler olduğunu bilseydi, kimsenin bunu yapmasına izin vermezdi. Eğer onda Toz varsa, sizde Toz varsa, Jordan Başkanı'nda ve başka bütün büyüklerde varsa, zararsız olmalı. Buradan çıktığım zaman dünyadaki bütün çocuklara durumu anlatacağım.</p>

  <p>Hem, o kadar iyiyse neden bana yapmalarına engel oldunuz? Bıraksaydınız, yapsaydılar. Memnun olmalıydınız."</p>

  <p>Mrs. Coulter başını sallıyor, mahzun, bilgece bir tebessümle gülümsüyordu.</p>

  <p>"Bir tanem," dedi, "iyi olan şeylerin bir kısmı bazen birazcık canımızı yakar ve elbette sen üzülürsen, başkalarının da üzülmesi doğal... Ama bu cininin senden alındığı anlamına gelmiyor. Hâlâ orada! Hey yarabbi, buradaki büyüklerin çoğu da aynı operasyondan geçti. Hemşireler yeterince mutlu görünüyor, değil mi?"</p>

  <p>Lyra gözlerini kırpıştırdı. Birden onların tuhaf boş bakışlı meraksızlığını, pıtır pıtır giden küçük cinlerinin neden uykuda yürüyormuş gibi göründüğünü anlamıştı.</p>

  <p>Bir şey söyleme, diye düşündü kendi kendine ve ağzını sıkıca kapadı.</p>

  <p>"Bir tanem, kimse bir çocuk üzerinde önce denemeden bir operasyon yapmayı hayal bile etmez. Ve kimse bin yıl geçse bir çocuğun cinini bütün bütün çekip almaz! Küçücük bir kesik, hepsi bu, sonra da her şey huzurlu oluyor. Sonsuza kadar! Anlıyorsun ya, cinin sen küçükken harika bir arkadaş ve yoldaş ama ergenlik dediğimiz çağda ki kısa süre sonra sen de o yaşta olacaksın, bir tanem, cinler her türlü belalı düşünce ve duyguya yol açıyor ve işte Toz'a kapıyı açan da bu. Ondan önce çabucak küçük bir operasyon yapılırsa, başın tamamen beladan kurtuluyor. Ve cinin de seninle kalıyor, sadece... artık bağlı değil. Tıpkı... tıpkı harika bir ev hayvanı gibi diyelim istersen. Dünyanın en iyi ev hayvanı!</p>

  <p>Bunu istemez miydin?"</p>

  <p>Ah, kötü kalpli yalancı, ah, ne utanmazca palavralar atıyordu böyle! Ve Lyra bunların yalan olduğunu bilmese bile (Tony Makarios; kafeslere tıkılmış o cinler), gene de onun söylediklerinden şiddetli bir tutkuyla nefret ederdi. Sevgili ruhu, kalbinin cesur yoldaşı kesilip de pıtır pıtır yürüyen bir ev hayvanı düzeyine indirilecek, öyle mi? Lyra nefretle parladı parlayacak gibiydi, Pantalaimon da onun kollarında bütün biçimlerinin en çirkini, en berbatı olan sansara dönüşmüş halde, hırladı.</p>

  <p>Ama bir şey demediler. Lyra, Pantalaimon'a sık sıkı sarıldı, Mrs. Coulter onun saçını okşadı.</p>

  <p>"Papatyanı iç bitir," dedi usulca. "Senin için şuracıkta bir yatak yaptırırız. Geri dönüp öteki kızlarla yatakhaneyi paylaşmana gerek yok, tam ben küçük asistanımı yeniden bulmuşken. Gözde asistanımı! Dünyanın en iyi asistanı. Biliyor musun, Londra'yı altüst edip seni aradık, bir tanem. Polise ülkenin her kentinde seni arattık. Ah, seni öyle özledim ki! Yeniden bulduğum için ne kada mutlu olduğumu anlatamam... "</p>

  <p>Bu sırada altın maymun huzursuz huzursuz geziniyor bazen masaya tüneyip kuyruğunu sallıyor, hemen sonra Mrs. Coulter'a yapışıp kulağına yavaşça bir şeyler fısıldıyor, hemen ardından da kuyruğu dimdik, bir aşağı bir yukarı dolaşıyordu. Mrs. Coulter'ın sabırsızlığını açığa vuruyordu, elbette ve sonunda o da kendini daha fazla tutamadı.</p>

  <p>"Lyra, canım," dedi, "sanırım sen oradan ayrılmadan önce Jordan Başkanı sana bir şey verdi. Doğru, değil mi Sana bir aletiyometre verdi. Ama mesele şu: onun değildi ki versin. Ona emanet edilmişti. Üstünde taşınmayacak kadar değerlidir, sahiden -biliyor musun, dünyada onlardan sadece iki ya da üç tane kaldı! Sanırım Başkan onu sana, Lord Asriel'in eline geçer umuduyla verdi. Bana söylememeni tembih etti, değil mi?"</p>

  <p>Lyra ağzını büktü.</p>

  <p>"Evet, anlıyorum. Eh, aldırma şekerim, çünkü bana söylemedin zaten, değil mi? Sözünü bozmadın. Ama dinle, canım, ona gerçekten iyi göz kulak olunması gerekir. Korkarım öyle ender ve narin ki, onu daha fazla riske atamayız."</p>

  <p>"Peki, niye Lord Asriel'e verilmesin?" dedi Lyra, kıpırdamadan.</p>

  <p>"Yaptığı şey yüzünden. Sürgüne gönderildi, biliyorsun, çünkü aklında tehlikeli ve kötücül bir şey var. Planını tamamlamak için ona aletiyometre gerek ama inan bana canım, insanın yapacağı en son şey ona aletiyometreyi vermek olmalı. Jordan Başkanı maalesef yanılmıştı Ama şimdi artık bildiğine göre, bana vermen aslında daha iyi olur değil mi? Seni onu taşıma derdinden ve ona göz kulak olma kaygısından kurtarır - hem üstelik nasıl bir bulmacaydı kim bilir, böyle aptal eski bir şeyin neye yarayacağını merak etmek... "</p>

  <p>Lyra kendi kendine, nasıl, ama nasıl olup da bu kadını öylesine cazip ve akıllı bulduğunu merak etti.</p>

  <p>"Onun için de eğer şimdi yanındaysa, canım, ona göz kulak olayım diye bana versen daha iyi olur. Belindeki kemerde, değil mi? Evet, akıllıca bir iş yapmışsın, öyle gözden uzakta tutarak... "</p>

  <p>Elleri Lyra'nın etekliğindeydi, az sonra sert muşambayı çözüyordu. Lyra gerildi. Altın maymun yatağın ayak ucunda çömelmiş, küçük siyah elleri ağzında, beklentiyle titriyordu. Mrs. Coulter, kemeri Lyra'nın belinden çekti ve kesenin düğmelerini açtı. Hızlı hızlı soluyordu. Siyah kadife kumaşı çıkarıp katlarını açtı, Iorek Byrnison'ın yaptığı teneke kutuyu buldu.</p>

  <p>Pantalaimon yeniden kedi olmuş, atlamaya hazır bekliyordu. Lyra bacaklarını büküp Mrs. Coulter'dan uzaklaştı ve vakti gelince o da koşabilsin diye onları aşağı, yere uzattı.</p>

  <p>"Bu da ne?" diye sordu Mrs. Coulter, eğleniyormuş gibi. "Ne komik eski bir teneke! Emniyette olsun diye mi buraya koydun, canım? Bunca yosun... Özenli davranmışsın, değil mi? İlkinin içinde bir teneke daha! Hem de lehimlenmiş! Bunu kim yaptı, canım?"</p>

  <p>Dikkatini tenekeyi açmak üzerinde öyle bir toplamıştı ki, cevabını beklemedi. El çantasında, bir sürü farklı aksesuarı olan bir çakı vardı, bir bıçak ağzını çekip kapağın altına soktu.</p>

  <p>Birden odayı kızgın bir vızıldama doldurdu.</p>

  <p>Lyra ve Pantalaimon yerlerinden kıpırdamadılar. Hayret eden, meraklanan Mrs. Coulter, kapağı çekti ve altın maymun bakmak için yaklaşıp eğildi.</p>

  <p>Sonra şaşkınlık verici bir anda casus-sineğin siyah sureti tenekeden fırlayıp çıktı ve büyük bir hızla maymunun yüzüne çarptı.</p>

  <p>Maymun haykırdı, kendini geriye attı. Elbette Mrs. Coulter'ın da canı yanıyordu; o da maymunla birlikte acı ve korkuyla bağırdı ve küçük kurgu mekanizmalı şeytan onun üzerine tırmandı, göğsünden boğazına, yüzüne doğru.</p>

  <p>Lyra bir an bile tereddüt etmedi. Pantalaimon kapıya sıçradı, Lyra da hemen onun ardına takıldı, kapıyı koparırcasına açıp hayatında koşmadığı kadar hızla koştu.</p>

  <p>"Yangın alarmı!" diye bağırdı Pantalaimon, onun önü sıra uçarken.</p>

  <p>Lyra bir sonraki köşede bir düğme gördü, çaresiz yumruğuyla camı kırdı. Yatakhanelere doğru koşmaya devam etti, başka bir alarmı kırdı, sonra bir başkasını daha. İnsanlar koridora çıkmaya, sağa-sola bakınıp yangını aramaya başladı.</p>

  <p>O sırada mutfağa yaklaşmıştı ve Pantalaimon aklına hemen bir düşünce getirdi, Lyra hızla içeri girdi. Bir an sonra bütün gaz musluklarını açmış, en yakın ocağa bir kibrit tutmuştu. Sonra bir raftan bir un çuvalı sürükledi, onu bir masanın kenarına savurdu ki patlasın ve havayı beyazla doldursun, çünkü bir alevin yakınında una böyle bir şey yapılırsa patlayacağını duymuştu.</p>

  <p>Sonra dışarı fırladı ve son hızla kendi yatakhanesine koştu. Artık koridorlar doluydu: çocuklar, heyecandan kızarmış, oraya buraya koşuyorlardı, kaçmak kelimesi kulaktan kulağa dolaşıyordu. En büyük olanlar giysilerin saklandığı depolara gidiyor, daha küçükleri de yanları sıra sürüklüyorlardı. Yetişkinler her şeyi kontrol etmeye çalışıyor ve hiçbirisi neler olup bittiğini bilmiyordu. Her yerde bağıran, ittiren, ağlayan, itişen insanlar vardı.</p>

  <p>Bütün bu süre zarfında Lyra ve Pantalaimon ok gibi yatakhaneye yönelmişler, hızla oraya doğru gidiyorlardı ve tam oraya yaklaşmışlardı ki arkalarında bütün binayı sarsan tok bir patlama meydana geldi.</p>

  <p>Diğer kızlar kaçmıştı: oda boştu. Lyra dolabını bir köşeye çekti, üstüne çıktı, kürkleri tavandan çıkardı, eliyle aletiyometreyi arandı. Hâlâ oradaydı. Kürkleri çabucak giydi, kukuletasını öne çekti. Kapıdaki serçe biçimindeki Pantalaimon seslendi:</p>

  <p>"Şimdi!"</p>

  <p>Dışarı koştu. Şans eseri şimdiden soğuk hava için uygun giysiler bulmuş olan birkaç çocuk koridor boyuna ana girişe doğru koşuyorlardı, onlara katıldı, ter içindeydi kalbi çarpıyordu. Ya kaçacağını, ya öleceğini biliyordu.</p>

  <p>Yol kapalıydı. Mutfaktaki yangın hızla büyümüştü ve artık un mu gaz mı, bir şey çatının bir kısmını aşağı indirmişti. İnsanlar yakıcı soğuğa çıkmak için bükülmüş payandalar ve kirişlere tırmanıyorlardı. Kuvvetli bir gaz kokusu vardı. Sonra birincisinden daha yakında ve daha gürültülü olan ikinci patlama geldi. Darbe, birçok insanı yere yıkarken, korku ve acı çığlıkları havayı doldurdu.</p>

  <p>Lyra zorlukla doğruldu ve Pantalaimon'un, diğer cin çığlıkları ve kanat çırpışları arasında, "Buradan! Buradan!" diye seslenmesiyle, kendini molozların üstüne çekti. Soluduğu hava donmuştu, çocuklar dışarıda giyilecek giysilerini bulmuş olsalar bari diye ümit etti; doğrusu, istasyondan kaçıp da soğuktan ölmek hiç de hoş olmazdı.</p>

  <p>Şimdi sahiden de bir yangın vardı. Gece göğü altındaki çatıya çıktığında, binanın yanındaki büyük bir deliğin kenarlarını yalayan alevleri gördü. Ana girişte çocuklar ve yetişkinlerden oluşan bir kalabalık vardı, ama artık yetişkinler daha endişeliydi, çocuklar da daha fazla korkmuştu: çok, çok daha korkmuş.</p>

  <p>"Roger! Roger!" diye seslendi Lyra ve bir baykuşun keskin gözlerine sahip olan Pantalaimon, öterek onu gördüğünü söyledi.</p>

  <p>Bir an sonra, birbirlerini bulmuşlardı.</p>

  <p>"Hepsine benimle gelmelerini söyle!" diye bağırdı Lyra onun kulağına.</p>

  <p>"Gelmezler -hepsi paniğe kapılmış-"</p>

  <p>"Onlara kaybolan çocuklara neler yaptıklarını söyle Koca bir bıçakla cinlerini kesiyorlar! Bu akşamüstü neler gördüğünü söyle onlara -serbest bıraktığımız bütün o cinleri! Onlara eğer kaçmazlarsa, başlarına aynı şeyin geleceğini söyle!"</p>

  <p>Roger dehşet içinde, ağzı açık kalakaldı, ama daha sonra aklını başına topladı ve en yakındaki tereddütlü çocuklar grubuna koştu. Lyra da aynı şeyi yaptı ve mesaj gruptan gruba geçerken bazı çocuklar feryat ederek cinlerine korkuyla sıkı sıkıya sarıldı.</p>

  <p>"Benimle gelin!" diye haykırdı Lyra. "Yardım geliyor! Açık araziye çıkmamız gerek! Koşun hadi!"</p>

  <p>Çocuklar onu duydu ve çizmeleri sepsert olmuş karda pat pat sesler ve gıcırtılar çıkararak Lyra'yı izlediler, kapalı bölmeden ışıkların oluşturduğu yola doğru ilerlediler.</p>

  <p>Gerilerinde yetişkinler bağırıyordu, binanın bir başka kısmı çökerken, bir gümbürtü ve tangırtı duyuldu. Kıvılcımlar havaya saçıldı ve alevler, yırtılan kumaşınkine benzer bir sesle yükseldi; ama bunun içinden de başka bir ses duyuldu, korkutacak kadar yakından gelen, vahşi bir ses. Lyra bunu daha önce hiç duymamıştı, ama hemen ne olduğunu anladı: Tatar muhafızların kurt-cinlerinin ulumasıydı bu. Kendini tepeden tırnağa bitkin hissetti, pek çok çocuk korkuyla geri döndü, sendeleyerek durdular, çünkü ileride ilk Tatar muhafız, süratli ama vurulmak bilmez bir koşuyla, tüfeği hazır, yanıbaşında kuvvetle koşan cininin kurşuni siluetiyle, gelmişti.</p>

  <p>Sonra bir başkası geldi ve bir başkası. Hepsi yastıklı zırh giymişlerdi ve gözleri yoktu -en azından miğferlerinin kar yarıklarının gerisinde göz namına bir şey görünmüyordu. Görülebilecek gözler, tüfek namlularının yuvarlak siyah uçlarıyla, kurt cinlerin çenelerinden akan salyanın üstünde parıldayan sarı gözlerinden ibaretti.</p>

  <p>Lyra durakladı. Bu kurtların ne kadar korkutucu olduğunu hayal bile etmemişti. Ve de Bolvangar'daki insanların büyük tabuyu ne kadar rahatlıkla bozduklarını bildiği için, şimdi bu salyalar damlayan dişlerin düşüncesi onu ürkütüyordu...</p>

  <p>Tatarlar, yanlarında kendileri kadar disiplinli ve idmanlı cinleriyle birlikte koşup, ışıklı caddeye giden giriş boyunca tek sıra durdular. Bir dakika sonra ikinci bir sıra olacaktı, çünkü daha da fazlası geliyordu ve onların arkasında daha da vardı. Lyra umutsuzlukla düşündü: çocuklar askerlerle dövüşemez. Oxford Çamuryatakları'nda, tuğla yakıcıların çocuklarına çamur parçaları attıkları savaşlar gibi değildi bu.</p>

  <p>Ya da öyleydi belki! Üzerine üzerine gelen bir tuğla yakıcı oğlanın geniş yüzüne nasıl bir avuç dolusu balçık attığını hatırladı. Gözlerini ovuşturup temizlemek için durmuştu, sonra da şehirli çocuklar üstüne atlamıştı.</p>

  <p>Lyra o zaman çamurda duruyordu. Şimdi karda duruyordu.</p>

  <p>Tıpkı o öğleden sonra yaptığı gibi, ama şimdi ölümüne kararlı, bir tutam kar avuçladı ve en yakındaki askere fırlattı.</p>

  <p>"Gözlerine isabet ettirin!" diye bağırdı ve bir tane daha attı.</p>

  <p>Diğer çocuklar da ona katıldı, sonra birinin cininin aklına kartopunun yanında bir kırlangıç olarak uçmak ve onu doğrudan doğruya hedefin göz yarıklarına doğru dürtmek geldi -derken hepsi buna katıldı. Birkaç dakika içinde Tatarlar tükürerek ve küfrederek, sıkışmış karı gözlerinin önündeki dar yarıktan elleriyle süpürmeye çalışarak, sendeleye sendeleye dolaşıyorlardı.</p>

  <p>"Hadi!" diye bağırdı Lyra ve kendini ışıklı caddeye çıkan kapıya doğru attı.</p>

  <p>Çocukların hepsi, onun arkasından atıldılar; kurtların ısırdı ısıracak çenelerinden uzak kaçmaya çalışarak caddeden aşağı, ötedeki onları çağıran açık arazinin karanlığına doğru koşabildiklerince hızlı koştular.</p>

  <p>Arkalarından sert bir çığlık yükseldi, bir subay bağırarak emir veriyordu. Onlarca tüfek emniyeti aynı anda açıldı, sonra bir başka çığlık duyuldu ve gergin bir sessizlik çöktü; sadece kaçan çocukların yere vuran ayakları ve soluk soluğa nefes alışları duyuluyordu.</p>

  <p>Nişan alıyorlardı. İsabet ettirmemeleri söz konusu değildi.</p>

  <p>Ama daha ateş edemeden Tatarlar'dan birinden nefesi kesilmiş gibi bir ses geldi, bir başkasından ise bir şaşkınlık feryadı yükseldi.</p>

  <p>Lyra durup dönünce, karda, sırtında gri tüylü bir okla yatan bir adam gördü. Kıvranıyor, kasılıyor, kan tükürüyordu; diğer askerler de oku kim attı diye sağa sola bakmıyordu. Ancak görünürde okçu yoktu.</p>

  <p>Sonra bir ok dosdoğru gökyüzünden uçarak geldi ve başka bir adamı başının arkasından vurdu. Adam anında düştü. Subay'ın haykırışıyla, herkes karanlık gökyüzüne baktı.</p>

  <p>"Cadılar!" dedi Pantalaimon.</p>

  <p>Gerçekten de onlardı: çok yükseklerde, üzerine binip uçtukları bulut-çamı dallarının iğnelerinden hava geçerken çıkan tıslama ve hışırtılar eşliğinde süzülüp gelen, düzensiz, zarif siyah şekiller. Lyra bakarken, biri aniden aşağı yöneldi, bir ok attı: bir adam daha düştü.</p>

  <p>Sonra bütün Tatarlar tüfeklerini havaya kaldırıp karanlığa alev saçtılar, hiçliğe, gölgelere, bulutlara ateş ettiler ve gittikçe üzerlerine daha fazla ok yağdı.</p>

  <p>Ama komutayı elinde bulunduran subay çocukların neredeyse uzaklaşmış olduklarını görünce bir mangaya arkalarından gitmelerini emretti. Çocukların bazıları çığlık attı. Ve sonra da daha fazlası çığlık attı, artık ilerlemiyor, şaşkınlık içinde geri dönüyorlardı, ışıklı caddenin gerisindeki karanlıktan üstlerine atlayan canavarca şekil onları dehşete düşürmüştü.</p>

  <p>"Iorek Byrnison!" diye bağırdı Lyra, göğsü sevinçten neredeyse çatlayarak.</p>

  <p>Saldırı halindeki zırhlı ayı, ona ivme veren kendi ağırlığı dışındaki herhangi bir ağırlığın bilincinde değil gibiydi. Neredeyse flu halde, Lyra'nın yanından hızla geçti, Tatarlar'a cepheden bindirdi ve askerleri, cinleri, tüfekleri dört bir yana savurdu. Sonra durdu, çevik bir atletik güçle şimşek gibi döndü ve ona en yakın olan muhafızlara, iki yana birer tane olmak üzere iki müthiş darbe vurdu.</p>

  <p>Bir kurt cin şimşek gibi üzerine atladı: Iorek dişi kurdu havada biçti, içinden parlak bir ateş fışkıran kurt karlara düştü ve tıslayıp uluduktan sonra yok oldu. İnsanı da aynı anda öldü.</p>

  <p>Bu çifte saldırı karşısında Tatar subay tereddüt etmedi. Bağırarak verilmiş bir dizi emrin ardından adamlar ikiye bölündü: biri cadıları uzak tutmak, daha çok sayıda askerden oluşan bölüm de ayıyı alt etmek üzere. Askerler muhteşem bir cesarete sahipti. Dörtlü gruplar halinde tek dizlerinin üstüne çöktüler ve sanki atış poligonundaymış gibi tüfeklerini ateşlediler, Iorek'in heybetli cüssesi onlara doğru atılırken yerlerinden bir santim bile kıpırdamadılar. Bir an sonra ölmüşlerdi.</p>

  <p>Iorek yeniden saldırdı, bir yana döndü, biçti, hırladı, ezdi; bu sırada kurşunlar eşekarısı ya da sinekmişcesine etrafında uçuşuyordu, ona hiç mi hiç zararları olmuyordu. Lyra çocukları ilerlemeye, ışıkların ötesindeki karanlığa gitmeye teşvik etti. Uzaklaşmalıydılar, çünkü Tatarlar ne kadar tehlikeli olursa olsun, Bolvangar'daki yetişkinler daha da tehlikeliydi.</p>

  <p>Bu yüzden de çocukları harekete geçirmek için seslendi, çağırdı, itekledi. Arkalarındaki ışıklar kara uzun gölgeler düşürmeye başladığında Lyra kalbinin kutup gecesinin koyu karanlığına ve temiz soğuğuna doğru sevgiyle uzandığını; tıpkı şimdi kendi süratinden zevk duyan bir yabani tavşan olmuş Pantalaimon'un yaptığı gibi onu sevmek için ileri doğru atıldığını hissetti. "Nereye gidiyoruz?" dedi biri.</p>

  <p>"Burada kardan başka bir şey yok!"</p>

  <p>"Bir kurtarma ekibi geliyor," dedi Lyra onlara. "Elli ya da daha fazla çingan var. Bahse girerim, sizlerin de akrabalarınız vardır. Bir çocuk kaybeden bütün çingan aileler birini gönderdi."</p>

  <p>"Ben çingan değilim," dedi bir oğlan.</p>

  <p>"Fark etmez. Gene de seni alıp götürürler."</p>

  <p>"Nereye?" dedi biri, ters ters.</p>

  <p>"Eve," dedi Lyra. "Buraya bunun için geldim, sizi kurtarmaya, çinganları da sizi eve götürsünler diye buraya getirdim. Biraz daha gidersek buluruz onları. Ayı onların yanındaydı, çok uzakta olamazlar."</p>

  <p>"O ayıyı gördün mü?" diyordu bir oğlan. "O cini ortadan biçtiğinde -adam da biri kalbini çıkarmış gibi hemencecik oluverdi!"</p>

  <p>"Cinlerin öldürülebildiğini bilmiyordum," dedi bir başkası.</p>

  <p>Şimdi hepsi konuşuyordu; heyecan ve rahatlama, herkesin dilini çözmüştü. Konuşmalarının da bir sakıncası yoktu, yeter ki ilerlemeyi sürdürsünler.</p>

  <p>"Doğru mu," diye sordu bir kız, "orada o söylenenleri sahiden yapıyorlar mı?"</p>

  <p>"Evet," dedi Lyra. "Birini cini olmadan göreceğim aklımdan bile geçmezdi. Ama buraya gelirken bu cinsiz küçük oğlanı tek başına bulduk. Boyuna cinini istiyordu, nerede diyordu, beni bulacak mı? Adı Tony Makarios'tu."</p>

  <p>"Onu tanıyorum!" dedi biri, diğerleri de ona katıldı. "Evet, onu alıp götürdüler, bir hafta oldu... "</p>

  <p>"Eh işte, cinini kesip almışlar," dedi Lyra, onları nasıl etkileyeceğini bilerek. "Onu bulmamızdan az sonra öldü. Kesip aldıkları bütün cinleri, orada, gerideki bir kare binada kafeslerde saklamışlar."</p>

  <p>"Doğru," dedi Roger. "Lyra da yangın alarmı sırasında onları dışarı saldı."</p>

  <p>Billy Costa, "Evet, gördüm onları!" dedi. "Önce ne olduklarını anlamadım ama o kazla birlikte uçtuklarını gördüm."</p>

  <p>"Ama niye yapıyorlar ki bunu?" diye sordu bir oğlan.</p>

  <p>"Niye insanların cinlerini kesip alıyorlar? İşkence bu! Niye yapıyorlar?"</p>

  <p>"Toz," diye önerdi biri, kendinden emin olmaksızın.</p>

  <p>Ama oğlan küçümseyerek güldü. "Tozmuş!" dedi. "Yok, öyle şey! Bunu uydurdular! Ben buna inanmıyorum."</p>

  <p>"Hey," dedi biri, "zepline neler oluyor, bakın!"</p>

  <p>Hepsi geriye baktı. Göz kamaştırıcı ışıkların ötesinde kavganın hâlâ sürdüğü yerde, havagemisinin uzun gövdesi artık bağlama direğinde serbestçe süzülmüyordu- bağlı olmayan ucu aşağı sarkmıştı, arkasında da bir küre yükseliyordu-</p>

  <p>"Lee Scoresby'nin balonu!" diye bağırdı Lyra ve eldivenli ellerini sevinçle çırptı.</p>

  <p>Diğer çocuklar şaşıp kalmışlardı. Lyra onları ileri doğru güderken, aeronotun nasıl olup da balonunu bu kadar uzağa getirdiğini merak ediyordu. Ne yaptığı ortadaydı, iyi de bir fikirdi, balonunu onların gazıyla doldurmak, onların gazını alıp kaçarak arkalarından gelmelerini önlemek.</p>

  <p>"Hadi, kımıldayın, yoksa donarsınız," dedi Lyra, çünkü çocukların bazıları soğukta titriyor, inliyordu ve cinleri de ince tiz seslerle ağlıyordu.</p>

  <p>Pantalaimon bunu sinir bozucu buldu ve bir kutup porsuğu olarak bir kızın, omuzuna uzanmış hafiften hafiften mızıldayan sincap cinini tersledi.</p>

  <p>"Paltosunun içine gir! Kendini büyüt, onu da ısıt!" diye hırladı ve kızın korkan cini, hemen kömür-ipeğinden anorağın içine süzüldü.</p>

  <p>Ancak mesele, kömür ipeğinin normal kürk kadar sıcak olmayışıydı, içi boş kömür-ipek elyaflarla ne kadar doldurulmuş olursa olsun. Çocukların bazıları öyle kat kat giyinmişti ki yürüyen mantarlara benziyorlardı, ama giysileri soğuktan çok uzaktaki fabrikalar ve laboratuvarlarda yapılmıştı, soğukla gerçek anlamda başa çıkamıyorlardı. Lyra'nın kürkü lime lime görünüyor ve pis kokuyordu ama sıcağı içeride tutuyordu.</p>

  <p>"Çinganları hemen bulmazsak, dayanamayacaklar," diye fısıldadı Pantalaimon'a.</p>

  <p>Cini de ona, "Öyleyse onları hareket halinde tut," dedi. "Yere uzanırlarsa bittiler demektir. Farder Coram'ın ne dediğini biliyorsun... "</p>

  <p>Farder Coram Lyra'ya Kuzey'e yaptığı seyahatlere ilişkin pek çok hikaye anlatmıştı; Mrs. Coulter da -tabii, onunkiler doğruysa. Ama ikisi de bir nokta hakkında açık konuşmuşlardı, hep ilerlemeye devam etmen gerekiyordu.</p>

  <p>"Ne kadar gitmemiz gerek?" dedi küçük oğlan.</p>

  <p>Bir kız, "Bizi ölelim diye burada yürütüyor," dedi.</p>

  <p>"Orada olacağıma burada olurum, daha iyi," dedi biri.</p>

  <p>"Ben olmam! İstasyon sıcak. Yiyecek var, sıcak içecekler var, her şey var."</p>

  <p>"Ama yangın da var!"</p>

  <p>"Burada ne yapacağız biz? Bahse girerim açlıktan öleceğiz..."</p>

  <p>Lyra'nın zihni, cadılar gibi süratli ve dokunulmaz biçimde uçan karanlık sorularla doluydu ve bir yerlerde, erişebildiği yerin az ötesinde, hiç anlamadığı bir görkem ve heyecan vardı.</p>

  <p>Ama bu onun kuvvetini artırdı ve kızlardan birini bir kar yığınının içinden çekip kaldırdı, ayak sürüyen bir oğlanı itti ve hepsine seslendi: "Yürümeye devam edin. Ayının izinden gidin! O çinganlarla geldi, ayakizleri de bizi çinganların olduğu yere götürecek. Yürüyün, yeter!"</p>

  <p>Büyük büyük kar taneleri düşmeye başlamıştı. Çok geçmeden Iorek Byrnison'un izlerini tamamen örteceklerdi. Şimdi Bolvangar ışıklarını göremedikleri, ateşin parıltısı da solgun bir ışıltı halini aldığı için, tek ışık karla kaplı yerin hafif parlaklığından geliyordu. Kara bulutlar gökyüzünü örtmüştü, ay da yoktu, da; ancak çocuklar dikkatle baktıkları zaman Iorek Byrnison'un karda açtığı derin izleri seçebiliyorlardı. Lyra gerektiği zaman teşvik etti, zorbaca davrandı, vurdu, yarı yarıya taşıdı, küfretti, itti, sürükledi, şefkatle kaldırdı ve Pantalaimon (her çocuğun cininin durumuna bakarak) ona her seferinde neyin gerekli olduğunu söyledi.</p>

  <p>Onları oraya götüreceğim, deyip duruyordu kendi kendine. Onları almaya geldim ve lanet olsun, götüreceğim.</p>

  <p>Roger da onun yaptıklarını yapıyordu, Billy Costa ise, gözleri çoğundan keskin olduğu için, önden gidiyordu.</p>

  <p>Çok geçmeden kar öylesine yoğunlaşmıştı ki, kaybolmamak için birbirlerine tutunmak zorunda kaldılar ve Lyra, belki diye düşündü, birbirimizin yanında yatıp öylece ısınsak... Karda çukurlar kazsak...</p>

  <p>Bir şeyler duyuyordu. Bir yerlerde bir motorun hırıltısı vardı; bir zeplinin ağır gümbürtüsü gibi değil de, bir eşekarısının vızıltısı gibisinden, daha tiz bir şey. Bir duyuluyor, bir kayboluyordu.</p>

  <p>Ve ulumalar... Köpekler mi? Kızak köpekleri? O da uzaktan geliyordu, emin olmak zordu, milyonlarca kar tanesiyle üstü örtülmüş, hafifçe üfüren rüzgar esintileriyle bir oraya bir buraya savruluyordu. Çinganların kızak köpekleri olabilirdi ya da tundranın yabani ruhları, hatta kayıp çocukları için ağlayan o özgür bırakılmış cinler...</p>

  <p>Bir şeyler görüyordu... Karda ışık yoktu, değil mi? Onlar da hayal olmalıydı... Ya da belki bir daire çizmişlerdi ve sendeleye sendeleye gene Bolvangar'a gidiyorlardı.</p>

  <p>Ama bunlar küçük sarı fener ışınlarıydı, anbarik ışıkların beyaz parıltısı değil. Ve hareket ediyorlardı, ulumalar daha da yakından geliyordu. Uyuyakalıp kalmadığını doğru dürüst anlayamadan, Lyra tanıdıklar arasında buldu kendini, kürklü erkekler onu havaya kaldırıyordu:</p>

  <p>John Faa'nın güçlü kolu onu tuttuğu gibi yerden uzaklaştırmıştı ve Farder Coram sevinçle gülüyordu; tipide görebildiği her yerde çinganlar çocukları kızaklara koyuyor, kürklerle örtüyor, onlara çiğnemeleri için fok eti veriyordu. Ve Tony Costa oradaydı, Billy'ye sarılıyor, sonra yavaşça yumrukluyor, ardından gene sarılıyor ve keyfinden onu sarsıyordu. Ve Roger...</p>

  <p>"Roger bizimle geliyor," dedi Farder Coram'a. "İlk başta almak için geldiğim oydu. Sonunda Jordan'a gideceğiz. O gürültü de neyin nesi-"</p>

  <p>Gene o hırıldamaydı, o motor, normalinden on bin kat büyük, çıldırmış bir casus-sinek gibi.</p>

  <p>Aniden bir darbe onu yere serdi ve Pantalaimon onu savunamadı, çünkü altın maymun-&nbsp;</p>

  <p>Mrs. Coulter-</p>

  <p>Altın maymun Pantalaimon'la güreşiyor, onu ısırıyor tırmalıyordu. Pantalaimon ise o kadar çok şekil değiştiriyordu ki, onu görmek zordu; o da dövüşüyordu: sokuyor, yırtıyor, parçalıyordu. Kürkler içindeki yüzü çok yoğun duygularla parlayan Mrs. Coulter ise, Lyra'yı motorlu bir kızağın arka tarafına sürüklüyordu. Lyra da cini gibi var gücüyle mücadele ediyordu. Kar öyle şiddetle yağıyordu ki, kendi küçük tipileri içinde tecrit olmuş gibiydiler, kızağın anbarik ışıkları da sadece birkaç parmak ötedeki anafor gibi dönen büyük kar tanelerini gösteriyordu.</p>

  <p>"İmdat!" diye haykırdı Lyra, gözleri kör eden karda oracıkta olan ve hiçbir şey görmeyen çinganlara. "Yardım edin! Farder Coram! Lord Faa! Ah, Tanrım, yardım edin!"</p>

  <p>Mrs. Coulter tiz bir feryatla, Kuzey Tatarları'nın dilinde bir buyruk verdi. Kar dönerek açıldı ve oradaydılar; kurt cinleri yanlarında hırlayan, tüfekli bir manga. Komutanları Mrs. Coulter'ın mücadele ettiğini görünce Lyra'yı, sanki oyuncak bebekmiş gibi tek eliyle yakalayıp kızağa attı, Lyra da orada afallamış, sersemlemiş halde kalakaldı.</p>

  <p>Çinganlar neler olup bittiğini anlayınca bir tüfek patladı, sonra bir diğeri. Ama göremediğiniz hedeflere ateş etmek, hele kendi tarafınızdan olanları da göremiyorsanız, tehlikelidir. Şimdi kızağın çevresinde sıkışık bir grup oluşturmuş olan Tatarlar, gönüllerine göre kara ateş etmekte serbestti, çinganlar ise Lyra'yı vurma korkusuyla karşılık veremiyordu.</p>

  <p>Ah, ne büyük hayalkırıklığı duyuyordu! Hem de ne yorgunluk!</p>

  <p>Hâlâ sersemlemiş halde, başı çınlayarak kendini yukarı çekti ve Pantalaimon'un hâlâ çaresizce maymunla dövüşmeyi sürdürdüğünü gördü; kutup porsuğu dişleri altın bir kola sıkı sıkıya geçmişti, artık değişmiyordu ama amansızca tutunuyordu. Ya o kimdi? Roger değildi, değil mi?</p>

  <p>Evet, Roger'dı, yumrukları ve ayaklarıyla Mrs. Coulter'a vuruyor, başını onun başına çarpıyordu, ama bir sineği savuşturan biri gibi ona kuvvetle vuran bir Tatar tarafından yere çalındı. Şimdi her şey bir görüntü oyunu halini almıştı: beyaz, siyah, hızla gözlerinin önünden geçen yeşil kanatlar, dağınık gölgeler, uçuşan ışıklar-</p>

  <p>Büyük bir girdap yerden yığınla kar kaldırıp kenara fırlattı ve Iorek Byrnison, metale çarpan metalin çıkardığı tangırtılar ve gacırtılarla, boş kalan alana atladı. Bir an sonra o koca çeneler sağı solu ısırmış, bir pençe zırhlı bir göğsü açmıştı; beyaz dişler, kara demir, kırmızı ıslak kürk- Derken bir şey onu kuvvetle yukarı kaldırdı, Lyra Roger'ı da yakalamış, onu Mrs. Coulter'ın ellerinden çekip almıştı ve sıkıca tutuyordu. Çocukların ikisinin de cinleri, etraflarını daha büyük bir hareketlilik sararken hayretle çırpman tiz sesli birer kuştu şimdi. Lyra yanında, havada bir cadı gördü: yükseklerdeki o zarif düzensiz kara gölgelerden biriydi, ancak şimdi dokunulacak kadar yakındı. Ve cadının çıplak ellerinde bir yay vardı, çıplak soluk kollarını (bu dondurucu havada!) kullanarak yayı çekti, sonra da sadece bir metre ötedeki zırhlı ve karanlık bir Tatar kukuletasının göz yarığına bir ok atıverdi.</p>

  <p>Ve hızla giden ok içeri girdi, yarısı da arkadan çıktı, adamın kurt cini daha toprağa erişemeden, sıçramasının ortasında yok oldu.</p>

  <p>Yukarı! Lyra ve Roger havalara sürüklendiler ve kendilerini giderek zayıflayan parmaklarla bir bulut çamı dalma tutunurken buldular; dalın üzerinde genç bir cadı dengeli bir zerafetle, yay gibi gergin oturuyordu. Sonra cadı sola eğildi, orada giderek yaklaşan koca bir karaltı belirdi ve yer göründü.</p>

  <p>Lee Scoresby'nin balonunun sepetinin yanında kara devrilircesine indiler.</p>

  <p>"Atla içeri," diye seslendi Teksaslı, "ve tabii, arkadaşını da getir. O ayıyı gördün mü?"</p>

  <p>Lyra üç cadının, gaz torbasının havaya yükselme eğilimini demirleyen, bir kayanın etrafına dolanmış bir halatı tuttuklarını gördü.</p>

  <p>"Gir içeri!" diye haykırdı Roger'a ve sepetin deri kaplı kenarının üstünden tırmanıp, içerideki karlı yığına düştü. Bir an sonra Roger da tepesine düşmüştü, ardından kükreme ile hırlama arasında güçlü bir ses yeri göğü sarstı.</p>

  <p>"Hadi, Iorek! Binsene, azizim!" diye haykırdı Lee Scoresby ve ayı, hasırların ve eğilen tahtaların çıkardığı korku uyandırıcı gıcırtının arasında, yandan içeri girdi.</p>

  <p>O anda aeronot kolunu indirerek işaret verdi, cadılar da halatı bıraktı.</p>

  <p>Balon hemen yükseldi ve Lyra'nın inanmakta zorluk çektiği bir hızla yukarı, karla yoğunlaşmış havaya süzüldü. Bir an sonra yer sisler içinde kaybolmuştu ve gittikçe daha büyük bir hızla yükseldiler, Lyra hiçbir roketin toprağı bunca çabuk terk edebileceğini sanmazdı. Sepetin zemininde, ivmenin basıncıyla, Roger'a sarılmış olarak yattı.</p>

  <p>Lee Scoresby alkış tutuyor, gülüyor, vahşi Teksas sevinç çığlıkları atıyordu; Iorek Byrnison sakin sakin zırhını çözüyor, bütün bağlantılara ustalıkla tırnağını takıp hepsini açıyor, sonra da ayrı ayrı parçaları bir yığın halinde topluyordu. Dışarıda bir yerlerde, bulut çamı iğneleriyle cadı giysilerine çarpıp içlerinden geçen havanın çıkardığı hışırtılar, cadıların onlara bu yükseklikte de refakat ettiğini gösteriyordu.</p>

  <p>Yavaş yavaş Lyra'nın nefesi, dengesi ve kalp atışları normale döndü. Doğrulup etrafa baktı.</p>

  <p>Sepet sandığından çok daha büyüktü. Kenarlara felsefe aletleri dizilmişti, ayrıca kürk yığınları, şişelenmiş hava ve içinden geçtikleri yoğun siste seçilmeyecek kadar küçük ya da kafa karıştırıcı olan bir sürü şey vardı "Bu bir bulut mu?" diye sordu.</p>

  <p>"Elbette. Arkadaşın buzdan bir sarkıta dönmeden onu kürke sar. Burası soğuk ama daha da soğuk olacak."</p>

  <p>"Bizi nasıl buldunuz?"</p>

  <p>"Cadılar. Seninle konuşmak isteyen bir cadı hanım var. Buluttan kurtulunca yönümüzü tayin ederiz, sonra da oturup sohbet edebiliriz."</p>

  <p>"Iorek," dedi Lyra, "geldiğin için sağ ol."</p>

  <p>Ayı homurdandı, kürkündeki kanı yalamak için yerleşti. Onun ağırlığı yüzünden sepet bir yana yatıyordu ama önemi yoktu. Roger ihtiyatlı görünse de Iorek Byrnison onu ancak bir kar tanesi kadar fark etmiş görünüyordu. Lyra sepetin ayaktayken ancak çenesinin altına gelen kenarına yapışarak ve anafor gibi dönen buluta faltaşı gibi açılmış gözlerle bakarak kendini oyaladı.</p>

  <p>Balon sadece birkaç saniye sonra bulutun içinden tamamen çıkmıştı, gene hızla yükselerek semalara doğru süzüldü.</p>

  <p>Ne manzara ama!</p>

  <p>Balon tam üstlerinde şişip muazzam bir eğri oluşturmuştu. Yukarıda ve ileride Aurora parıldıyordu, şimdiye kadar gördüğünden çok daha parlak ve görkemliydi.</p>

  <p>Her yerdeydi, ya da hemen hemen her yerde, onlar da adeta onun bir parçasıydılar. Büyük parlak şeritler çırpan melek kanatları gibi titreyip açılıyordu; ışıklı görkem çağlayanları, görünmez kayalıklardan aşağı, anafor gibi dönen havuzlara dökülüyor ya da koskocaman şelaleler gibi asılı duruyorlardı.</p>

  <p>Lyra bunlar karşısında soluğunu tuttu ve sonra da aşağı bakınca neredeyse aynı derecede harikulade bir manzaraya tanık oldu.</p>

  <p>Gözün görebildiğince, her yönde ufka kadar, beyazlıktan oluşan bir deniz aralıksız uzanıyordu. Orada burada yumuşak zirveler ya da buhardan ibaret yarlar açılıyordu ama büyük kısmı katı bir buz kitlesini andırıyordu.</p>

  <p>Ve bunun içinden birli, ikili ya da daha büyük gruplarda küçük siyah gölgeler yükseliyordu; onca zerafete sahip o düzensiz şekiller, bulut çamından dallarına binmiş cadılar.</p>

  <p>Hiçbir çaba harcamadan, hızla yukarı, balona doğru uçuyor, yön tayin etmek için bir şu yana bir bu yana yatıyorlardı. Ve içlerinden biri, Lyra'yı Mrs. Coulter'dan kurtaran okçu, dosdoğru sepetin yanında uçtu, Lyra da onu ilk kez açıkça gördü.</p>

  <p>Gençti -Mrs. Coulter'dan daha genç ve sarışın, parlak yeşil gözlü; bütün cadılar gibi siyah ipek şeritler vardı sırtında, ama kürkü, kukuletası ya da eldiveni yoktu. Soğuğu hiç hissetmiyor gibiydi. Alnında kırmızı küçük çiçeklerden basit bir zincir vardı. Bulut çamı dalına, sanki atmış gibi biniyordu, Lyra'nın şaşkınlık dolu bakışından bir metre kadar ötede onun dizginlerini çekti sanki. "Lyra?"</p>

  <p>"Evet! Siz de Serafina Pekkala mısınız?"</p>

  <p>"Benim."</p>

  <p>Lyra Farder Coram'ın onu niye sevdiğini, bu sevginin niye onun kalbini kırdığını anlayabiliyordu, bunların ikisini de daha az önce bilmiyor olsa bile. Farder Coram yaşlanıyordu; güçsüz düşmüş ihtiyar bir adamdı; o ise kuşaklarca genç olacaktı.</p>

  <p>"Sembol okuyucu sende mi?" dedi Cadı. Sesi Aurora'nın tiz yabani şarkısını öyle andırıyordu ki, Lyra onun tatlı sesini dinlemekten az daha ne demek istediğini anlamayacaktı.</p>

  <p>"Evet. Cebimde, emniyette."</p>

  <p>Büyük kanat çırpışları birinin daha geldiğini haber verdi, çok geçmeden de yeni gelen, Serafina Pekkala'nın yanı sıra kayarcasına uçuyordu: cadının kurşuni renkteki erkek kaz ciniydi bu. Kısaca konuştu, sonra yönünü değiştirerek, yükselmeye devam eden balonun etrafında geniş bir daire çizdi.</p>

  <p>"Çinganlar Bolvangar'ı harap etmiş," dedi Serafina Pekkala. "Yirmi iki muhafızı ve personelden dokuz kişiyi öldürmüşler, halen ayakta duran binaların her bölümünü ateşe vermişler. Tamamen yok edeceklermiş."</p>

  <p>"Ya Mrs. Coulter?"</p>

  <p>"Ondan iz yok."</p>

  <p>"Peki ya çocuklar? Çocukların hepsi emniyette mi?"</p>

  <p>"Her biri. Hepsi emniyette."</p>

  <p>Yabani bir çığlık attı ve diğer cadılar daireler çizerek balona doğru uçtular.</p>

  <p>"Mr. Scoresby," dedi. "Halat, lütfen."</p>

  <p>"Hanımefendi, minnettarım. Hâlâ yükseliyoruz. Sanırım bir müddet daha yukarı çıkmayı sürdürürüz. Bizi kuzeye çekmek için sizden kaç kişi gerekir?"</p>

  <p>Cadı sadece, "Güçlüyüz," dedi.</p>

  <p>Lee Scoresby, gaz torbasının üstünden uzanan ve sepetin asılı olduğu halatları bir araya toplayan deri kaplı demir halkaya sağlam bir halatı geçiriyordu. Sıkıca tutturunca, halatın serbest ucunu dışarı fırlattı, birden altı cadı ona doğru hızla geldi, yakaladı ve bulut çamı dallarını Kuzey Yıldızı'na doğru yönelterek çekmeye başladılar.</p>

  <p>Balon o yönde hareket etmeye başlayınca, Pantalaimon bir deniz kırlangıcı olarak sepetin kenarına tünemeye geldi. Roger'ın cini de bakmaya çıktı, ama hemen gerisin geri içeri süründü, çünkü Roger mışıl mışıl uyuyordu. Tıpkı Iorek Byrnison gibi. Sadece Lee Scoresby uyanıktı, sakin sakin ince bir puroyu çiğniyor ve aletlerini gözlüyordu.</p>

  <p>"Ee, Lyra," dedi Serafina Pekkala. "Lord Asriel'e niye gittiğini biliyor musun?"</p>

  <p>Lyra şaşırmıştı. "Ona aletiyometreyi götürmek için, tabii!" dedi.</p>

  <p>Bu soru üzerinde daha önce hiç düşünmemişti; besbelliydi. Sonra onu harekete geçiren ilk nedeni hatırladı, o kadar geride kalmıştı ki neredeyse unutmuştu.</p>

  <p>"Ya da... Kaçmasına yardımcı olmak için. Evet, bu işte. Oradan çıkmasına yardım edeceğiz."</p>

  <p>Ama bunu söylediği anda kulağına saçma göründü Svalbard'dan kaçmak ha? İmkansız!</p>

  <p>"Hiç değilse, denemek için," diye yiğitçe ekledi. "Niye?"</p>

  <p>"Sanırım sana anlatmam gereken şeyler var," dedi Serafina Pekkala.</p>

  <p>"Toz hakkında mı?" Lyra'nın öğrenmek istediği ilk şey buydu.</p>

  <p>"Evet, o ve başka şeyler hakkında. Ama şimdi yorgunsun ve uzun bir uçuş olacak. Sen uyanınca konuşuruz."</p>

  <p>Lyra esnedi. Çene çatlatan, akciğer patlatan bir esnemeydi, hemen hemen bir dakika sürdü, ya da ona öyle geldi ve Lyra ne kadar mücadele ederse etsin, uykunun gelişini önleyemiyordu. Serafina Pekkala sepetin kenarı üzerinden bir elini uzatarak onun gözlerine dokundu ve Lyra zemine çöktü, Pantalaimon kanat çırpıp yanına geldi, değişip ermin oldu, kızın boynundaki uyuma yerine sokuldu.</p>

  <p>Cadı, kuzeye, Svalbard'a doğru giderlerken dalını sepetin yanında sabit bir hıza oturttu.</p>
</body>
</html>
