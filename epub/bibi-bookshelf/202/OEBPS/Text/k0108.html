<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2 class="sigil_not_in_toc" style="text-align: right;"><b>5</b></h2>

  <h2 id="sigil_toc_id_6" style="text-align: right;"><b>Kokteyl Parti</b></h2>

  <p>Onu izleyen günlerde Lyra her yere Mrs. Coulter'la birlikte gitti, hani sanki kendisi de bir cinmiş gibi. Mrs. Coulter bir sürü insan tanıyordu ve her türden değişik yerde buluşuyorlardı. Sabahleyin Kraliyet Arktik Enstitüsü'nde bir coğrafyacılar toplantısı olabilirdi, Lyra yanda oturup dinlerdi ve sonra Mrs. Coulter şık bir restoranda öğle yemeği için bir politikacı ya da kilise mensubuyla buluşabilirdi, Lyra'yla çok ilgilenirler, ona özel yemekler ısmarlarlardı; o da kuşkonmazın nasıl yenileceğini ve şekerli ekmeğin tadının neye benzediğini öğrenirdi. Derken öğleden sonra biraz daha alışverişe çıkabilirlerdi, çünkü Mrs. Coulter keşif seferine hazırlanıyordu ve alınacak kürkler, muşambalar, su geçirmez çizmeler vardı, ayrıca uyku tulumları ile bıçaklar ve Lyra'nın kalbini şenlendiren çizim aletleri. Ondan sonra çay içmeye gidebilir, Mrs. Coulter kadar güzel ya da başarılı olmasa da onun kadar iyi giyinmiş hanımlarla buluşabilirlerdi: kadın âlimlerden, çingan tekne annelerinden ya da kolej hizmetkarlarından bambaşka bir cinsiyet olabilecekmiş kadar farklı kadınlar, tehlikeli güçleri ve şıklık, cazibe ve zarafet gibi nitelikleri olan bir cinsiyet. Lyra bu durumlar için pek hoş şeyler giyerdi, hanımlar onu pohpohlar ve bu sanatçı ya da şu politikacı ya da o âşıklar hakkında- ki zarif, lezzetli konuşmalarına dahil ederlerdi.</p>

  <p>Ve akşam olunca Mrs. Coulter Lyra'yi tiyatroya götürebilirdi ve orada gene konuşulacak ve hayran bırakılacak bir sürü göz alıcı insan olurdu, çünkü Mrs Coulter Londra'daki her önemli insanı tanıyormuş gibi görünüyordu.</p>

  <p>Bütün bu diğer etkinliklerin arasında Mrs Coulter ona coğrafya ile matematiğin temel bilgilerini öğretirdi.</p>

  <p>Lyra'nın bilgisinde büyük boşluklar vardı, büyük kısmı fareler tarafından yenmiş bir dünya haritası gibi, çünkü Jordan'da ona parça parça ve bağlantısız bir şekilde ders verirlerdi: bir Genç Âlim onu yakalayıp şu-şu konuda ders vermek için görevlendirilir, dersler surat asmakla geçen bir hafta kadar devam ederdi, ta ki, Lyra, Âlim'in içini ferahlatarak gelmeyi "unutana" kadar. Ya da bir Âlim ona ne öğretmesi gerektiğini unutur ve uzun uzun o andaki araştırmasının, artık her neyse, konusu üzerine eğitirdi. Bilgisinin böyle yamalı bir halde olmasına şaşmamak gerekirdi. Atomlar ve temel zerrecikleri, anbaromanyetik şarjları ve dört temel gücü biliyordu, parça parça bir deneysel tanrıbilim bilgisi vardı ama güneş sistemi hakkında hiçbir şey bilmiyordu. Hatta Mrs. Coulter bunu fark edip de yeryüzü ile diğer beş gezegenin nasıl güne çevresinde döndüklerini anlatınca, Lyra bu şakaya kahkahayla güldü.</p>

  <p>Ancak, bazı şeyler bildiğini göstermeye de hevesliydi, bu yüzden de Mrs. Coulter ona elektronları anlatırken, bir uzman edasıyla, "Evet, negatif yüklü zerrelerdir," dedi "Biraz Toz gibi, ama Toz hiçbir şeyle yüklü değildir."</p>

  <p>O bunu söyler söylemez Mrs. Coulter'in cini ona bakmak için kafasını tak diye çevirdi ve küçük bedenindeki bütün altın tüyler havalandı, sanki yüklü olan oymuş gibi tüyleri diken diken oldu. Mrs. Coulter elini onun sırtına koydu.</p>

  <p>"Toz mu?" dedi.</p>

  <p>"Evet. Bilirsiniz, uzaydan, o Toz."</p>

  <p>"Sen Toz hakkında ne biliyorsun, Lyra?"</p>

  <p>"Ah, uzaydan gelir, insanları aydınlatır, eğer bunu görecek özel türde bir kameran varsa. Ama çocukları değil. Çocukları etkilemez."</p>

  <p>"Sen bunu nereden öğrendin?"</p>

  <p>O sırada Lyra odada güçlü bir gerilim olduğunun farkına varmıştı, çünkü Pantalaimon ermin kılığında kucağına büzülmüştü ve şiddetle titriyordu.</p>

  <p>"Jordan'da biri," dedi Lyra, kaçamak bir cevapla. "Kim olduğunu unuttum. Sanırım Âlimler'den biriydi." "Derslerinden birinde miydi?"</p>

  <p>"Evet, olabilir. Ya da belki sadece geçerken duydum. Evet, sanırım öyleydi. Bu Âlim, sanırım Yeni Danimarka'dandı, Vaiz'le Toz hakkında konuşuyordu, ben de oradan geçiyordum, ilginç gelince de elimde olmadan durup dinledim. Böyle oldu işte."</p>

  <p>"Anlıyorum," dedi Mrs. Coulter.</p>

  <p>"Doğru mu, bana söylediği? Yanlış mı anlamışım?"</p>

  <p>"Eh, bilmiyorum. Eminim ki sen benden çok biliyorsundur. Şimdi, elektronlara dönelim..."</p>

  <p>Daha sonra Pantalaimon, "Cininin bütün tüyleri dikilmişti ya," dedi. "Ben o sırada arkasındaydım, kadın onun kürkünü öyle sımsıkı tuttu ki parmaklarının eklemleri bembeyaz oldu. Sen göremedin. Tüyleri yatışana kadar çok uzun zaman geçti. Senin üstüne atlayacak sandım."</p>

  <p>Hiç şüphe yok ki tuhaftı; ama ikisi de bundan ne çıkaracaklarını bilmiyorlardı.</p>

  <p>Bunlara ek olarak, son derece usulca ve incelikle verildikleri için hiç ders duygusu uyandırmayan başka tür dersler de vardı. İnsan saçını nasıl yıkar; hangi rengin kendisine yakıştığına nasıl karar verir; hiç kırılmaya, gücenmeye yol açmayacak sevimlilikte nasıl hayır denir; nasıl ruj, pudra, koku sürülür? Elbette Mrs. Coulter Lyra'ya bu son sanatları doğrudan doğruya öğretmedi, ama makyaj yaparken Lyra'nın onu gözlediğini biliyordu ve kozmetikleri nereye koyduğunu görmesine dikkat etti, kendi başına araştırıp, onları kendi kendine denemesi için zaman tanıdı.</p>

  <p>Zaman geçti, sonbahar kışa döndü. Lyra bazen Jordan Koleji'ni düşünüyordu ama şimdi yaşadığı hareketli hayatın yanında Kolej küçük ve sessiz kalıyordu. Arada bir Roger'ı da düşünüp kendini huzursuz hissetse de, hep gidilecek bir opera ya da giyilecek yeni bir elbise vardı, ya da Kraliyet Arktik Enstitüsü'nün ziyaret edilmesi gerekiyordu, böyle olunca da Roger'ı yeniden unutuyordu.</p>

  <p>Lyra'nın onun yanında kaldığı süre yaklaşık altı haftayı bulunca, Mrs. Coulter bir kokteyl parti düzenlemeye karar verdi. Lyra, kutlanacak bir şey olduğu izlenimine kapılmıştı, hem de Mrs. Coulter ne olduğunu asla söylemediği halde. Çiçek ısmarladı, ikram servisini yapanlarla kanepeleri, içkileri tartıştı ve kimi davet edeceklerine karar vermek için Lyra ile bütün bir akşam geçirdi.</p>

  <p>"Başpiskopos mutlaka gelmeli. Onu dışarıda bırakamam, en nefret verici ihtiyar züppe olsa da. Lord Boreal şehirdeymiş, eğlencelidir. Ve Prenses Postnikova. Sence Erik Andersson'u davet etmek doğru olur mu? Acaba onu kabul etmenin vakti geldi mi diye düşünüyorum... "</p>

  <p>Erik Anderson son zamanların gözde dansçısıydı.</p>

  <p>Lyra'nın "kabul etmek"in ne demek olduğu konusunda en ufak bir fikri yoktu, ama gene de görüşünü bildirmek hoşuna gidiyordu. Mrs. Coulter'ın önerdiği bütün isimleri itaatkarca, ama feci yazım yanlışları yaparak yazdı,</p>

  <p>Mrs. Coulter sonunda onlardan vazgeçince de hemen üstlerini çizdi.</p>

  <p>Lyra yatmaya gidince, Pantalaimon yastıktan fısıldadı:</p>

  <p>"Asla Kuzey'e gitmeyecek! Bizi sonsuza dek burada tutacak. Ne zaman kaçacağız?"</p>

  <p>"Gidecek," diye fısıltıyla cevap verdi Lyra. "Sen ondan hoşlanmıyorsun, hepsi bu. Eh, şansına küs. Ben hoşlanıyorum. Hem bizi Kuzey'e götürmeyecek olsa neden seyir falan öğretsin?"</p>

  <p>"Sen sabırsızlanmayasın diye. Senin gerçekte istediğin şey o kokteyl partide durup tatlı ve hoş görünmek değil. Ev hayvanına çeviriyor seni."</p>

  <p>Lyra sırtını dönüp gözlerini yumdu. Ama Pantalaimon'un dedikleri doğruydu. Bu kibar hayatta, ne kadar lüks olursa olsun, kendini hapsedilmiş ve daralmış hissediyordu. Oxford'lu baldırıçıplak arkadaşlarıyla bir gün geçirmek, Balçıkyatakları'nda bir savaş ve kanalda bir yarış uğruna her şeyi verirdi. Onun Mrs. Coulter'a karşı kibar davranmasını, ilgili olmasını sağlayan tek şey, Kuzey'e gitme umuduyla kıvranmasıydı. Belki de Lord Asriel'le karşılaşırlardı. Belki de o ve Mrs. Coulter birbirlerine âşık olur, evlenir ve Lyra'yı evlat edinirlerdi, sonra da Roger'ı Hamhumlar'dan kurtarmaya giderlerdi.</p>

  <p>Kokteyl partinin olacağı akşamüstü Mrs. Coulter Lyra'yı moda olan bir kuaföre götürdü, orada sert koyu sarı saçlarına yumuşaklık ve dalga verildi, tırnakları törpülenip ojelendi, hatta ona nasıl yapacağını göstermek için gözleriyle dudaklarına biraz makyaj bile yaptılar.</p>

  <p>Sonra Mrs. Coulter'ın onun için sipariş ettiği yeni elbiseyi teslim almaya, yeni rugan ayakkabılar satın almaya gittiler, sonra da daireye dönüp çiçekleri kontrol etme ve giyinme vakti geldi.</p>

  <p>Lyra, hoş olduğunun farkında olmaktan dolayı ışıl ışıl adayarak odasından çıktığında Mrs. Coulter, "Askılı çanta olmaz, canım," dedi.</p>

  <p>Lyra aletiyometre el altında olsun diye her yere küçük, omuzdan askılı beyaz deri bir çantayla gitmeyi âdet edinmişti. Mrs. Coulter, bir kısmı vazolara tıkış tıkış konmuş gülleri gevşetirken, Lyra'nın hareket etmediğini gördü ve anlamlı bir şekilde kapıya baktı.</p>

  <p>"Ah, lütfen, Mrs. Coulter, bu çantayı çok seviyorum!"</p>

  <p>"İçeride olmaz, Lyra. Kendi evinde askılı çanta taşımak komik görünür. Derhal çıkar onu ve gelip bu bardakları kontrol etmeme yardım et..."</p>

  <p>Lyra'nın inatla direnmesine yol açan onun ukala tonundan çok, "kendi evinde" kelimeleri oldu. Pantalaimon yere uçtu ve anında bir sansar halini aldı, sırtını onun küçük beyaz dizboyu çoraplarına dayayıp kabarttı. Bundan cesaretlenen Lyra, "Ama dikkat çekmez," dedi. "Ve giydiklerimin içinde sevdiğim tek şey bu. Hem zaten uyuyor-"</p>

  <p>Cümlesini bitiremedi, çünkü Mrs. Coulter'ın cini altın renkte bulanık bir tüy yığını halinde kanepeden fırladı, o daha yerinden kımıldayamadan Pantalaimon'u halıya yapıştırdı. Altın maymunun kavrayışından kurtulamayan Pantalaimon sağa sola bükülür, bağırıp hırlarken Lyra önce hayretle, sonra da korku ve acıyla haykırdı. Birkaç saniye içinde maymun onu alt etmişti: vahşi kara pençelerinden biri boğazındaydı, arka ayaklarıyla da sansarın bacaklarını tutuyordu, Pantalaimon'un kulaklarını diğer ön ayağıyla tuttu ve sanki koparmak istiyormuş gibi çekti. Kızarak bile değil, ama görmesi korkutucu, hissetmesi daha da korkutucu olan soğuk, tuhaf bir kuvvetle.</p>

  <p>Lyra dehşet içinde hıçkırdı.</p>

  <p>"Yapmayın! Lütfen! Canımızı acıtmayı bırakın!"</p>

  <p>Mrs. Coulter çiçeklerden başını kaldırıp baktı.</p>

  <p>"Öyleyse sana dediğimi yap," dedi.</p>

  <p>"Söz veriyorum!"</p>

  <p>Altın maymun, sanki birden usanmış gibi Pantalaimon'dan uzaklaştı. Pantalaimon hemen Lyra'ya koştu, o da cinini öpüp sakinleştirmek için yukarı, yüzünün hizasına kaldırdı.</p>

  <p>"Hemen, Lyra," dedi Mrs. Coulter.</p>

  <p>Lyra birden arkasını döndü ve yatak odasına girip kapıyı çarptı, ama kapı daha henüz kapanmıştı ki, yeniden açıldı. Mrs. Coulter orada, yarım metre kadar uzakta duruyordu.</p>

  <p>"Lyra eğer böyle kaba ve bayağı şekilde davranmaya devam edersen birbirimize cephe alırız ki, bunu ben kazanırım. Hemen o çantayı çıkar. O nahoş şekilde çattığın kaşlarına da hakim ol. Benim duyacağım ya da duymayacağım yerde bir daha asla kapı çarpma. Şimdi, ilk konuklar birkaç dakika içinde gelir, ve seni çok terbiyeli, tatlı, sevimli, masum, ilgili, her haliyle hoş biri olarak bulacaklar. Bunu özellikle istiyorum, Lyra, beni anlıyor musun?"</p>

  <p>"Evet, Mrs. Coulter."</p>

  <p>"Öyleyse öp beni."</p>

  <p>Biraz eğilip ona yanağını uzattı. Lyra onu öpebilmek için parmaklarının ucunda yükselmek zorunda kaldı. Nasıl kadife gibi olduğunu fark etti, bir de Mrs. Coulter'ın teninin hafif şaşırtıcı kokusunu: hoş kokulu, ama biraz metalik. Geriye çekildi, Mrs. Coulter'ın arkasından salona gitmeden önce, omuzdan askılı çantasını tuvalet masasına koydu.</p>

  <p>Mrs. Coulter, sanki hiçbir şey olmamış gibi tatlı tatlı, "Çiçeklere ne dersin, canım?" diye sordu. "Sanırım gül seçince hata yapmak imkansız, ama hoş bir şey bile kimi zaman fazla kaçabilir... İkram servisi yeterince buz getirmiş mi? Hadi, iyi bir kız ol da git sor. Ilık içki berbat bir şey... "</p>

  <p>Lyra Pantalaimonun tiksintisinin ve altın maymuna duyduğu nefretin her saniyesinin bilincinde olsa da, kaygısızca davranıp sevimlilik etmeyi hayli kolay buldu. Derken kapı zili çaldı, çok geçmeden oda, modaya uygun giyinmiş hanımlar ve yakışıklı ya da seçkin erkeklerle doldu. Lyra kanepe ikram ederek ya da tatlı tatlı gülümseyerek ve onunla konuştuklarında hoş cevaplar vererek, aralarında dolaştı. Kendini evrensel bir ev hayvanı gibi hissediyordu ve bu düşüncesini kendi kendine dile getirdiği anda, Pantalaimon saka kuşu kanatlarını açıp yüksek sesle cıvıldadı.</p>

  <p>Lyra cininin haklı çıktığını ona kanıtlamaktan duyduğu neşeyi hissetti ve biraz daha kendi içine çekildi.</p>

  <p>Yaşlıca bir hanım, Lyra'yı katlanabilen bir gözlükle inceleyerek, "Hangi okula gidiyorsun bakalım, canım?" diye sordu.</p>

  <p>"Okula gitmiyorum," dedi Lyra ona.</p>

  <p>"Sahi mi? Annen seni eski okullardan birine gönderir sanmıştım. Çok iyi bir yere…"</p>

  <p>Lyra yaşlı hanımın hatasını anlayana kadar hayret içinde kaldı.</p>

  <p>"Ah! O benim annem değil! Ben sadece burada ona yardım ediyorum. Onun özel asistanıyım," dedi kendine pay çıkararak.</p>

  <p>"Anlıyorum. Peki, senin yakınların kim?"</p>

  <p>Lyra gene bir an şaşırdı, sonra cevap verdi.</p>

  <p>"Kont ve kontestiler," dedi. "İkisi de Kuzey'deki bir hava kazasında öldü."</p>

  <p>"Hangi kont?"</p>

  <p>"Kont Belacqua. Lord Asriel'in kardeşiydi."</p>

  <p>Yaşlı hanımın kırmızı bir Macaw papağanı olan cini, sanki sinirden yapıyormuş gibi ağırlığını bir ayağından diğerine verdi. Yaşlı hanım da merakla kaşlarını çatmaya başlamıştı ki, Lyra tatlı tatlı gülümseyip onun yanından uzaklaştı.</p>

  <p>Büyük kanepenin yakınındaki bir grup erkekle bir genç kadının yanından geçiyordu ki, Toz lafını duydu.</p>

  <p>Artık sosyeteyi, erkeklerle kadınların ne zaman flört ettiğini anlamasına yetecek kadar görmüştü ve bu süreci büyülenmiş gibi izliyordu, ama onu daha da fazla büyüleyen Toz'dan söz edilmesi oldu. Geriye çekilip dinledi. Adamlar âlime benziyordu; genç kadının onlara soru sormasından, Lyra onun bir tür öğrenci olduğuna karar verdi.</p>

  <p>"Bir Muskovit tarafından keşfedildi -bunu zaten biliyorsan bana sus de-" diyordu orta yaşlı bir adam, genç kadın ona hayranlıkla bakarken, "Rusakov diye bir adam. Onun adını verip Rusakov zerrecikleri demişler.</p>

  <p>Hiçbir şekilde başka zerreciklerle etkileşmeyen temel zerrecikler, saptanması çok zordur, ama işin asıl olağanüstü yanı, insanların onları çekiyor görünmesi."</p>

  <p>"Sahi mi?" dedi genç kadın, gözlerini faltaşı gibi açarak.</p>

  <p>"Ve daha da olağanüstü olanı," diye devam etti adam, "bazı insanlar diğerlerinden fazla çekiyor. Yetişkinler çekiyor, ama çocuklar çekmiyor. En azından, ergenlik çağma kadar pek çekmiyorlar. Aslında esas neden de..." sesini alçaktı ve genç kadına daha da yaklaşarak elini sır paylaşır havasıyla omuzuna koydu. "Adak Meclisi'nin kurulmasının esas nedeni de bu. Sevgili evsahibemiz sana bunu söyleyebilir."</p>

  <p>"Sahi mi? Onun Adak Meclisi ile bir ilgisi mi var?"</p>

  <p>"Canım, o Adak Meclisi'nin ta kendisi. Tümüyle onun projesi-"</p>

  <p>Adam ona daha da fazlasını anlatacaktı ki, Lyra gözüne çarptı. Lyra da gözlerini kırpmadan ona baktı. Adam belki biraz fazla içmişti, belki genç kadını etkilemeye hevesliydi, çünkü "Bu küçük hanım bu konuda her şeyi biliyordur, eminim," dedi. "Sen Adak Meclisi'ne karşı güvencedesin, değil mi, canım?"</p>

  <p>"Ah, evet," dedi Lyra. "Ben buradaki herkese karşı güvencedeyim. Oturduğum yerde, Oxford'da her türlü tehlikeli şey vardı. Çinganlar vardı -çocukları alıp köle olarak Türkler'e satarlar. Sonra dolunayda Port Meadow'da, Godstow'daki eski rahibe manastırından bir kurtadam çıkardı. Bir kere uluduğunu duydum. Sonra Hamhumlar var... "</p>

  <p>"İşte ben de onu söylemek istiyordum," dedi adam.</p>

  <p>"Adak Meclisi'ne böyle diyorlar, değil mi?"</p>

  <p>Lyra, Pantalaimon'un birden titrediğini hissetti, ama cin çok terbiyeli davranıyordu. İki yetişkinin cini, bir kedi ile bir kelebek, fark etmemiş göründü.</p>

  <p>"Hamhumlar mı?" dedi genç kadın. "Ne tuhaf isim! Neden onlara Hamhumlar diyorlar?"</p>

  <p>Lyra ona Oxford'lu çocukları korkutmak için uydurduğu kan dondurucu hikayelerinden birini anlatmak üzereydi ki, adam yeniden konuşmaya başladı.</p>

  <p>"İlk harflerinden, anladın mı şimdi? Hükmî Adak Meclisi. Çok eski bir fikir aslında. Ortaçağda annelerle babalar çocuklarını keşiş ya da rahibe olsun diye kiliseye verirdi. Ve bu talihsiz veletlere adak denirdi. Adak işte, kurban, ya da sunulan bir şey. Toz işini ele aldıklarında da aynı fikre sarıldılar... Küçük dostumuzun belki de bildiği gibi. Neden gidip Lord Boreal'la konuşmuyorsun?" diye ekledi, doğrudan Lyra'ya hitap ederek. "Eminim ki Mrs. Coulter'ın himayesi altındaki kızla tanışmak ister... İste orada, saçlarına ak düşmüş, yılan cinli adam."</p>

  <p>Lyra'yı başından atmak istiyordu ki, genç kadınla özel olarak biraz daha konuşabilsin. Lyra bunu hemen anlamıştı. Ama belli ki genç kadın hâlâ Lyra ile ilgileniyordu, onunla konuşmak için adamın yanından kalktı.</p>

  <p>"Dur bir dakika... Adın ne?"</p>

  <p>"Lyra."</p>

  <p>"Benimki Adele Starminster. Gazeteciyim. Şöyle sakin sakin biraz konuşabilir miyiz?"</p>

  <p>İnsanların onunla konuşmak istemesini doğal bulan Lyra, "Evet," demekle yetindi.</p>

  <p>Kadının kelebek cini havalandı, sağa sola uçuştu, sonra kanatlarını çırparak alçaldı ve ona bir şeyler fısıldadı. Bunun üzerine Adele Starminster, "Cumbaya gel," dedi.</p>

  <p>Burası Lyra'nın çok sevdiği bir yerdi; nehre bakıyordu ve gecenin bu saatinde güney kıyısındaki ışıklar, yükselmiş kara sulardaki yansımalarının üstünde pırıl pırıl parlıyorlardı. Bir römorkörün çektiği bir dizi mavna, nehirden yukarı doğru gidiyordu. Adele Starminster oturdu ve yastıklı cumbada ona yer açmak için biraz öteye gitti.</p>

  <p>"Profesör Docker Mrs. Coulter'la bir bağlantın olduğunu mu söyledi?"</p>

  <p>"Evet."</p>

  <p>"Nedir? Kızı falan değilsin, değil mi? Öyle olsa bilirdim-"</p>

  <p>"Hayır!" dedi Lyra. "Elbette değilim. Ben onun kişisel asistanıyım."</p>

  <p>"Kişisel asistan mı? Bu iş için biraz genç değil misin? Ben seni onun akrabası falan sanmıştım. Nasıl biridir?"</p>

  <p>"Çok akıllıdır," dedi Lyra. Bu akşamdan önce olsa çok daha fazlasını söylerdi, ama iş değişmişti.</p>

  <p>"Evet ama kişisel olarak," diye ısrar etti Adele Starminster. "Yani, dost canlısı mıdır, sabırsız mıdır, nedir? Burada onunla mı oturuyorsun? Özel hayatında nasıldır?"</p>

  <p>"Çok iyidir," dedi Lyra kayıtsızca.</p>

  <p>"Ne tür şeyler yapıyorsun? Ona nasıl yardım ediyorsun?" "Hesap falan yapıyorum. Örneğin, seyir için."</p>

  <p>"Ah, anlıyorum... Peki, nerelisin? Adım ne demiştin?"</p>

  <p>"Lyra. Oxford'dan geldim."</p>

  <p>"Mrs. Coulter neden seni seçti-"</p>

  <p>Birden durdu, çünkü Mrs. Coulter'in kendisi hemen yakında belirmişti. Adele Starminster'ın ona başını kaldırıp bakışından ve cininin başının etrafında kanatlarını çırparak endişeli şekilde dolaşmasından, Lyra genç kadının aslında partide bulunmaması gerektiğini arılayabiliyordu.</p>

  <p>"Adını bilmiyorum," dedi Mrs. Coulter, sakin sakin,</p>

  <p>"Ama beş dakika içinde öğreneceğim ve bundan sonra da asla gazeteci olarak çalışmayacaksın. Şimdi çok sessizce ayağa kalk, mesele çıkarmadan çık git. Şunu da eklemeliyim ki seni buraya getiren de cezasını çekecek."</p>

  <p>Mrs. Coulter sanki bir tür anbarik güçle yüklü gibi görünüyordu. Kokusu bile değişmişti: bedeninden sıcak bir koku, ısınmış metal gibi bir koku geliyordu. Lyra daha önce de buna benzer bir şey hissetmişti, ama şimdi onu başka birine yöneltilmiş olarak görüyordu ve zavallı Adele Starminster'in karşı çıkacak gücü yoktu. Cini gevşek bir şekilde omuzuna düştü, bayılmadan önce görkemli kanatlarını bir iki kez çırpabildi ancak. Kadının kendisi ise, ayakta zor duruyor gibiydi. Biraz tuhaf bir şekilde kamburunu çıkarmış olarak, yüksek sesle konuşan konukların arasından geçti, salonun kapısından çıkıp gitti. Bir eli omuzundaydı, baygınlık geçiren cinini düşmesin diye tutuyordu.</p>

  <p>"Ee?" dedi Mrs. Coulter Lyra'ya.</p>

  <p>"Ona önemli hiçbir şey söylemedim," dedi Lyra.</p>

  <p>"Ne soruyordu?"</p>

  <p>"Ne yaptığımı, kim olduğumu, sadece böyle şeyler."</p>

  <p>Lyra bunu söylerken Mrs. Coulter'ın yalnız olduğunu, cininin yanında bulunmadığını fark etti. Nasıl olabilirdi ki böyle bir şey? Ama bir an sonra altın maymun yanında belirdi ve Mrs. Coulter elini uzatarak kolayca onu omuzuna savurdu. Birden tekrar rahat görünmeye başlamıştı.</p>

  <p>"Davetli olmadığı aşikar başka birine rastlarsan, canım, gel de beni bul, olur mu?"</p>

  <p>Sıcak metalik koku yok oluyordu. Belki de Lyra onu hayal etmişti. Mr Coulter'ın kokusunu yeniden duyuyordu ve gülleri, sigarillo dumanını, başka kadınların kokularını. Mrs. Coulter Lyra'ya sanki "Seninle ben böyle şeylerden anlarız, değil mi?" diyen bir tebessüm savurdu ve başka bazı konukları selamlamak için yanından ayrıldı. Pantalaimon Lyra'nın kulağına fısıldıyordu.</p>

  <p>"O buradayken, cini yatak odamızdan çıkıyordu. Casusluk yapıyordu. Aletiyometreyi biliyor!"</p>

  <p>Lyra bunun büyük bir ihtimalle doğru olduğunu hissetti, ama bu konuda yapabileceği hiçbir şey yoktu. Profesör, Hamhumlar hakkında ne demişti? Onu bulurum diye etrafına baktı ama henüz görmüştü ki, üniformalı görevli (o gece hizmetkar kılığındaydı) ve başka bir adam Profesörün omuzuna dokunup ona alçak sesle bir şeyler söylediler ve bembeyaz olan adam onları izledi.</p>

  <p>Sadece birkaç saniye sürmüştü ve öyle usulca yapılmıştı ki pek fark eden olmadı. Ama Lyra'yı hem endişelendirdi, hem de kendini savunmasız hissetmesine yol açtı.</p>

  <p>Partinin verildiği iki büyük odada, çevresindeki konuşmaları yarım kulakla dinleyerek, denemesine izin verilmeyen kokteyllerin tadıyla yarı yarıya ilgilenerek ve gittikçe huysuz bir hal alarak dolaştı. Üniformalı görevli yanına gelip eğilerek onunla konuşana kadar da kimsenin onu gözlediğinin farkına varmadı:</p>

  <p>"Miss Lyra, şöminenin yanındaki beyefendi sizinle konuşmak istiyor. Tanımıyorsanız eğer söyleyeyim, Lord Boreal'dır."</p>

  <p>Lyra odanın karşısına baktı. Güç sahibi biri gibi görünen, saçlarına kır düşmüş adam dosdoğru ona bakıyordu. Bakışları karşılaşınca başını evet anlamında salladı ve eliyle Lyra'yı çağırdı.</p>

  <p>Lyra istemeye istemeye, ama şimdi biraz daha ilgi duyarak, odayı geçip onun yanına gitti.</p>

  <p>"İyi akşamlar, çocuğum," dedi adam. Sesi yumuşak ve buyurgandı. Yılan cininin zırhlı başı ve zümrüt gözleri, yakındaki duvarda bulunan kesme camdan lambanın ışığında parıldıyordu.</p>

  <p>"İyi akşamlar," dedi Lyra.</p>

  <p>"Eski dostum Jordan Başkanı nasıl?"</p>

  <p>"Çok iyi, sağ olun."</p>

  <p>"Sanırım hepsi seninle vedalaştığına üzülmüştür."</p>

  <p>"Evet, öyle."</p>

  <p>"Peki ya Mrs. Coulter seni çalıştırıyor mu? Neler öğretiyor sana?"</p>

  <p>Lyra kendini asi ve tedirgin hissettiği için bu tepeden bakan sorusuna doğru cevap vermediği gibi her zamanki hayallerine de başvurmadı. Onun yerine, "Rusakov Zerrecikleri'ni ve Adak Meclisi'ni öğreniyorum," dedi.</p>

  <p>Adamın dikkati derhal onun üzerinde odaklandı, tıpkı bir anbarik fanusun ışınını odaklamanız gibi. Bütün dikkatiyle ona aktı.</p>

  <p>"Neler bildiğini bana söylesen nasıl olur?" dedi.</p>

  <p>"Kuzey'de deneyler yapıyorlar," dedi Lyra. Artık kendini iyice pervasız hissediyordu. "Dr. Gramman gibi." "Devam et."</p>

  <p>"Toz'u görebildiğin türden özel bir fotogramları var, bir adamı gördüğünde sanki bütün ışık ona geliyormuş gibi, çocuğa hiç gelmiyor. Ya da, o kadar gelmiyor."</p>

  <p>"Mrs. Coulter sana böyle bir resim mi gösterdi?"</p>

  <p>Lyra tereddüt etti, çünkü bu artık yalan değil başka bir şeydi, onun da bu konuda tecrübesi yoktu.</p>

  <p>"Hayır," dedi bir an sonra. "Jordan Koleji'nde bir tane gördüm."</p>

  <p>"Kim gösterdi onu sana?"</p>

  <p>"Aslında bana göstermiyordu," diye itiraf etti. "Oradan geçiyordum, gördüm. Ve arkadaşım Roger'ı da Adak Meclisi aldı. Ama-"</p>

  <p>"Resmi sana kim gösterdi?"</p>

  <p>"Asriel amcam."</p>

  <p>"Ne zaman?"</p>

  <p>"En son Jordan Koleji'nde olduğum zaman."</p>

  <p>"Anlıyorum. Peki, başka neler öğreniyorsun? Adak Meclisi'nden söz ettiğini mi duydun?"</p>

  <p>"Evet. Ama onu ondan duymadım, burada duydum."</p>

  <p>Ki bu da gerçeğin ta kendisi diye düşündü.</p>

  <p>Adam gözlerini kısmış ona bakıyordu. Lyra da tüm masumiyetiyle onun bakışlarına karşılık verdi. Sonunda adam başını salladı.</p>

  <p>"Demek Mrs. Coulter ona bu çalışmada yardım etmeye hazır olduğuna karar verdi. Enteresan. Çalışmaya başladın mı?"</p>

  <p>"Hayır," dedi Lyra. Ne diyordu bu adam? Pantalaimon akıllılık edip en ifadesiz şekline bürünmüş, güve olmuştu, onun duygularını ortaya vuramazdı; Lyra ise kendi yüzündeki masum ifadeyi koruyabileceğinden emindi.</p>

  <p>"Sana çocuklara ne olduğunu söyledi mi, peki?"</p>

  <p>"Hayır, bunu söylemedi. Sadece Toz hakkında olduğunu biliyorum, bir de onların bir tür kurban olduğunu."</p>

  <p>Bu da pek yalan sayılmaz diye düşündü. Mrs. Coulter'ın kendisi bana söyledi dememişti ki.</p>

  <p>"Kurban demek bunu fazla dramatik biçimde ifade etmek olur. Yapılan şey, bizim olduğu kadar onların da iyiliği için. Ve elbette hepsi Mrs. Coulter'a kendi istekleriyle geliyorlar. O da bunun için çok değerli zaten. Katılmak istemeleri gerek ve hangi çocuk ona karşı koyabilir ki? Eğer onları getirmek için seni de kullanacaksa, daha da iyi. Çok memnun oldum."</p>

  <p>Ona Mrs. Coulter'ın gülümsediği gibi gülümsedi; sanki bir sırrı paylaşıyorlarmış gibi. Lyra da ona kibar kibar gülümsedi, adam başka biriyle konuşmak için arkasını döndü.</p>

  <p>O ve Pantalaimon birbirlerinin dehşetini hissedebiliyorlardı. Lyra kendi başına gidip onunla konuşmak istiyordu; daireden ayrılmak istiyordu; Jordan Koleji'ne ve Onikinci Merdiven'deki küçük basit yatakodasına geri dönmek istiyordu; Lord Asriel'i bulmak istiyordu-</p>

  <p>Sanki son dileğinin cevabıymış gibi, onun adından söz edildiğini duydu ve masadaki tabaktan bir kanepe alma bahanesiyle o civarda konuşan grubun yakınına gitti. Mor piskopos giysileri içindeki bir adam;</p>

  <p>"… .Hayır," diyordu, "Lord Asriel'in epeyce bir süre bizi rahatsız edeceğini sanmıyorum."</p>

  <p>"Nerede hapis dedin?"</p>

  <p>"Svalbard kalesinde, bana öyle dediler. Muhafızları panserbjørneymiş, biliyorsunuz, zırhlı ayılar. Korkunç yaratıklar! Bin yaşına da gelse onların elinden kaçamaz. Mesele şu ki ben sahiden de yolun açık, hemen hemen açık olduğunu-"</p>

  <p>"Son deneyler hep inandığım şeyi kanıtladı -Toz gerçekten de karanlık ilkenin kendisinin bir yayılımı ve-" "Kulağıma Zoroastra küfürleri mi çalınıyor?"</p>

  <p>" Vaktiyle küfür sayılan bir şey-"</p>

  <p>"Ve eğer o karanlık ilkeyi tecrit edebilirsek-"</p>

  <p>"Svalbard mı dediniz?"</p>

  <p>"Zırhlı ayılar-"</p>

  <p>"Adak Meclisi-"</p>

  <p>"Çocuklar acı çekmiyor, eminim bundan-"</p>

  <p>"Lord Asriel hapsedilmiş-"</p>

  <p>Lyra yeterince duymuştu. Döndü ve güve-Pantalaimon kadar sessizce hareket ederek yatak odasına girdi, kapıyı kapadı. Partinin gürültüsü birden kayboldu.</p>

  <p>"Ee?" diye fısıldadı ve cini hemen omuzunda bir saka kuşu oldu.</p>

  <p>"Kaçacak mıyız?" diye fısıldadı o da.</p>

  <p>"Tabii. Şimdi bütün bu insanlar etraftayken yaparsak bir süre fark etmez."</p>

  <p>"Ama öteki eder."</p>

  <p>Pantalaimon Mrs. Coulter'ın cinini kastediyordu. Lyra onun kıvrak, altın bedenini düşününce korkudan midesi bulandı.</p>

  <p>Pantalaimon yiğitçe, "Bu sefer onunla dövüşeceğim," dedi. "Ben değişebilirim, o değişemez. Öyle hızla değişeceğim ki beni tutamayacak. Bu sefer ben kazanacağım, göreceksin."</p>

  <p>Lyra dalgın dalgın başını salladı. Ne giymeliydi acaba? Görünmeden nasıl çıkabilirdi?</p>

  <p>"Git de onları gözle," diye fısıldadı. "Yol açılınca, koşmamız gerek. Güve ol," diye ekledi. "Unutma, kimsenin bakmadığı anda... "</p>

  <p>Kapıyı araladı ve Pantalaimon dışarı çıktı, koridordaki sıcak pembe ışıkta kapkara duruyordu.</p>

  <p>Bu arada Lyra telaşla giysilerinin en sıcak tutanlarını giydi, daha o öğleden sonra ziyaret ettikleri şık mağazadan aldıkları kömür-ipek torbaların birine de biraz giysi koydu. Mrs. Coulter ona şeker verir gibi para vermişti ve her ne kadar parasını müsrifçe harcamış olsa da hâlâ birkaç altın parası kalmıştı. Parmaklarının ucunda kapıya doğru gitmeden önce, onları da koyu renkli kurtderisi paltosunun cebine koydu.</p>

  <p>En son da aletiyometreyi kara kadife kumaşına sardı.</p>

  <p>Acaba o nefret verici maymun onu bulmuş muydu? Bulmuştu mutlaka; ona söylemiş olmalıydı; ah, keşke daha iyi saklayabilseydi!</p>

  <p>Parmaklarının ucuna basarak kapıya gitti. Odası, neyse ki, salonun en yakınındaki koridorun sonuna açılıyordu ve konukların çoğu da daha ilerideki iki büyük odadaydı. Yüksek sesle konuşmalar, kahkahalar, bir tuvaletin sifonunun usulca çekilmesi, bardakların şıngırtısı duyuluyordu; sonra kulağının dibinde minik bir güve sesi işitti:</p>

  <p>"Şimdi! Çabuk!"</p>

  <p>Lyra kapıdan süzülerek geçip hole çıktı, üç saniye sonra dairenin kapısını açmaktaydı. Bir an sonra da kapıdan geçmiş, yavaşça kapatmıştı ve gene bir saka kuşu olan Pantalaimon yanında, merdivene koşup kaçtı.</p>
</body>
</html>
