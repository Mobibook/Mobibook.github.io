<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2 class="sigil_not_in_toc" style="text-align: right;"><b>10</b></h2>

  <h2 id="sigil_toc_id_12" style="text-align: right;"><b>Konsül ve Ayı</b></h2>

  <p>John Faa ve diğer liderler, Laponya'nın en büyük limanı Trollesund'a gitmeye karar vermişlerdi. Cadıların kasabada bir konsüllüğü vardı ve John Faa onların yardımı, hiç değilse dostane tarafsızlığı olmaksızın, esir çocukları kurtarmanın imkansız olacağını biliyordu.</p>

  <p>Ertesi gün bu fikrini Lyra ve Farder Coram'a açıkladığında, Lyra'nın deniz tutmasından duyduğu rahatsızlık artık biraz yatışmıştı. Güneş pırıl pırıl parlıyordu, yeşil dalgalar pruvaya vuruyor, kavisler çizerek giderlerken beraberlerinde beyaz köpük dereleri de taşıyorlardı. Dışarıda güvertede, meltem eserken ve bütün deniz ışıkla ve hareketle cıvıl cıvılken, Lyra pek az rahatsızlık hissetti. Artık Pantalaimon önce martı, sonra da bir fırtına kuşu olmanın ve dalgaların tepesini yalayıp geçmenin zevkini keşfetmiş olduğu için, Lyra, kara insanlarına has bir mutsuzluğa dalmayacak kadar onun neşesine kendini kaptırmıştı.</p>

  <p>John Faa, Farder Coram ve diğerlerinden iki üç tanesi, güneş tam üstlerine vurmuş halde geminin kıçına oturmuş, şimdi ne yapacaklarını konuşuyorlardı.</p>

  <p>"Şimdi, Farder Coram bu Laponya cadılarını tanıyor" dedi John Faa. "Ve yanılmıyorsam eğer ortada bir minnet borcu da varmış."</p>

  <p>"Doğru, John," dedi Farder Coram. "Kırk yıl geride kaldı, ama bir cadı için kırk yılın lafı bile olmaz. Kimileri bunun birkaç katı yaşar."</p>

  <p>Savaşan birliklerden sorumlu olan Adam Stefanski, "Bu minnet borcuna ne yol açtı, Farder Coram?" diye sordu.</p>

  <p>"Bir cadının hayatını kurtardım," dedi Farder Coram. "Havadan düştü, daha önce gördüğüm hiçbir şeye benzemeyen koca kırmızı bir kuş tarafından kovalanıyordu. Bataklığa yaralı olarak düştü, ben de onu bulmaya çıktım. Neredeyse boğuluyordu ki tekneye aldım, kuşu da vurdum. Ne yazık ki bir bataklığın içine düştü, çünkü balaban kuşu kadar büyüktü ve alev kırmızısıydı."</p>

  <p>"Ah," diye mırıldandı öbür adamlar, Farder Coram'ın hikayesi onları büyülemişti.</p>

  <p>"Şimdi, onu tekneye aldığımda," diye devam etti Farder Coram, "görüp göreceğim en ağır şoku geçirdim, çünkü o genç kadının cini yoktu."</p>

  <p>Sanki "Başı yoktu" demiş gibiydi. Düşüncesi bile tiksindiriciydi. Adamlar ürperdiler, cinlerinin tüyleri dikildi, silkelendiler, ya da sert sert gakladılar, adamlar onları yatıştırdı. Pantalaimon Lyra'nın kollarının arasına sokuldu, kalpleri birlikte çarptı.</p>

  <p>"Hiç değilse," dedi Farder Coram, "öyle görünüyordu.</p>

  <p>Havadan düştüğü için onun cadı olduğundan epey şüphelendim. Tıpatıp bir genç kadına benziyordu, kiminden zayii, çoğundan hoştu, ama o cini görmemek beni afallattı, sarsıldım."</p>

  <p>"Yani yok muymuş cinleri, bu cadıların?" diye sordu öbür adam, Michael Canzona.</p>

  <p>"Cinleri görünmez herhalde," dedi Adam Stefanski. "o cin hep oradadır da, Farder Coram onu görmemiştir."</p>

  <p>"Hayır, yanılıyorsun, Adam," dedi Farder Coram. "Hiç de orada değildi. Cadıların kendilerini cinlerinden, bizim ayırdığımızdan çok daha fazla ayırma gücü var. Eğer gerekiyorsa, cinlerini rüzgar ve bulutlarla çok uzağa ya da aşağı, okyanusa gönderebilirler. Ve bulduğum bu cadı bir saatten fazla dinlenmemişti ki cini uçarak geri geldi, onun korkusunu ve yaralandığını hissetmiş elbette. Ve inanıyorum ki, bunu asla kabul etmese de, vurduğum o kocaman kırmızı kuş başka bir cadının onu kovalayan ciniydi. Tanrım! Bunun düşüncesi titretti beni. Hayatta ateş etmezdim, denizdeki ya da karadaki her tür önlemi alırdım, ama olmuştu bir kere. Neyse, hayatını kurtardığıma kuşku yoktu ve bunun için bana bir hatıra verdi, yardım gerekirse her zaman onu çağırmamı söyledi. Ve bir keresinde de, Skraelingler beni zehirli okla vurunca bana yardım yolladı. Başka bağlantılarımız da oldu... Onu o zamandan beri görmedim, ama hatırlar."</p>

  <p>"Trollesund'da mı oturuyor, bu cadı?"</p>

  <p>"Hayır, hayır. Ormanlarla tundrada yaşarlar, bir limanda erkeklerle kadınların arasında değil. Onların işleri yabanıllıkla. Ama burada bir konsülleri var, ben de ona haber yollarım, hiç şüpheniz olmasın."</p>

  <p>Lyra cadılar hakkında daha fazlasını öğrenmeye hevesliydi, ne var ki adamlar yakıt ve levazım konusunu tartışmaya başlamışlardı ve çok geçmeden, geminin geri kalanını görmek için sabırsızlık duymaya başladı. Güverte boyunca pruvaya doğru giderek dolaştı, çok geçmeden, kahvaltıda yediği elmadan sakladığı çekirdekleri atarak bir Usta Gemici'nin dikkatini çekti. İri yarı ve sakin bir adamdı, o kıza küfrettikten, Lyra da karşılık verdikten sonra çok iyi arkadaş oldular. Adı Jerry'ydi. Lyra onun rehberliğinde yapacak bir şeyi olmanın insanı deniz tutmasından koruduğunu, hatta güverteyi silmek gibi bir işin bile, gemici usulü yapılırsa eğer, tatmin edici olabileceğini öğrendi. Bu fikir çok ilgisini çekmişti, daha sonra ranzasındaki battaniyeleri gemici usulü katladı ve eşyalarını dolaba denizci usulü koydu ve bu işi yapış şekline "tertipli" yerine "istifli" dedi.</p>

  <p>Lyra iki gün sonra kendisine uygun hayatın bu olduğuna karar verdi. Makine dairesinden kaptan köşküne kadar geminin her yanına hakimdi, bütün mürettebata da adlarıyla hitap ediyordu. Kaptan Rokeby, buharlı düdüğün sapını çekerek bir Hollanda firkateynine sinyal göndermesine izin vermişti; aşçı, erikli muhallebi karıştırırken ister istemez onun yardımından yararlanıyordu; çanaklıktan ufukları teftiş etmek için pruva direğine tırmanmasını engelleyen tek şey de John Faa'nın sert bir uyarısı oldu.</p>

  <p>Bütün bu süre boyunca hep kuzeye gidiyorlardı, hava günden güne daha da soğuyordu. Geminin ambarları araştırılıp, onun için biçilecek muşambalar arandı, Jerry ona dikiş dikmesini öğretti. Bu sanata Jordan'da burun kıvırmış, Mrs. Lonsdale'in ona öğretmesinden kaçınmıştı ama burada gönüllü olarak öğrendi. İkisi, aletiyometre için, beline takacağı su geçirmez bir torba yaptılar; ne olur ne olmaz, denize düşersem diye, dedi Lyra. Onu güvenli bir şekilde yerine oturtunca, iğne gibi batan su serpintileri pruvanın üzerinde patlayıp güverte boyunca köpürerek akarken, muşambalarının içinde ve kafasında gemici şapkasıyla küpeşteye sıkı sıkı tutundu. Zaman zaman deniz gene onu tutuyordu, özellikle rüzgar şiddetlenirse ve gemi, gri-yeşil dalgaların doruklarında suya batıp çıkarsa. O zaman, bir fırtına kuşu biçiminde dalgaları yalayıp geçerek Lyra'nın aklını deniz tutmasından uzaklaştırmak Pantalaimon'un işiydi, çünkü Lyra onun rüzgar ve suyun darbesinden duyduğu sınırsız neşeyi hissediyordu ve mide bulantısını unutuyordu. Pantalaimon zaman zaman balık olmaya bile kalkışıyordu ve bir seferinde bir yunus sürüsüne katılmış, onları epey şaşırtmış ve memnun etmişti.</p>

  <p>Lyra baş kasarasında titreyerek durmuş, gösterişli, güçlü, sevgili Pantalaimon'u beş altı başka hızlı gri şekille birlikte sudan yukarı sıçrarken sevinçle gülmüştü. Zevkliydi, ama Lyra için sadece zevk değildi, çünkü içinde acı ve korku da vardı. Ya yunus olmayı onunla birlikte karada olmaktan daha çok severse? O zaman ne yapardı Lyra?</p>

  <p>Arkadaşı Usta Gemici oracıktaydı, küçük kızın cininin yunuslarla birlikte dalgaları sıyırarak sıçramasını gözlemek için ön taraftaki ambar ağzının üzerindeki brandayı ayarlarken durakladı. Bir martı olan cini, başını bocurgatın kanadının altına sokmuştu. Adam, Lyra'nın neler hissettiğini biliyordu.</p>

  <p>"İlk kez denize çıkışımı hatırlıyorum, Belisaria'nın henüz belli bir şekli benimsememişti, o kadar gençtim yani, yunus olmak hoşuna gidiyordu. O şekli benimseyecek diye korkuyordum. İlk gemimde, cini yunus şeklini benimsediği ve asla sudan ayrılamadığı için asla karaya çıkmayan yaşlı bir gemici vardı. Harikulade bir gemiciydi; görüp göreceğin en iyi seyir ustasıydı; balıkçılıkla servet sahibi olabilirdi; ama böyle mutlu olmuyordu. Ölüp de denize gömülene kadar asla tam olarak mutlu olmadı."</p>

  <p>"Cinlerin neden belli bir şekli benimsemeleri gerekiyor?" dedi Lyra. "Pantalaimon'un ebediyen değişebilmesini isterim. O da istiyor."</p>

  <p>"Ah, her zaman belli bir şekli benimsemişlerdir, daima da benimseyecekler. Bu da büyümenin bir parçası. Onun değişmesinden sıkıldığın bir zaman gelecek, onun belli bir biçimi benimsemesini isteyeceksin."</p>

  <p>"İstemeyeceğim işte, asla!"</p>

  <p>"İstersin, istersin. Sen de bütün diğer kızlar gibi büyümek istersin. Hem zaten belli biçime sahip olmanın iyi tarafları da var."</p>

  <p>"Neymiş?"</p>

  <p>"Nasıl biri olduğunu bilmek. Bizim ihtiyar Belisaria'yı al. O bir martı, yani bu demektir ki ben de bir tür martıyım. Asil ve muhteşem değilim, güzel de değilim ama dayanıklı ihtiyar bir şeyim ve her yerde hayatta kalabilirim, daima biraz yiyecek ve arkadaş bulabilirim. Bunu da bilmeye değer. Ve cinin belli bir şekil benimseyince, nasıl biri olduğunu anlarsın."</p>

  <p>"Ama ya cinin senin hoşuna gitmeyen bir şekli benimserse?"</p>

  <p>"Eh, o zaman da tatmin olmayan birisindir, ha? Cin olarak bir aslan isteyen ama sonunda bir kanişleri olan pek çok insan var. Ve oldukları şeyden tatmin olana kadar, bu konuda huysuzlanacaklar. Duygu israfı, bana sorarsan."</p>

  <p>Ama Lyra'ya hiç de büyüyecekmiş gibi gelmiyordu.</p>

  <p>Bir sabah havada farklı bir koku vardı, gemi de, yükselip alçalacağına, ani bir şekilde bir yandan bir yana salınarak, bir garip hareket ediyordu. Lyra uyandıktan bir dakika sonra güverteye çıkmış, açgözlü bir şekilde karaya bakıyordu: onca sudan sonra öyle garip bir manzaraydı ki, çünkü sadece birkaç gündür denizde olsalar da Lyra sanki aylardır okyanustalarmış gibi hissediyordu kendini. Gemilim tam önünde, yamaçları yeşil, doruğu karlarla kaplı bir dağ yükseliyordu, küçük bir kasaba ile bir liman da altında uzanıyordu: dik çatılı ahşap evler, bir mabet kulesi, limanda vinçler ve havada dönüp bağıran martı bulutları. Koku, balık kokusuydu, ama onunla karışık olarak kan kokuları da geliyordu: çam reçinesi, toprak ve bir tür hayvan kokusu, misk gibi bir koku, bir de soğuk, anlaşılmaz yabani bir şey: kar olabilirdi. Bu, Kuzey'in kokusuydu.</p>

  <p>Foklar geminin çevresinde sıçrayıp oynuyor, tek şapırtı sesi çıkarmaksızın gene suya gömülmeden önce, soytarı suratlarını suyun üstünde gösteriyorlardı. Beyaz başlı dalgaların üstünden serpintiler saçan rüzgar, feci şekilde soğuktu, Lyra'nın kurt derisindeki her çatlağı arayıp bulu yordu, çok geçmeden elleri acımaya başladı, yüzü uyuştu. Ermin biçimine bürünmüş Pantalaimon onun boynunu ısıttı ama hava, fokları gözlemek için de olsa, yapacak bir iş olmadan dışarıda uzun süre kalınmayacak kadar soğuktu. Lyra da aşağı inip yulaf unundan oluşan kahvaltısını yedi, salondaki lombozdan dışarı baktı.</p>

  <p>Limanda su sakindi, muazzam dalgakıranın yanından geçerlerken, Lyra hareketsizlikten kendini sallanırmış gibi hissetmeye başladı. O ve Pantalaimon, gemi ağır ağır rıhtıma doğru ilerlerken hevesli hevesli seyrettiler. Bir saat sonra makinelerin sesi azalarak fonda sakin bir gümbürtüye dönüştü, sesler bağırarak emir verdi ya da soru sordu, halatlar atıldı, iskeleler indirildi, ambar kapakları açıldı.</p>

  <p>"Hadi, Lyra," dedi Farder Coram. "Her şeyini topladın mı?"</p>

  <p>Lyra uyanıp da karayı gördüğü anda nesi varsa toplamıştı. Sadece kamaraya koştu, alışveriş torbasını aldı, hazırdı işte.</p>

  <p>Kıyıda onun ve Farder Coram'ın yaptıkları ilk iş, Cadı- Konsülü'nün evini ziyaret etmek oldu. Onu bulmak fazla sürmedi; küçük kasaba limanın çevresine yığılmıştı, mabetle Vali'nin evinden başka büyükçe bir bina yoktu. Cadı-Konsülü denizi gören yerde, yeşile boyalı ahşap bir evde oturuyordu, kapıyı çaldıklarında çınlama sessiz sokakta yankılandı.</p>

  <p>Bir hizmetkar onları küçük bir salona aldı ve kahve getirdi. Derken Konsül'ün kendisi onları buyur etmek için geldi. Kırmızı yüzlü ve ciddi siyah takımlı, adı Martin Lanselius olan bir adamdı. Cini, küçük bir yılandı, onun gözleriyle aynı yoğunluk ve parlaklıkta yeşil gözleri vardı, zaten Cadı-Konsülü'nün cadıya benzer tek yanı da bu gözlerdi; ama doğrusu, Lyra da bir cadının neye benzemesini beklediğinden emin değildi.</p>

  <p>"Size nasıl yardımcı olabilirim, Farder Coram?" diye sordu.</p>

  <p>"İki şekilde, Dr. Lanselius. Önce, yıllar önce, Doğu Anglia'nın Fen ülkesinde karşılaştığım bir cadı hanımla temas kurmak istiyorum. Adı, Serafina Pekkala."</p>

  <p>Dr. Lanselius gümüş bir kalemle not aldı.</p>

  <p>"Onunla karşılaşalı ne kadar oldu?" dedi.</p>

  <p>"Kırk yıl olmalı. Ama hatırlayacaktır sanırım."</p>

  <p>"Benden yardım istediğiniz ikinci konu neydi?"</p>

  <p>"Çocuklarını kaybetmiş birkaç çingan aileyi temsil ediyorum. Bir örgütün bu çocukları, hem bizimkileri, hem başkalarınınkileri esir aldığına ve onları bilinmeyen bir amaçla Kuzey'e getirdiğine inanmak için nedenlerimiz var. Siz ya da halkınız böyle bir şeyler olup bittiğinden haberdar mısınız, bunu bilmek isterdim."</p>

  <p>Dr. Lanselius kahvesini kibar kibar yudumladı.</p>

  <p>"Böyle bir faaliyetten haberdar olmuş olmamız imkansız değil," dedi. "Anlıyorsunuz ya, halkımla Kuzeyliler arasındaki ilişkiler son derece samimidir. Benim bu ilişkileri bozmayı mazur göstermem zor olur."</p>

  <p>Farder Coram, sanki çok iyi anlamış gibi başını evet anlamında salladı.</p>

  <p>"Elbette," dedi. "Ve benim de size bu bilgiyi başka şekilde alabilir miyim diye sormam gerekli olmaz. Onun için önce cadı hanımı sordum."</p>

  <p>Şimdi de Dr. Lanselius sanki o anlamış gibi, başını salladı. Lyra bu oyunu hayret ve saygıyla izliyordu. Yüzeyin altında pek çok şey olmaktaydı ve Cadı-Konsülü'nün bir karara varmakta olduğunu gördü.</p>

  <p>"Pekala," dedi. "Tabii, bu doğru ve adınızın bizce meçhul olmadığını göreceksiniz, Farder Coram. Serafina Pekkala, Enara Gölü bölgesinde bir cadı-klanının kraliçesidir. Diğer sorunuza gelince, bu bilginin size benim kanalımdan gelmediği konusunda anlaşma halindeyiz tabii."</p>

  <p>"Mutlaka."</p>

  <p>"Eh, Kuzey İlerleme Keşif Şirketi denen bir örgütün bu kasabada bir şubesi var. Kendilerine maden arıyormuş süsü veriyorlar ama aslında bu örgüt, Londra'daki Hükmî Adak Meclisi tarafından kontrol ediliyor. Bu örgütün çocuk ithal ettiğini bilme durumundayım. Kasabada genelde bilinmez; Norroveç hükümeti de resmen bunu bilmiyor. Çocuklar uzun süreyle kalmıyorlar. İçerilerde uzak bir yere götürülüyorlar."</p>

  <p>"Neresi olduğunu biliyor musunuz, Dr. Lanselius?"</p>

  <p>"Hayır. Bilsem size söylerdim."</p>

  <p>"Ya onlara orada ne olduğunu biliyor musunuz?"</p>

  <p>Dr. Lanselius ilk kez Lyra'ya baktı. O da, duygularını belli etmeksizin, adamın bakışını iade etti. Küçük yeşil yılan-cin Konsül'ün yakasından başını kaldırdı ve dilini oynatarak, kulağına bir şeyler fısıldadı.</p>

  <p>Konsül, "Bu konuya ilişkin olarak, <i>Maystadt süreci</i> sözlerini duydum," dedi.</p>

  <p>"Sanırım ki, gerçek adını kullanmaktan kaçınmak için böyle diyorlar. Tefrik sözcüğünü de duydum ama neye işaret ettiğini bilmiyorum."</p>

  <p>"Ve şu anda kasabada çocuk var mı?" diye sordu Farder Coram.</p>

  <p>Kucağında tetikte oturan cininin kürkünü okşuyordu.</p>

  <p>Lyra, cinin mırıldanmayı bıraktığını fark etti.</p>

  <p>"Hayır, sanmıyorum," dedi Dr. Lanselius. "Bir hafta önce on iki kişi kadar bir grup gelmişti, evvelki gün buradan ayrıldılar."</p>

  <p>"Ah! O kadar yakın, ha? Öyleyse bu bizi biraz umutlandırıyor. Nasıl seyahat ediyorlardı, Dr. Lanselius?"</p>

  <p>"Kızakla."</p>

  <p>"Nereye gittikleri hakkında bir fikriniz var mı peki?"</p>

  <p>"Çok az. Bizi ilgilendiren bir konu değildi."</p>

  <p>"Öyle olmalı. Şimdi, bütün sorularıma adil bir şekilde cevap verdiniz, efendim, ama bir sorum daha var Eğer benim yerimde siz olsaydınız, Cadılar Konsülü'ne ne sorardınız?"</p>

  <p>Dr. Lanselius ilk kez gülümsedi.</p>

  <p>"Bir zırhlı ayının hizmetini nerede edinebileceğimi sorardım," dedi.</p>

  <p>Lyra yerinde doğruldu, elindeki Pantalaimon'un kalbinin de hızla çarptığını hissetti.</p>

  <p>Farder Coram, hayretle, "Zırhlı ayıların Adak Meclisi'nin hizmetinde olduğunu sanıyordum," dedi. "Yani, Kuzey İlerleme Şirketi, ya da kendilerine her ne diyorlarsa."</p>

  <p>"Öyle olmayan hiç değilse bir tanesi var. Onu Langlokur Sokağı'nın ucundaki kızak deposunda bulursunuz. Şu sıralar orada hayatını kazanıyor ama öfkesi öyle burnunda ve köpekleri öyle korkutuyor ki, bu işi pek uzun sürmeyebilir."</p>

  <p>"Bir kaçak mı yani?"</p>

  <p>"Öyle görünüyor. Adı Iorek Byrnison. Bana, ben olsam ne sorardım dediniz, ben de cevabını verdim. Şimdi ben sizin yerinizde olsam şöyle yapardım: Buradan çok daha uzakta olsa bile bir zırhlı ayıyı işe alma şansına dört elle sarılırdım."</p>

  <p>Lyra kıpırdamadan oturmakta zorluk çekiyordu. Ancak Farder Coram böyle toplantıların görgü kurallarını bilirdi ve tabaktan bir tane daha baharatlı ballı kek aldı. O kekini yerken, Dr. Lanselius Lyra'ya döndü.</p>

  <p>"Duyduğum kadarıyla elinde bir aletiyometre varmış," dedi, onu çok şaşırtarak. Nasıl bilebilirdi ki?</p>

  <p>"Evet," dedi Lyra ve sonra da Pantalaimon'un dişlemesiyle kendine gelerek ekledi: "Bakmak ister miydiniz?"</p>

  <p>"Çok isterdim."</p>

  <p>Lyra hiç de zarif olmayan bir şekilde muşamba kesesini karıştırdı ve kadife paketi ona uzattı. Adam paketi açtı, aletiyometreyi büyük bir özenle havaya kaldırdı, ender bir elyazmasına bakan bir Alim'in yüzündeki ifadeyle, onun kadranına baktı.</p>

  <p>"Ne kadar nefis!" dedi. "Bir örnek daha görmüştüm, ama bu kadar ince işlenmiş değildi. Okuma kitapları da var mı sende?"</p>

  <p>"Hayır," diye başladı Lyra, ama o daha fazlasını söyleyemeden Farder Coram konuşmaya başlamıştı.</p>

  <p>"Hayır, ne yazık ki Lyra aletiyometreye sahip olsa da, okumanın hiç çaresi yok. Hindular'ın geleceği okumada kullandıkları mürekkep havuzları gibi bir esrar. Ve benim bildiğim okuma kitaplarının en yakında olanı da Heidelberg'deki St. Johann Manastırı'nda."</p>

  <p>Lyra onun bunu niye söylediğini anlıyordu: Lanselius'un Lyra'nın gücünü anlamasını istemiyordu. Ama Farder Coram'ın göremediği bir şeyi de görüyordu, Dr. Lanselius'un cininin huzursuzluğunu... Ve numara yapmanın faydası olmayacağını hemen anladı.</p>

  <p>"Aslında okuyabiliyorum" dedi, biraz Dr. Lanselius'a, biraz da Farder Coram'a söylermiş gibi. Cevap veren, Konsül oldu.</p>

  <p>"Çok akıllıca," dedi. "Bunu nereden ele geçirdin?"</p>

  <p>"Oxford'daki Jordan Koleji'nin Başkanı verdi. Dr. Lanselius, onları kimin yaptığını biliyor musunuz?"</p>

  <p>"Prag şehrinden çıktıkları söylenir," dedi Konsül. '"Aletiyometreyi icat eden Alim, besbelli astroloji fikirlerine göre, gezegenlerin etkilerini ölçmenin bir yolunu keşfetmeye çalışıyordu. Bir pusula nasıl Kuzey fikrine cevap veriyorsa, Mars ya da Venüs fikrine cevap verecek bir donanım yapmayı amaçlıyordu. Bunu başaramadı, ama icat ettiği mekanizma bir şeye cevap veriyormuş besbelli, kimse ne olduğunu bilmese de."</p>

  <p>"Sembolleri nereden bulmuşlar?"</p>

  <p>"Ah, on yedinci yüzyılda olmuş bunlar. Sembollerle amblemler her yerdeymiş. Binalar ve resimler, kitap gibi okunmak üzere tasarlanırmış. Her şey bir başka şey ifade ediyormuş; elinizde doğru sözlük olsa, Tabiat'ın kendisini okuyabilirmişsiniz. Filozofların, esrarengiz bir kaynaktan gelen bilgiyi yorumlamak için kendi dönemlerinin sembolizminden yararlanmalarının pek şaşacak bir yanı yok. Ama biliyorsunuz, iki yüz yıl kadardır ciddi biçimde yararlanamamıştı bunlardan."</p>

  <p>Aleti Lyra'ya geri verip ekledi.</p>

  <p>"Bir soru sorabilir miyim? Sembol kitabı olmadan nasıl okuyorsun bunu?"</p>

  <p>"Sadece zihnimi boş bırakıyorum, sonra sanki eğilip suya bakıyormuşum gibi oluyor. Bırakacaksınız ki gözleriniz doğru düzeyi bulsun, çünkü odaklanmış olan yalnızca o. İşte böyle bir şey."</p>

  <p>"Acaba diyorum, nasıl yaptığını görmeyi rica edebilir miyim?"</p>

  <p>Lyra, evet demek isteyerek ama onay bekleyerek Farder Coram'a baktı. İhtiyar adam, başını evet anlamında salladı.</p>

  <p>"Ne sorayım?" dedi Lyra.</p>

  <p>"Tatarlar'ın Kamçatka konusunda ne gibi niyetleri var?"</p>

  <p>Bu zor değildi. Lyra kolları, Asya, yani Tatarlar anlamına gelen deveye çevirdi; altın madenlerinin bulunduğu Kamçatka için boynuza çevirdi ve etkinlik anlamına gelen, bu yüzden de amaç ve niyet demek olan karıncaya. Sonra hiç kıpırdamadan oturdu, zihnini üç anlam düzeyini odaklandırmaya bıraktı, cevap gelsin diye kendini gevşetti. Cevap da neredeyse o anda geldi zaten. Uzun ibre yunusta, miğferde, bebekte ve çapada titredi, onlar ve pota arasında, Lyra'nın gözlerinin tereddüt etmeden izlediği, ama iki erkeğe anlaşılmaz gelen karmaşık bir şekilde dans etti.</p>

  <p>Hareketlerini birkaç kez tamamlayınca, Lyra başını kaldırdı. Sanki bir transtan çıkıyormuş gibi bir iki kez gözlerini kırpıştırdı.</p>

  <p>"Oraya saldırıyormuş gibi yapacaklar, ama aslında saldırmayacaklar, çünkü çok uzak, kuvvetlerini çok yaymış olurlar," dedi. "Bunu nasıl okuduğunu bana söyler misin?" "Yunusun en derindeki anlamlarından biri oynamak, oyunbaz olmak gibi sanki" diye açıkladı Lyra. "On beşinci anlam olduğunu biliyorum, çünkü on beş kere durdu ve sadece o düzeyde berraklaştı, başkasında değil. Miğfer de savaş demek, ikisi bir arada olunca savaş çıkacak gibi yapmak ama ciddi olmamak anlamına geliyor. Bebek ise şey demek -zor demek- saldırmaları çok zor olacak ki niye olduğunu da çapa söylüyor. Bir çapanın halatı gibi gerilmiş olacakları için. Hepsini öylece görüyorum, anlıyorsunuz ya."</p>

  <p>Dr. Lanselius başını salladı.</p>

  <p>"Harika," dedi. "Müteşekkirim. Bunu unutmayacağım."</p>

  <p>Sonra tuhaf bir şekilde Farder Coram'a, ardından Lyra'ya baktı.</p>

  <p>"Bir gösteri daha rica edebilir miyim?" dedi. "Bu pencereden bakarsan, duvarında kırk ya da daha fazla bulutçamı asılı bir kulübe göreceksin. Serafine Pekkala bunların sadece bir tanesini kullandı, diğerlerini kullanmadı. Hangisi olduğunu söyleyebilir misin?"</p>

  <p>"Tabii!" dedi, hep gösteriş yapmaya hazır olan Lyra, aletiyometreyi kaptığı gibi dışarı fırladı. Cadılar uçmakta onu kullandıkları için bulutçamını görmeyi çok istiyordu, daha önce hiç görmemişti.</p>

  <p>İki adam pencerenin kenarında durup Lyra'nın karları tekmeleye tekmeleye, yanında bir tavşan şeklinde zıplayıp duran Pantalaimon'la birlikte ilerlemesini, ahşap kulübe önünde durmasını, aletiyometre'yi kullanmaya başlamasını izlediler. Kız, birkaç saniye sonra uzanıp çok sayıdaki bulutçamı dalından birini aldı ve havaya kaldırdı.</p>

  <p>Dr. Lanselius başını evet anlamında salladı.</p>

  <p>Meraklanmış ve uçmaya çok hevesli olan Lyra, dalı başının üstünde tutarak zıpladı, cadı olmaya çalışarak karda koşturdu. Konsül, Farder Coram'a döndü ve "Bu çocuğun kim olduğunun farkında mısınız?" diye sordu.</p>

  <p>"Lord Asriel'in kızı," dedi Farder Coram. "Annesi de, Adak Meclisi'nden Mrs. Coulter."</p>

  <p>"Peki, ya onun dışında?"</p>

  <p>İhtiyar çingan, başını hayır anlamında sallamak zorunda kaldı. "Hayır," dedi. "Daha fazlasını bilmiyorum.</p>

  <p>Ama tuhaf, masum bir yaratık ve hiç zarar görsün istemem, dünya bir yana o bir yana. Bu aleti nasıl olup da okuduğunu tahmin bile edemiyorum, ama anlattığı zaman ona inanıyorum. Niçin, Dr. Lanselius? Onun hakkında ne biliyorsunuz?"</p>

  <p>"Cadılar yüzlerce yıldır bu çocuktan söz ediyor," dedi Konsül. "Dünyalar arasındaki peçenin son derece ince olduğu yere yakın yaşadıkları için, zaman zaman bir dünyadan diğerine geçen varlıkların sesinde ölümsüz fısıltılar duyarlar. Ve böyle bir çocuktan söz etmişlerdir hep, ancak başka bir yerde gerçekleştirilebilecek büyük bir kaderi var -bu dünyada değil, çok daha ötelerde. Bu çocuk olmazsa eğer, hepimiz öleceğiz. Cadılar böyle diyor. Ama bu kaderi yerine getirmek için yaptığını tam bir cehalet içinde yapmalı, çünkü biz ancak onun cehaleti sayesinde kurtulabiliriz. Bunu anlıyor musunuz, Farder Coram?"</p>

  <p>"Hayır," dedi Farder Coram. "Anladığımı söyleyemem."</p>

  <p>"Hata yapmakta serbest olması gerektiği anlamına geliyor. Yapmayacağını umut etmeliyiz, ama ona yol gösteremeyiz. Ölmeden önce bu çocuğu gördüğüme memnunum."</p>

  <p>"Ama onun o çocuk olduğunu nasıl fark ettiniz? Ve bir dünyadan diğerine geçen varlıklar derken ne kastediyorsunuz? Sizi bir türlü anlayamıyorum, Dr. Lanselius, dürüst bir adam olduğunuz yargısına varmış olsam da... "</p>

  <p>Ne var ki daha Konsül cevap vermeden kapı açıldı,</p>

  <p>Lyra elinde küçük bir çam dalı, muzaffer bir tavırla içeri girdi.</p>

  <p>"İşte bu!" dedi. "Hepsini denedim ve bu, eminim. Ama benim için uçmuyor."</p>

  <p>Konsül, "Eh, Lyra, bu harika," dedi. "Böyle bir aletin olduğu için şanslısın, sana hayırlı gelmesini dilerim. Ben de sana yanında olsun diye bir şey vermek istiyorum... " Dalı aldı, onun için küçük ince bir parçasını kırdı.</p>

  <p>"Bununla mı uçtu?" dedi Lyra, huşu içinde.</p>

  <p>"Evet, bununla. Sana hepsini veremem, çünkü onunla temas kurmak için ihtiyacım var, ama bu da yeter. Ona göz kulak ol."</p>

  <p>"Evet, olacağım," dedi Lyra. "Teşekkür ederim."</p>

  <p>Dalı da aletiyometrenin yanına, çantasının içine soktu. Farder Coram, sanki şans getirmesini istermiş gibi çam dalına dokundu, yüzünde Lyra'nın daha önce hiç görmediği bir ifade vardı: adeta bir özlem. Konsül onları kapıya kadar geçirdi, kapıda Farder Coram'ın elini sıktı. Lyra'nınkini de sıktı.</p>

  <p>"Umarım başarıya ulaşırsınız," dedi ve iliklere işleyen soğukta kapı eşiğinde durup onların küçük sokakta uzaklaşmalarını izledi.</p>

  <p>"Tatar sorusunun cevabını ben söylemeden de biliyordu," dedi Lyra, Farder Coram'a. "Aletiyometre bana söyledi, ama ben söylemedim, hiç. Potaydı."</p>

  <p>"Sanırım seni deniyordu, çocuğum. Ama kibarlık ederek doğru davrandın, çünkü zaten bilip bilmediğinden emin olamazdık. Ayı hakkındaki de yararlı bir tüyoydu. Yoksa nasıl duyardık, bilmiyorum."</p>

  <p>Depoyu buldular; gri kayalarla buzlu çamur havuzları arasında ince yabani otların yetiştiği çorak ve çalılık bir alandaki iki beton binadan oluşuyordu. Bürodaki somurtkan bir adam onlara ayının işinin altıda bittiğini ama o saat gelince ellerini çabuk tutmaları gerektiğini, çünkü ayının çoğu kez dosdoğru Einarsson'un Barı'nın gerisindeki bahçeye gittiğini, orada ona içki verdiklerini söyledi.</p>

  <p>Sonra Farder Coram Lyra'yı kasabadaki en iyi giysi dükkanına götürdü, ona uygun soğuk hava kıyafetleri aldılar. Ren geyiği derisinden yapılmış bir parka aldılar, çünkü ren geyiğinin tüylerinin içi boştur, çok iyi yalıtır; kukuleta ise kurt kürkünden astarlıydı, çünkü bu da soluduğun zaman oluşan buzun tutunmasına izin vermez. Ren geyiği yavrusu derisinden iç çamaşırı ve çizme astarı aldılar, bir de büyük kürk eldivenlerin içine giymek için ipek eldivenler. Çizmeler ve büyük eldivenler, ren geyiklerinin ön bacaklarının derisindendi, çünkü bu deri çok serttir. Çizmeler de sakallı fok derisiyle tabanlanmıştı, bu da mors derisi kadar serttir, ama daha hafiftir. En sonunda da, onu tamamen saran, yarı şeffaf fok bağırsağından yapılmış, su geçirmez bir pelerin aldılar.</p>

  <p>Bütün bunlarla, boynunda ipek bir kaşkol, kulaklarının üstünde yün bir şapka ve öne çekilmiş büyük kukuletayla, rahatsızlık verecek kadar ısınmıştı. Ne var ki, bundan çok daha soğuk bölgelere gidiyorlardı.</p>

  <p>John Faa, geminin boşaltılmasını denetliyordu, Cadı- Konsülü'nün söylediklerini merakla dinledi, ayı hakkında duydukları daha da fazla ilgisini çekti.</p>

  <p>"Hemen bu akşam ona gidiyoruz," dedi. "Daha önce böyle bir yaratıkla konuşmuş muydun, Farder Coram?"</p>

  <p>"Evet, konuştum. Bir tanesiyle dövüştüm de, ama Tanrı'ya şükür, kendi başıma değil. Onunla pazarlık etmeye hazır olmalıyız, John. Çok şey isteyecektir, hiç kuşkum yok, somurtkan ve idaresi zor olacaktır; ama onu mutlaka razı etmeliyiz."</p>

  <p>"Evet, mutlaka. Peki, ya senin cadı?"</p>

  <p>"Epeyce uzaktaymış, şimdi klan kraliçesi olmuş," dedi Farder Coram. "Ona bir mesaj yollamak mümkün olur diye ummuştum ama cevap beklemek çok vakit alır."</p>

  <p>"Ee, ne yapalım. Şimdi sana benim ne bulduğumu anlatayım, dostum."</p>

  <p>Çünkü John Faa, onlara bir şeyler söylemek için sabırsızlıktan yerinde duramıyordu. Rıhtımda bir maden arayıcısıyla, Teksas ülkesinden Lee Scoresby adında bir Yeni Danimarkalıyla karşılaşmıştı ve bu adamın, hiç akla gelir mi, bir balonu vardı. Katılmayı umduğu keşif seferi daha Amsterdam'dan ayrılmadan fon yokluğundan iptal edilmiş, kendisi de burada mahsur kalmıştı.</p>

  <p>John Faa, koca ellerini ovuşturarak, "Bir aeronotun yardımıyla neler yapabilirdik, düşünsene Farder Coram!" dedi. "Bize katılması için onu razı ettim. Bana kalırsa burada şansımız yaver gidiyor."</p>

  <p>"Bir de nereye gittiğimizi bilsek daha şanslı olurduk," dedi Farder Coram, ama John Faa'nın yeniden sefere çıkmaktan doğan keyfini hiçbir şey bozamazdı.</p>

  <p>Karanlık çöktükten sonra, bütün levazım ile donanım emniyet içinde boşaltılmış rıhtımda dururken, Farder Coram ile Lyra rıhtımda yürüdüler ve Einarsson'un Barı'nı aradılar. Kolayca da buldular: Kapısının üstünde kırmızı bir neon tabelanın düzensiz bir şekilde yanıp söndüğü ve donmuş buğu kaplı camlarından yüksek seslerin geldiği kaba bir beton barakaydı.</p>

  <p>Yanındaki girintili çıkıntılı daracık sokağın ucunda arka bahçeye giden saç metal bir kapı vardı, bahçede de donmuş çamurdan bir zemin üzerinde güçbela ayakta duran, yanındaki binaya yaslanmış bir baraka vardı. Barın arka penceresinden gelen solgun ışık, arka ayakları üzerinde duran ve her iki eliyle tuttuğu bir budu kemiren muazzam, soluk bir şekli gösteriyordu. Lyra hayal meyal kanla lekelenmiş bir ağız ve yüz, küçük kötücül kara gözler ve muazzam miktarda, keçe gibi, sarımsı bir kürk gördü. Eti kemirirken korkunç homurtular, çatır çutur çiğneme sesleri ve emme sesleri çıkarıyordu. Farder Coram, kapının yanında durup seslendi: "Iorek Byrnison!"</p>

  <p>Ayı yemeyi bıraktı. Anlayabildikleri kadarıyla dosdoğru onlara bakıyordu, ama yüzünden herhangi bir ifade okumak imkansızdı.</p>

  <p>Farder Coram gene, "Iorek Byrnison," dedi. "Sizinle konuşabilir miyim?"</p>

  <p>Lyra'nın kalbi hızlı hızlı çarpıyordu, çünkü ayının duruşundaki bir şey ona soğuğa, tehlikeye, vahşi ama aynı zamanda zekanın kontrolü altındaki bir güce yakın olduğu hissini veriyordu. İnsan zekası değil, insani bir şey değil, çünkü elbette ayıların cini olmazdı. Tuttuğu budu kemiren bu garip, cüsseli varlık, hayal edebileceği hiçbir şeye benzemiyordu. Bu yalnız yaratığa karşı derin bir hayranlık ve merhamet duydu.</p>

  <p>Ayı, ren geyiği bacağını tozların içine atıp dört ayağının üzerinde hızla kapıya geldi. Sonra, sanki onlara ne kadar güçlü olduğunu göstermek, kapının engel olarak ne kadar yararsız olacağını hatırlatmak istermiş gibi, iki ayağının üzerinde heybetle doğruldu, boyu üç metre ya da daha fazlasına ulaştı ve o yükseklikten onlarla konuştu.</p>

  <p>"Ee? Siz de kimsiniz?"</p>

  <p>Sesi öyle derinden geliyordu ki, toprağı sarsıyordu sanki. Vücudundan yükselen ekşi koku, neredeyse dayanılmayacak kadar güçlüydü.</p>

  <p>"Ben Farder Coram'ım, Doğu Anglia'nın çingan halkındanım. Ve bu küçük kız da Lyra Belacqua."</p>

  <p>"Ne istiyorsunuz?"</p>

  <p>"Size iş teklif etmek istiyoruz, Iorek Byrnison."</p>

  <p>"Benim işim var." Ayı yeniden dört ayağının üstüne düştü.</p>

  <p>Sesinde, ister alay, ister öfke olsun, herhangi bir ifade yakalamak çok zordu, öylesine derin ve boğuktu ki.</p>

  <p>"Kızak deposunda ne yapıyorsunuz?" diye sordu Farder Coram.</p>

  <p>"Bozulan makineleri ve demir nesneleri tamir ediyorum. Ağır şeyleri kaldırıyorum."</p>

  <p>"Bu bir <i>panserbjørn</i> için ne biçim bir iş?"</p>

  <p>"Paralı iş."</p>

  <p>Ayının arkasında barın kapısı biraz açıldı ve bir adam büyük bir toprak kavanozu yere koyduktan sonra başını kaldırıp onlara baktı.</p>

  <p>"Onlar da kim?" dedi.</p>

  <p>"Yabancılar," dedi ayı. Barcı sanki bir şeyler daha söyleyecekmiş gibi görünüyordu, ama ayı birden ona doğru sendeledi, adam da korkuyla kapıyı kapattı. Ayı kavanozun sapına bir pençesini geçirdi, kavanozu ağzına götürdü. Lyra, dışarı sıçrayan taze içkinin keskin kokusunu alabiliyordu. Ayı birkaç kez yutkunduktan sonra kavanozu yere koydu ve sanki Farder Coram ve Lyra'ya hiç aldırmıyormuş gibi yeniden budunu kemirmeye döndü. Ne var ki sonra gene konuştu.</p>

  <p>"Ne tür bir iş öneriyorsunuz?"</p>

  <p>"Büyük ihtimalle, dövüşmek," dedi Farder Coram. "Bazı çocukları esir tuttukları bir yere varana kadar Kuzey'e gidiyoruz. Bulduğumuz zaman onları serbest bırakmak için dövüşmek zorunda kalacağız; sonra da onları geri getireceğiz."</p>

  <p>"Ne ödeyeceksiniz?"</p>

  <p>"Size ne teklif edeceğimi bilmiyorum, Iorek Byrnison. Eğer altın arzu ederseniz, altınımız var."</p>

  <p>"Yaramaz."</p>

  <p>"Size kızak deposunda ne ödüyorlar?"</p>

  <p>"Et ve içki karşılığı, boğaz tokluğuna."</p>

  <p>Ayı suskun kaldı; sonra lime lime kemiği yere bıraktı ve kavanozu yeniden ağzına götürdü, güçlü içkiyi su gibi içti.</p>

  <p>"Sorduğum için beni bağışlayın, Iorek Byrnison ama" dedi Farder Coram, "buzların üstünde fok ve mors avlayarak özgür, mağrur bir hayat yaşayabilir ya da savaşa gidip büyük ödüller kazanabilirsiniz. Sizi Trollesund'a ve Einarsson'un Barına bağlayan nedir?"</p>

  <p>Lyra tüylerinin ürperdiğini hissetti. Neredeyse hakaret sayılabilecek böylesi soruların büyük yaratığı mantık dışına çıkacak kadar kızdıracağını sanırdı, Farder Coram'ın bunu sormakla gösterdiği cesarete hayret etti. Iorek Byrnison kavanozunu yere koydu ve ihtiyar adamın yüzüne bakmak için kapıya yaklaştı. Farder Coram kılını bile kıpırdatmadı.</p>

  <p>"Kimleri aradığınızı biliyorum, çocuk kesicileri," dedi ayı. "Yanlarında yeni çocuklarla Kuzey'e gitmek için önceki gün kasabadan ayrıldılar. Kimse size onlar hakkında bir şey söylemez. Görmemiş gibi yaparlar, çünkü çocuk kesiciler para ve iş getiriyor. Ben çocuk kesicileri sevmem, onun için de size nazik nazik cevap veriyorum. Burada kalıp içki içiyorum, çünkü buradaki adamlar zırhımı aldı ve zırhım olmadıkça fok avlayabilsem de savaşa gidemem; ben zırhlı bir ayıyım; savaş, benim içinde yüzdüğüm denizdir, soluduğum havadır. Bu kasabanın erkekleri bana içki sunup uyuyana kadar içmeme izin verdiler, sonra da zırhımı benden aldılar. Nerede muhafaza ettiklerini bilsem, geri alabilmek için kasabayı paramparça ederim. Eğer size hizmet etmemi istiyorsanız, fiyatı budur: zırhımı geri alın. Bunu yapın ve size seferberliğinizde hizmet edeyim, ben ölene ya da siz zafere ulaşana kadar. Bedelim, zırhım. Onu geri istiyorum, o olursa bir daha asla içkiye ihtiyacım olmaz."</p>
</body>
</html>
