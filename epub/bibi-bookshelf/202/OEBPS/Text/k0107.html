<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2 class="sigil_not_in_toc" style="text-align: right;"><b>4</b></h2>

  <h2 id="sigil_toc_id_5" style="text-align: right;"><b>Aletiyometre</b></h2>

  <p>"Umarım yemekte yanımda oturursun," dedi Mrs. Coulter, kanepede Lyra'ya yer açarak. "Bir Başkan Lojmanının ihtişamına alışkın değilim ben. Hangi bıçakla çatalın kullanılacağını bana senin söylemen gerekecek."</p>

  <p>"Siz Kadın Âlim misiniz?" diye sordu Lyra. Kadın Âlimler'e, Jordan'a yakışan bir küçümsemeyle bakardı: böyle insanlar vardı tabii, zavallıcıklar, ama elbise giydirilip bir oyunda oynatılan hayvanlardan daha ciddiye alınamazlardı, asla. Öte yandan, Mrs. Coulter Lyra'nın görmüş olduğu herhangi bir Âlim'e, hele ki diğer iki kadın konuk olan yaşlıca, ciddi hanımlara hiç mi hiç benzemiyordu. Lyra aslında bu soruyu hayır cevabı bekleyerek sormuştu, çünkü Mrs. Coulter'da onu büyüleyen göz kamaştırıcı bir hava vardı. Kız, gözlerini ondan ayırmakta zorluk çekiyordu.</p>

  <p>"Pek sayılmaz," dedi Mrs. Coulter. "Dame Hannah'nın kolejinin mensubuyum, ama işimin çoğu Oxford dışında... Bana kendinden söz et, Lyra. Hep Jordan Koleji'nde mi yaşadın?"</p>

  <p>Lyra beş dakika içinde ona yarı yabani hayatı hakkındaki her şeyi anlatmıştı: çatı tepelerindeki gözde güzergahlar, Balçık yatağı muharebesi, Roger'la ikisinin bir ekin kargasını yakalayıp kızartmaları, çinganların bir dar teknesini ele geçirip onunla Abingdon'a yelken açma yolundaki niyeti, vesaire. Hatta (etrafa bakıp sesini alçaltarak) ona Roger ile birlikte mahzendeki kafataslarına yaptıkları numarayı da anlattı.</p>

  <p>"Ve bu hayaletler geldi, tamam mı, başsız halde yatak odama geldiler! Konuşmadılar, sadece gargara yapar gibi sesler çıkardılar, ama ne istediklerini anladım pekala. Ertesi gün aşağı indim, paralarını yerli yerine koydum. Yoksa beni öldürürlerdi herhalde!"</p>

  <p>"Demek ki tehlikeden korkmuyorsun, öyle mi?" dedi Mrs. Coulter hayranlıkla. O sırada yemekteydiler ve Lyra'nın umduğu gibi, yan yana oturuyorlardı. Lyra öbür yanında oturan Kütüphaneci'yi yok saydı ve bütün yemeği Mrs. Coulter ile konuşarak geçirdi.</p>

  <p>Hanımlar kahve için çekilince, Dame Hannah, "Söyle bakalım, Lyra," dedi. "Seni okula gönderecekler mi?"</p>

  <p>Lyra boş boş baktı. "Nebili - bilmiyorum," dedi. Ne olur ne olmaz diye, "Herhalde göndermezler," diye ekledi. Sonra da düşünceli bir edayla, "Onlara daha fazla zahmet vermek istemem," diye devam etti. "Ya da masraf ettirmek. Burada Jordan'da yaşamaya devam etsem, birazcık boş vakitleri olunca Âlimler tarafından eğitilsem daha iyi. Zaten burada olduklarına göre herhalde boş vakitleri de olur."</p>

  <p>Bir başka kadın kolejinde Âlim olan diğer hanım, "Amcan Lord Asriel'in senin için bir planı yok mu?" diye sordu.</p>

  <p>"Evet," dedi Lyra. "Var sanırım. Okulla ilgili değil ama. Bir daha gittiğinde beni de Kuzey'e götürecek."</p>

  <p>"Bana bundan söz ettiğini hatırlıyorum," dedi Mrs. Coulter.</p>

  <p>Lyra gözlerini kırpıştırdı. İki kadın Âlim yerlerinde yavaşça doğruldu, ama ya çok terbiyeli ya da uyuşuk olan cinleri sadece birbirlerine bakıp kirpiklerini kırpıştırmakla yetindi.</p>

  <p>Mrs. Coulter, "Onunla Kraliyet Arktik Enstitüsü'nde karşılaştım," diye devam etti. "Aslında biraz da o karşılaşma yüzünden buradayım."</p>

  <p>"Siz de kaşif misiniz?" diye sordu Lyra.</p>

  <p>"Bir anlamda. Defalarca Kuzey'e gittim. Geçen yıl üç ay boyunca Grönland'da Aurora gözlemlerinde bulundum."</p>

  <p>Buydu işte; o andan itibaren Lyra için başka hiçbir şey ve kimse var olamazdı. Gözlerini huşu içinde Mrs. Coulter'a dikti, onun Eskimo evi inşa etme, fokbalığı avlama, Laponya cadılarıyla görüşmeler yapma yolundaki hikayelerini kendinden geçmiş halde, gıkı çıkmadan dinledi. İki kadın Âlim'in anlatacak bunca heyecanlı hiçbir şeyi yoktu, onun için de erkekler gelene kadar sessizce beklediler.</p>

  <p>Daha sonra, konuklar gitmeye hazırlanırken Başkan, "Sen dur, Lyra," dedi. "Bir iki dakika seninle konuşmak istiyorum. Çalışma odama git, çocuğum, otur ve beni bekle."</p>

  <p>Afallamış, yorulmuş, mest olmuş Lyra, onun sözünü dinledi. Uşak Cousins onu odaya götürdü ve konukların paltolarını giymelerine yardımcı olduğu holden ne işler çevirdiğini görebilmek için, manidar bir şekilde, kapıyı açık bıraktı. Lyra Mrs. Coulter'a bakındı, ama onu görmedi.</p>

  <p>Derken Başkan çalışma odasına geldi ve kapıyı kapadı.</p>

  <p>Başkan kendini şöminenin yanındaki koltuğa bıraktı.</p>

  <p>Cini iki kanat çırpışta koltuğun arkasına uçup onun başının yanında oturdu, yaşlı, kapakları şiş gözleri Lyra'nın üstündeydi. Başkan konuşurken lamba da yavaşça tıslıyordu.</p>

  <p>"Ee, Lyra. Mrs. Coulter'la konuşuyordun. Söyledikleri hoşuna gitti mi?"</p>

  <p>"Evet!"</p>

  <p>"Muhteşem bir hanımdır."</p>

  <p>"Harika biri. Gördüğüm en harika insan."</p>

  <p>Başkan içini çekti. Siyah kostümü ve siyah kravatıyla cinine, bir insan cinine ne kadar benzerse o kadar benziyordu. Birden Lyra bir gün, hem de çok yakınlarda, onun da Büyük mabet'in mahzenindeki mezarlığa gömüleceğini ve bir sanatçının onun tabutu için pirinç plakaya cininin suretini oyacağını, cinin de bu boşluğu onunla paylaşacağını düşündü...</p>

  <p>Başkan birkaç saniye sonra, "Seninle çok daha önce konuşmalıydım Lyra" dedi. "Her halükarda, bunu yapmaya niyetliydim ama anlaşılan sandığımdan daha fazla zaman geçmiş. Burada Jordan'da emniyetteydin, canım. Bence mutlu da oldun. Bize itaat etmek sana kolay gelmedi ama seni çok seviyoruz, sen de asla kötü bir çocuk olmadın. Tabiatında çokça iyilik ve tatlılık, çokça da azim var. Bunların hepsine ihtiyacın olacak. Dışarıdaki koca dünyada seni korumak istediğim şeyler oluyor - yani seni burada, Jordan'da tutarak demek istiyorum - ama bu artık mümkün değil."</p>

  <p>Lyra baktı, kaldı. Onu gönderecekler miydi?</p>

  <p>Başkan, "Vakti gelince okula gitmek zorunda olacağını biliyordun," diye devam etti. "Sana burada bazı şeyler öğrettik ama iyi de öğretemedik, sistemli bir şekilde de. Bizim bilgimiz, farklı türde bir bilgidir. Senin, yaşlı adamların sana öğretemeyeceği şeyleri bilmeye ihtiyacın var, hele bu yaştayken. Kendin de bunun farkında olmalısın. Bir hizmetkar çocuğu da değilsin ki seni şehirdeki bir ailenin yanına evlat edinilesin diye verelim. Bazı yönlerden sana göz kulak olabilirlerdi belki, ama senin ihtiyaçların farklı. Demek istediğim Lyra, anlıyorsun herhalde, hayatının Jordan Koleji'ne ait olan kısmının sona ermekte olduğu."</p>

  <p>"Hayır," dedi Lyra, "hayır, Jordan'dan ayrılmak istemiyorum. Burayı seviyorum. Sonsuza kadar burada kalmak istiyorum."</p>

  <p>"İnsan gençken her şeyin sonsuza dek sürdüğünü sanır. Maalesef sürmez ama. Lyra, çocukluktan çıkmana, genç bir kadın olmana pek bir şey kalmadı. En fazla, birkaç yıl sonra genç bir hanım olacaksın. Genç bir hanım. Ve inan bana, o zaman Jordan Koleji'nde yaşamanın hiç de kolay olmadığını göreceksin."</p>

  <p>"Ama burası benim evim!"</p>

  <p>"Evindi. Ama şimdi başka bir şeye ihtiyacın var."</p>

  <p>"Okula yok. Okula gitmeyeceğim."</p>

  <p>"Kadınlarla birlikte olmaya ihtiyacın var. Kadınların rehberliğine."</p>

  <p>Kadın kelimesi, Lyra'nın aklına sadece kadın Âlimler'i getiriyordu, elinde olmadan yüzünü ekşitti. Jordan'ın ihtişamından, alimliğin görkemi ve şöhretinden, Oxford'un kuzey ucunda bir kolejin tuğladan karanlık ve pis yatakhanesinde, yemektekiler gibi lahana ve naftalin kokan kılıksız kadın Âlimlerle birlikte olmak için sürgün edilmek, ha!</p>

  <p>Başkan onun yüzündeki ifadeyi gördü, Pantalaimonun sansar gözlerinin kıpkırmızı parlamasını da.</p>

  <p>"Peki, ya Mrs. Coulter?" dedi.</p>

  <p>Pantalaimon'un kürkü birden sert kahverengiden tüy beyazına döndü. Lyra'nın gözleri faltaşı gibi açıldı.</p>

  <p>"Sahi mi?"</p>

  <p>"Lord Asriel'i tanıyor. Amcan, senin mutluluğunla çok ilgili tabii ve Mrs. Coulter seni duyunca hemen yardım teklif etti. Bu arada, Mr. Coulter diye biri yok, o bir dul. Kocası birkaç yıl önce bir kazada çok hazin şekilde öldü. Onun için, sormadan önce bunu aklında tutsan iyi olur."</p>

  <p>Lyra evet anlamında hevesle salladı ve "Ve sahiden de... bana bakacak mı?" diye sordu.</p>

  <p>"Bu hoşuna gider miydi?"</p>

  <p>"Evet!"</p>

  <p>Yerinde durmakta güçlük çekiyordu. Başkan gülümsedi. O kadar ender gülümserdi ki, pratiğini kaybetmişti. Ona bakan biri (Lyra fark edecek halde değildi), hüzünle yüzünü buruşturduğunu söylerdi.</p>

  <p>"Eh, öyleyse bu konuda konuşmak için onu da içeri çağırsak iyi olur."</p>

  <p>Odadan çıktı. Bir dakika sonra Mrs. Coulter'la beraber geri döndüğünde Lyra ayağa fırlamıştı, oturamayacak kadar heyecanlıydı. Mrs. Coulter gülümsedi ve cini de, bir küçük şeytan keyfiyle, keyifle beyaz dişlerini gösterdi. Mrs. Coulter koltuğa doğru ilerlediği sırada Lyra'nın yanından geçerken, onun saçına da şöyle bir dokunuverdi. Lyra, içine bir sıcaklık dalgası aktığını hissetti, yüzü kızardı.</p>

  <p>Başkan ona biraz brantwijn koyduktan sonra, Mrs. Coulter, "Ee, Lyra, demek bir asistanım olacak, öyle mi?" diye sordu.</p>

  <p>Lyra sadece "Evet," dedi. O anda her şeye evet derdi.</p>

  <p>"Pek çok şeyde yardıma ihtiyacım var."</p>

  <p>"Çalışabilirim ben!"</p>

  <p>"Seyahat etmemiz de gerekebilir."</p>

  <p>"Umurumda değil. Her yere giderim."</p>

  <p>"Ama tehlikeli olabilir. Kuzey'e gitmemiz gerekebilir."</p>

  <p>Lyra'nın nutku tutuldu. Sonunda sesi geri geldi, "Yakında mı?"</p>

  <p>Mrs. Coulter güldü ve "Muhtemelen," dedi. "Ama biliyor musun, gerçekten çok sıkı çalışman gerekecek. Matematik, seyir ve gök coğrafyası öğrenmen gerekecek."</p>

  <p>"Bana siz mi öğreteceksiniz?"</p>

  <p>"Evet. Ve senin de bana notlar alarak ve kağıtlarımı düzene koyarak, çeşitli temel hesaplar yaparak falan yardım etmen gerekecek. Ve bazı önemli kişileri ziyaret edeceğimiz için, sana güzel elbiseler de bulmamız gerek. Öğrenecek çok şey var, Lyra."</p>

  <p>"Umurumda değil. Hepsini öğrenmek istiyorum."</p>

  <p>"Öğreneceğinden eminim. Jordan Koleji'ne geri döndüğünde, meşhur bir seyyah olacaksın. Şimdi, sabah çok erkenden gidiyoruz, şafak zepliniyle, onun için koşup doğru yatağa girsen iyi edersin. Seni kahvaltıda görürüm. İyi geceler!"</p>

  <p>"İyi geceler," dedi Lyra, sonra bildiği birkaç görgü kuralını hatırlayarak, kapıda döndü ve "İyi geceler, Başkan," dedi.</p>

  <p>Başkan başını salladı. "İyi uykular."</p>

  <p>"Ve teşekkürler," diye Lyra ekledi, Mrs. Coulter'a.</p>

  <p>Sonunda uykuya daldı, ama Pantalaimon bir türlü yerinde duramıyordu. Sonunda gücenip kirpi olunca Lyra onu azarladı. Birisi onu sarsıp uyandırdığında hava hâlâ karanlıktı.</p>

  <p>"Lyra - şişşt - korkma - uyan, çocuğum."</p>

  <p>Mrs. Lonsdale'di. Elinde bir mum vardı, üzerine eğilmiş,- alçak sesle konuşuyor, boş eliyle de sıçramasın diye Lyra'yi tutuyordu.</p>

  <p>"Dinle. Başkan, kahvaltıda Mrs. Coulter'a katılmadan önce seni görmek istiyor. Hemen kalk ve bir koşu Lojman'a git. Bahçeye gir, çalışma odasının penceresini tıklat. Anladın mı?"</p>

  <p>Tamamen uyanan ve meraktan ölen Lyra başını evet anlamında salladı, çıplak ayaklarına Mrs. Lonsdale'in onun için koyduğu terlikleri geçirdi.</p>

  <p>"Elini yüzünü yıkamayı bırak, sonra yaparsın. Dosdoğru git, dosdoğru gel. Ben bavulunu toplamaya başlarım, sana da giyecek bir şey hazırlarım. Hadi bakalım, çabuk ol."</p>

  <p>Karanlık avlu, hâlâ soğuk gece havasıyla doluydu. Tepede son yıldızlar görülüyordu, ama doğudan gelen ışık yavaş yavaş binanın üstündeki gökyüzüne yayılıyordu.</p>

  <p>Lyra Kütüphane Bahçesi'ne koştu ve muazzam sessizlik içinde durup yukarı, Şapel'in taş kuleciklerine, Sheldon Binası'nın inci yeşili kubbesine, Kütüphane'nin beyaza boyanmış fanusuna baktı. Artık bu manzaraları geride bırakacağına göre ne kadar özleyeceğini merak etti.</p>

  <p>Çalışma odasının penceresinde bir şey kıpırdadı, bir an bir ışık görüldü. Lyra ne yapması gerektiğini hatırlayarak cam kapıya vurdu. Kapı neredeyse anında açıldı.</p>

  <p>"Aferin sana! Çabuk gel içeri. Çok vaktimiz yok," dedi Başkan ve o içeri girer girmez kapının perdesini yeniden çekti. Tam takım giyinmişti, üzerinde her zamanki gibi siyahlar vardı.</p>

  <p>"Gitmiyor muyum yoksa?" diye sordu Lyra.</p>

  <p>"Gidiyorsun; buna engel olamam," dedi Başkan, Lyra o anda bunun ne kadar tuhaf bir laf olduğunu fark etmedi. "Lyra, sana bir şey vereceğim, ama bunu kimseye göstermeyeceğine söz vermelisin. Yemin eder misin?"</p>

  <p>"Evet," dedi Lyra.</p>

  <p>Başkan çalışma masasına gitti, çekmecesinden siyah kadifeye sarılmış küçük bir paket aldı. Kumaşı çıkardığı zaman Lyra büyük bir cep saatine ya da küçük bir masa saatine benzer bir şey gördü: pirinç ve kristalden kalın bir disk. Pusula ya da öyle bir şey olabilirdi.</p>

  <p>"Bu ne?" diye sordu.</p>

  <p>"Bir aletiyometre. Sadece altı tane yapılmıştı, bu da onlardan biri. Lyra, seni yeniden uyarıyorum: kimseye gösterme. Mrs. Coulter da bilmezse daha iyi olur. Amcan-"</p>

  <p>"İyi ama ne yapar bu?"</p>

  <p>"Hakikati söyler. Nasıl okunacağına gelince, bunu kendi kendine öğrenmelisin. Git şimdi -hava aydınlanıyor- kimse seni görmeden odana git, çabuk."</p>

  <p>Kadifeyi aletin üstüne katladı ve onun ellerine tutuşturdu. Şaşılacak kadar ağırdı. Sonra Başkan ellerini başının iki yanına götürüp bir an şefkatle öyle tutu.</p>

  <p>Lyra başını kaldırıp ona bakmaya çalışarak, "Asriel Amca hakkında ne diyecektiniz?" diye sordu.</p>

  <p>"Amcan birkaç yıl önce bunu Jordan Koleji'ne hediye etti. Belki de şimdi-"</p>

  <p>O sözünü bitiremeden, kapı yavaşça ama telaşla vuruldu. Lyra Başkan'ın ellerinin istemsiz şekilde titrediğini hissetti.</p>

  <p>Adam yavaşça, "Çabuk ol, çocuğum," dedi. "Bu dünyanın güçleri çok zorlu. Erkeklerle kadınlar senin tahayyül edebileceğinden çok daha şiddetli dalgalarla sarsılıyor ve bunlar hepimizi akıntıya sürüklüyor. Yolun açık olsun, Lyra; Tanrı seni korusun, çocuğum, Tanrı seni korusun. Doğru bildiğini yap."</p>

  <p>Lyra uslu uslu, "Teşekkür ederim, Başkan," dedi.</p>

  <p>Elindeki bohçayı göğsüne bastırarak, çalışma odasını bahçe kapısından terk etti. Bir an geriye bakınca, Başkan'ın cininin pencere pervazından onu gözlediğini gördü. Gökyüzü daha da aydınlanmıştı bile; havada hafiften, taze bir kıpırdanma vardı.</p>

  <p>Mrs. Lonsdale, hırpalanmış küçük bavulu pat diye kapatarak, "O elindeki de ne?" diye sordu.</p>

  <p>"Başkan verdi. Onu da bavula koyamaz mıyız?"</p>

  <p>"Geçmiş olsun. Bir daha açmam o bavulu. Her neyse onu paltonun cebine koymak zorundasın. Hadi bakalım, son hızla yemekhaneye, onları bekletme."</p>

  <p>Roger'ı ancak, uyanmış olan hizmetkarlarla Mrs. Lonsdale'e veda ettikten sonra hatırladı ve Mrs. Coulter'a rastladığından beri onu düşünmediği için kendini suçlu hissetti. Her şey ne kadar çabuk olup bitmişti! Ama şüphesiz Mrs. Coulter onu aramasına yardım ederdi, ayrıca Roger her nereye kaybolduysa onu oradan bulup çıkarabilecek güçlü arkadaşları da olacaktı artık nasıl olsa. Eninde sonunda mutlaka ortaya çıkardı.</p>

  <p>Şimdi de Londra yolundaydı; üstelik bir zeplinde pencere kenarında oturuyordu. Pantalaimon'un ön ayakları dışarı baktığı cama yaslanmış, keskin küçük ermin pençeleri ise Lyra'nın uyluklarına gömülmüştü. Lyra'nın öbür yanında Mrs. Coulter oturmuş, bazı kağıtlara bakıyordu, ama çok geçmeden onları kaldırıp konuşmaya başladı. Hem de ne müthiş bir konuşma! Lyra sarhoş olmuştu. Bu sefer Kuzey hakkında değil, Londra hakkında, restoranlarla balo salonları, Büyükelçilikler ya da Bakanlıklardaki suareler, White Hall ile Westminster arasındaki entrikalar. Onun anlattıkları neredeyse hava gemisinin altında değişip duran manzaradan daha çok büyülemişti Lyra'yı. Mrs. Coulter'ın anlattıklarına bir büyümüşlük kokusu, rahatsız edici ama aynı zamanda çekici olan bir şey eşlik ediyordu sanki: bu, göz kamaştırıcılığın kokuşuydu.</p>

  <p>Falkeshall Bahçeleri'ne inişleri, geniş kahverengi nehri tekneyle geçişleri, Rıhtım'daki üniformalı görevlinin (bir tür madalyalı kapıcı) Mrs. Coulter'ı selamlayıp, ifadesiz bir yüzle onu ölçüp biçen Lyra'ya göz kırptığı koskoca malikane misali blok ...</p>

  <p>Ve sonra, daire...</p>

  <p>Lyra sadece soluğunu tutabildi.</p>

  <p>Kısa hayatında çok güzellik görmüştü, ama bunlar Jordan Koleji güzelliği, Oxford güzelliğiydi -muhteşem ve taştan ve erkeksi. Jordan Koleji'nde pek çok görkemli şey vardı, ama hoş olan bir şey yoktu. Mrs. Coulter'ın dairesinde ise her şey hoştu. Işık doluydu, çünkü geniş pencereler güneye bakıyordu ve duvarlar altın renginde ve beyaz çizgileri olan zarif bir duvar kağıdıyla örtülmüştü. Yaldızlı çerçeveler içinde sevimli resimler, antikaya benzer bir cam, farbalalı abajurları olan anbarik lambalar taşıyan tuhaf aplikler; üstelik yastıklarda farbala vardı, perde rayı üzerinde çiçekli perde eteklikleri, ayaklarının altında ise yumuşak yeşil yaprak desenli bir halı. Lyra'nın masum gözüne, her yüzey hoş küçük porselen kutularla, porselenden kız çobanlar ve palyaçolarla kaplıymış gibi göründü.</p>

  <p>Mrs. Coulter onun hayranlığı karşısında gülümsedi.</p>

  <p>"Evet, Lyra," dedi, "sana gösterecek öyle çok şey var ki! Paltonu çıkar, seni banyoya götüreyim. Yıkanırsın, sonra da yemek yiyip alışverişe çıkarız... "</p>

  <p>Banyo başka bir harikaydı. Lyra musluklardan zahmetle akan suyun iyi ihtimalle ılık olduğu ve çoğu kez de pasla lekelendiği çentik çentik bir küvette, sert ve sarı bir sabunla yıkanmaya alışkındı. Ama burada su sıcaktı, sabun gül pembesiydi, mis gibi kokuyordu, havlular kalındı ve bulut gibi yumuşaktı. Boyalı aynanın kenarında ise küçük pembe ışıklar vardı, öyle ki Lyra aynaya bakınca, kendi bildiği Lyra'ya pek de benzemeyen yumuşak biçimde aydınlatılmış birini gördü.</p>

  <p>Mrs. Coulter'ın cininin biçimini taklit eden Pantalaimon, küvetin kıyısına çömelmiş, ona bakıp yüzünü şekilden şekle sokuyordu. Lyra onu sabunlu suya itti ve birden paltosunun cebindeki aletiyometreyi hatırladı. Paltosunu öbür odadaki bir iskemlenin üstünde bırakmıştı. Oysa Başkan'a onu Mrs. Coulter'dan saklayacağına söz vermişti...</p>

  <p>Evet, ama bu gerçekten kafa karıştırıcıydı. Mrs. Coulter öyle müşfik ve bilgeydi ki, oysa Lyra Başkan'ın Asriel Amca'yı zehirlemeye kalktığını gözleriyle görmüştü. Hangisine daha fazla itaat borçluydu ki?</p>

  <p>Kendini havluyla çabucak kuruladı ve telaşla oturma odasına döndü, paltosu orada, elbette, el değmemiş halde duruyordu.</p>

  <p>"Hazır mısın?" dedi Mrs. Coulter. "Öğle yemeği için Kraliyet Arktik Enstitüsü'ne gideriz dedim. Ben ender kadın üyelerden biriyim, o zaman niye sahip olduğum ayrıcalıkları kullanmayayım ki?"</p>

  <p>Yirmi dakika yürüdükten sonra taştan muhteşem bir cephesi olan bir binaya gidip, masalarında kar gibi örtüler ve pırıl pırıl gümüşler olan geniş bir yemek odasında oturdular ve buzağı karaciğeri ile domuz pastırması yediler.</p>

  <p>"Buzağıların karaciğeri iyidir," diye anlattı Mrs. Coulter ona, "fokbalığı karaciğeri de, ama eğer Arktik'te yiyeceksiz kaldıysan, ayı karaciğeri yememelisin. İnsanı birkaç dakikada öldürecek bir zehirle doludur."</p>

  <p>Yemeklerini yerken, Mrs. Coulter diğer masalardaki bazı üyeleri ona gösterdi.</p>

  <p>"Kırmızı kravatlı yaşlıca beyefendiyi görüyor musun? O Albay Carborn. Kuzey Kutbu üzerinde balonla ilk uçan kişi. Pencerenin yanında şimdi ayağa kalkmış olan uzun boylu adam da Dr. Kırık Ok."</p>

  <p>"Bir Skraeling mi?"</p>

  <p>"Evet. Büyük Kuzey Okyanusu'ndaki okyanus akıntılarının haritasını çıkartan adam... "</p>

  <p>Lyra onların hepsine, bu büyük adamlara, merak ve huşu içinde baktı. Alim'diler, ona şüphe yok, ama aynı zamanda kaşiftiler. Dr. Kırık Ok ayı karaciğerlerini bilirdi, ama Lyra, Jordan Koleji Kütüphanecisinin bunu bileceğinden kuşkuluydu.</p>

  <p>Yemekten sonra Mrs. Coulter ona enstitü kütüphanesindeki değerli Arktik yadigarlarından bazılarını gösterdi -büyük balina Grimssdur'u öldüren zıpkın; ıssız çadırında donarak ölmüş kaşif Lord Rukh'un elinde bulunmuş olan, üzerine meçhul bir dilde bir yazı kazınmış taş;</p>

  <p>Kaptan Hudson'un Van Tieren'in Toprağı'na yaptığı meşhur seyahatte kullandığı ateşleyici. Mrs. Coulter tek tek her birinin hikayesini anlattı ve Lyra'nın göğsü, bu büyük, cesur, uzaktaki kahramanlara karşı duyduğu hayranlıkla kabardı.</p>

  <p>Ve sonra da alışverişe çıktılar. Bu olağanüstü günde her şey Lyra için yeni bir tecrübe olmuştu, ama en baş döndürücüsü alışverişti. Güzel kıyafetlerle dolu, insanlar onları denemenize izin verdiği, aynalarda kendinize baktığınız koca bir binaya girmek... Ve elbiseler de öyle hoştu ki... Lyra'nın elbiseleri ona Mrs. Lonsdale'den gelirdi, çoğu kullanılmış ve çok yamanmıştı. Yeni bir şevi olduğu enderdi ve olduğunda da bu elbise görünüşü için değil, dayanıklılığı nedeniyle seçilirdi. Şimdiye kadar kendi için hiçbir şey seçmemişti. Ve şimdi Mrs. Coulter'ın şunu önermesini, bunu övmesini, hepsinin ve daha nicesinin parasını ödemesini görmek...</p>

  <p>İşleri bittiğinde Lyra yorgunluktan kıpkırmızıydı, gözleri pırıl pırıl parlıyordu. Mrs. Coulter giysilerin çoğunun paketlenip gönderilmesini emretti, Lyra ile ikisi yürüyerek daireye dönerlerken de yanına bir iki şey aldı.</p>

  <p>Sonra, mis kokulu köpüklerle dolu bir banyo. Mrs. Coulter, Lyra'nın saçını yıkamak için banyoya girdi, hem Mrs. Lonsdale'in yaptığı gibi kafasını ovalayıp kazımadı da. Çok yumuşak davrandı. Pantalaimon büyük bir merakla bakıyordu, ta ki Mrs. Coulter ona bakana kadar. O zaman kadının ne demek istediğini anladı ve arkasını döndü, altın maymunun yaptığı gibi, utanç içinde bakışlarını bu kadınlara özgü esrarlardan kaçırdı. Daha önce hiç Lyra'ya bakmaması gerekmemişti.</p>

  <p>Banyodan sonra da süt ve şifalı otlardan sıcak bir içecek geldi ve çiçekli yeni bir pazen gecelik ile fistolu bir kenar baskısı, ayrıca yumuşak bir maviye boyanmış, koyun yününden terlikler; sonra da yatak.</p>

  <p>Öyle yumuşaktı ki bu yatak! Komodindeki anbarik ışık öyle hafifti ki! Ve yatak odası da küçük dolaplar, bir tuvalet masası, yeni elbiselerinin konacağı bir şifonyer, duvardan duvara bir halı ve yıldız, ay ve gezegen desenleriyle kaplanmış pek hoş perdelerle öyle sıcaktı ki! Lyra, uyuyamayacak kadar yorgun, herhangi bir şeyi sorgulayamayacak kadar büyülenmiş halde, kıpırdamadan yattı.</p>

  <p>Mrs. Coulter ona alçak sesle iyi geceler dileyip çıkınca, Pantalaimon saçını çekti. Kız eliyle onu iteledi, ama cini, "O şey nerde?" diye sordu.</p>

  <p>Lyra onun ne demek istediğini hemen anladı. Eski püskü paltosu gardıropta asılı duruyordu. Kız birkaç dakika sonra yatağa dönmüş, lambanın ışığında bağdaş kurup oturmuştu. O kara kadifeyi açıp Başkan'ın ona verdiği şeye bakarken Pantalaimon da yakından gözlüyordu.</p>

  <p>Lyra, "Ne demişti buna?" diye fısıldadı.</p>

  <p>"Aletiyometre."</p>

  <p>Bunun ne demek olduğunu sormanın anlamı yoktu.</p>

  <p>Bütün ağırlığıyla elinde duruyordu, kristal cephesi ışıldıyordu, pirinç gövdesi mükemmel şekilde yapılmıştı. Saate ya da pusulaya çok benziyordu, çünkü kadranın üstündeki yerlere işaret eden kolları vardı, ama dakikaların ya da pusula noktalarının yerini birçok küçük resim almıştı; fildişi üzerine ince, narin bir samur fırçayla çizilmiş gibi, hepsi olağanüstü hassasiyetle boyanmıştı. Lyra, hepsine bakmak için kadranı çevirdi. Bir çapa vardı; tepesinde bir kafatası olan bir kum saati; bir bukalemun, bir boğa, bir kovan... Hepsi otuz altı taneydi ve Lyra onların ne anlama geldiğini tahmin bile edemiyordu.</p>

  <p>"Bu bir çark, bak," dedi Pantalaimon. "Bak bakalım, kurabiliyor musun?"</p>

  <p>Gerçekten de üç tane kertikli küçük kurma mekanizması vardı ve her birisi, kadran boyunca bir dizi düzgün, tatmin edici klik sesiyle hareket eden, üç kısa koldan birini çeviriyordu. Onları resimlerden herhangi birine işaret edecek şekilde ayarlayabiliyordun ve bir kere yerlerine tık diye oturdukları, resimlerin tam merkezini gösterdikleri zaman, artık hareket etmiyorlardı.</p>

  <p>Dördüncü kol daha uzun ve daha narindi, öbür üçünden daha mat bir metalden yapılmışa benziyordu. Lyra onun hareketini hiç mi hiç kontrol edemiyordu; kol, pusula iğnesi gibi, istediği yere savrulup gidiyordu, ancak sabitleşip kalmıyordu.</p>

  <p>"Metre, ölçüm demektir," dedi Pantalaimon. "Termometrede olduğu gibi. Vaiz bunu bize anlatmıştı."</p>

  <p>"Evet, ama o kolay tarafı," diye fısıldadı Lyra. "Sence bu neye yarıyor?"</p>

  <p>İkisi de bir tahminde bulunamadı. Lyra kolları şu ya da bu sembole döndürerek (melek, miğfer, yunus; küre, lavta, pusulalar, mum, şimşek, at) ve uzun kolun durmak bilmeyen başına buyruk savruluşunu izleyerek hayli vakit geçirdi ve hiçbir şey anlamadıysa da, bunun karmaşıklığı ve ayrıntıları hem merakını uyandırdı, hem de çok hoşuna gitti. Pantalaimon onun daha yakınına gelmek için fare kılığına büründü, minik ayaklarını kenarına dayadı. İğnenin sallanışını izlerken düğme gibi gözleri merakla kara kara parlıyordu.</p>

  <p>Lyra, "Sence Başkan, Asriel Amca hakkında ne demek istedi?" diye sordu.</p>

  <p>"Belki de bunu saklamamız ve ona vermemiz gerektiğini söylemek istedi."</p>

  <p>"Ama Başkan onu zehirleyecekti! Belki de tam tersidir. Belki de, ona vermeyin diyecekti."</p>

  <p>"Hayır," dedi Pantalaimon, "kendisinden saklamamız gereken kişi o kadındır-"</p>

  <p>Kapı yavaşça vuruldu.</p>

  <p>Mrs. Coulter, "Lyra, senin yerinde olsam ışığı kapatırım," dedi. "Yorgunsun, yarın da çok işimiz var."</p>

  <p>Lyra aletiyometreyi çabucak battaniyelerin altına atmıştı.</p>

  <p>"Peki, Mrs. Coulter," dedi.</p>

  <p>"Sana iyi geceler."</p>

  <p>"İyi geceler."</p>

  <p>Lyra dertop olup ışığı söndürdü. Uyumadan önce de, ne olur ne olmaz diye, aletiyometreyi yastığın altına tıkıştırdı.</p>
</body>
</html>
