<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2 class="sigil_not_in_toc" style="text-align: right;"><b>6</b></h2>

  <h2 id="sigil_toc_id_7" style="text-align: right;"><b>Atılan Ağlar</b></h2>

  <p>Hızla nehirden uzaklaştı, çünkü Rıhtım genişti ve iyi ışıklandırılmıştı. Orası ile Lyra'nın bulacağından emin olduğu tek yer olan Kraliyet Arktik Enstitüsü arasında arapsaçı gibi dar sokaklar vardı ve Lyra şimdi hızla o karanlık labirente girdi.</p>

  <p>Keşke Londra'yı da Oxford'u tanıdığı kadar iyi tanısaydı! O zaman hangi sokaklardan kaçınacağını bilirdi; nereden biraz yiyecek aşırabileceğini de; ya da, en iyisi, hangi kapılara vurup sığınabileceğini. O soğuk gecede, çevredeki bütün karanlık sokaklar hareketle, gizli bir hayatla doluydu ve o hiçbirisini bilmiyordu.</p>

  <p>Pantalaimon yabani bir kedi oldu, geceyi delen gözlerle çevrelerindeki karanlığı taramaya başladı. Sık sık durup kabarıyor, Lyra da adım atacağı girişten vazgeçip dönüyordu. Gece seslerle doluydu: aniden patlayan sarhoş kahkahaları, şarkıyla yükselen iki kulak tırmalayıcı ses, bir bodrumdaki iyi yağlanmamış bir makinenin takırtısı ve vızıltısı. Lyra dikkatle hepsinin içinden geçti, duyuları keskinleşmiş ve Pantalaimon'unkilerle birleşmişti, gölgelerden ve dar sokaklardan şaşmıyordu.</p>

  <p>Arada bir tramvayların vınlayarak anbarik telleri altında kıvılcım saçtığı daha geniş, daha iyi aydınlatılmış bir sokağın karşı tarafına geçmesi gerekiyordu. Londra sokaklarında karşıdan karşıya geçmenin kuralları vardı, ama o bunlara aldırmıyordu bile, birisi bağırınca da kaçıyordu.</p>

  <p>Yeniden özgür olmak iyi bir şeydi. Yanı başında yabani kedi ayakları üzerinde sessizce yürüyen Pantalaimon'un da açık havada olmaktan onunla aynı ölçüde sevinç duyduğunu biliyordu, bu hava dumanla ve kurumla yüklü, gürültülü, puslu Londra havası olsa bile. Çok geçmeden, Mrs. Coulter'ın dairesinde duyduklarının anlamı üzerinde düşünmeleri gerekecekti ama henüz değil.</p>

  <p>Ve sonunda da uyuyacak bir yer bulmaları gerekecekti.</p>

  <p>Pencereleri ıslak kaldırımın üzerinde pırıl pırıl parlayan büyük bir marketin köşesine yakın bir kavşakta, bir kahveci vardı: bir gölgelik gibi yukarı doğru kaldırılabilen tahta bir kapağın altındaki tezgahıyla, tekerlekli küçük bir kulübe. İçeriden sarı bir ışık geliyordu, kahve kokusu dışarı süzülüyordu. Beyaz ceketli kahveci, tezgahın üzerine eğilmiş, iki üç müşteriyle konuşuyordu.</p>

  <p>Baştan çıkarıcıydı. Lyra artık bir saattir yürüyordu, hava soğuk ve rutubetliydi. Serçe şekli almış Pantalaimon'la birlikte tezgaha gitti, sahibinin ilgisini çekmek için parmak ucunda yükseldi.</p>

  <p>"Bir fincan kahve ve jambonlu bir sandviç lütfen," dedi. "Dışarıda olman için epey geç bir saat, canım," dedi</p>

  <p>Silindir şapkalı ve beyaz ipek fularlı bir beyefendi.</p>

  <p>"Evet," dedi Lyra, kalabalık kavşağı gözden geçirmek için ona sırtını dönerek. Yakınlardaki bir tiyatro o anda boşalmaktaydı, ışıklı fuayenin çevresinde birikmiş olan kalabalık, taksi çağırıyor, paltolarını sırtlarına atıyorlardı. Öbür tarafta, Chthonic Demiryolları İstasyonu'nun girişi vardı, orada da bir kalabalık basamakları inip çıkıyordu.</p>

  <p>"Al bakalım, canım," dedi kahveci. "İki şilin."</p>

  <p>"İzin ver de bunu ben ödeyeyim," dedi silindir şapkalı adam.</p>

  <p>Lyra, neden olmasın diye düşündü. Ondan hızlı koşabilirim ve daha sonra bütün parama ihtiyacım olabilir. Silindir şapkalı adam tezgaha bir bozuk para attı ve ona gülümsedi. Cini, bir Madagaskar maymunuydu. Onun yakasına tutunmuş, faltaşı gibi gözlerle Lyra'ya bakıyordu.</p>

  <p>Lyra sandviçini ısırdı, gözlerini kalabalık sokaktan ayırmadı. Nerede olduğu hakkında hiçbir fikri yoktu, çünkü Londra'nın haritasını hiç görmemişti ve ne kadar büyük olduğunu da, kırları bulmak için ne kadar yürümesi gerektiğini de bilmiyordu.</p>

  <p>"Adın ne senin?" diye sordu adam.</p>

  <p>"Alice."</p>

  <p>"Hoş bir isim. İzin ver de şundan kahvene koyayım... ısınasın diye..."</p>

  <p>Gümüş bir mataranın kapağını açıyordu.</p>

  <p>"Onu sevmem," dedi Lyra. "Sadece kahve severim."</p>

  <p>"Bahse girerim daha önce hiç böyle konyak içmemişsindir."</p>

  <p>"İçtim. Her tarafa kustum. Tam bir şişeydi, ya da işte hemen hemen o kadar."</p>

  <p>"Nasıl istersen," dedi adam, şişeyi kendi fincanına doğru eğerek. "Nereye gidiyorsun, böyle tek başına?</p>

  <p>"Babamla buluşacağım."</p>

  <p>"Baban kim, peki?"</p>

  <p>"Bir katil."</p>

  <p>"Ne?"</p>

  <p>"Dedim ya, katil. Mesleği bu. Bu akşam da bir işi var. Yanımda ona temiz elbise getirdim, çünkü işini bitirince genellikle baştan aşağı kana bulanmış olur."</p>

  <p>"Ah! Şaka ediyorsun."</p>

  <p>"Hiç de bile."</p>

  <p>Madagaskar maymunu yumuşak bir miyavlama sesi çıkardı ve adamın başının arkasından tırmandı, ona bakmak için. Lyra kahvesini vurdumduymaz bir edayla içti, sandviçinin son lokmasını da yedi.</p>

  <p>"İyi geceler," dedi. "Babamın geldiğini gördüm. Biraz öfkeli görünüyor."</p>

  <p>Silindir şapkalı adam etrafa bakındı, Lyra da tiyatrodan çıkan kalabalığa doğru ilerledi. Chthonic Demiryolu'nu ne kadar merak etse de (Mrs. Coulter buranın aslında kendi sınıflarından insanlar için yapılmadığını söylemişti), yeraltında tuzağa düşmekten korkuyordu; en iyisi gerekirse koşabileceği açık havada olmaktı.</p>

  <p>Yürüdü, yürüdü, sokaklar gitgide daha karanlık bir hal aldı, boşaldı. Yağmur çiseliyordu ama bulut olmasa bile, şehrin gökyüzü yıldızları göstermeyecek kadar ışığa bulanmıştı. Pantalaimon kuzeye gittiklerini sandığını söyledi, ama kim bilebilirdi?</p>

  <p>Birbirinin eşi, sadece bir çöp tenekesinin sığacağı büyüklükte bahçeleri olan tuğla evlerin; yüksek bir duvarın tepesinde anbarik bir ışığın sönük sönük yandığı, bir bekçinin mangal başında uyukladığı tel örgülü büyük çıplak fabrikaların; arada bir de, sadece dışındaki haç sayesinde bir depodan ayırt edilebilen loş küçük bir kilisenin bulunduğu, sonu gelmez sokaklar. Bir seferinde bu kiliselerden birinin kapısını açmaya hamle edecek oldu, ama karanlıkta, hemen oracıktaki banktan bir inilti yükseldi. Sundurmanın uyuyan şekillerle dolu olduğunu fark edip kaçtı.</p>

  <p>Kapalı ve kepenkleri inmiş dükkanların olduğu bir sokakta yorgun argın yürürlerken, "Nerede uyuyacağız, Pan?" diye sordu.</p>

  <p>"Bir yerlerde, bir kapı ağzında."</p>

  <p>"Görülmek istemiyoruz ama. Öyle ortadalar ki."</p>

  <p>"Aşağıda bir kanal var... "</p>

  <p>Sola giden bir yan yoldan aşağı bakıyordu. Gerçekten de, hafifçe parıldayan koyu bir bölge, orada su olduğunu gösteriyordu ve bakmak için ihtiyatla gittiklerinde, ondan fazla mavnanın rıhtıma bağlı olduğu bir kanal limanı buldular. Teknelerin kimi suda yükselmiş, kimi de darağacı gibi vinçlerin ağırlığı altında suya biraz daha fazla gömülmüştü. Bir ahşap kulübenin pencerelerinden birinde solgun bir ışık vardı, madeni bacadan ince bir duman tütüyordu; bunun dışındaki ışıklar ya depo duvarının tepesinde ya da bir vincin köprüsünde olduğundan, zemin karanlık kalıyordu. Rıhtımda kömür-ruhu fıçıları, istiflenmiş koca yuvarlak keresteler, kauçuk kaplı kablo ruloları yığılıydı.</p>

  <p>Lyra ayak parmaklarının ucunda kulübeye gidip pencereden içeri göz attı. İhtiyar bir adam dikkatli dikkatli resimli bir gazeteyi okuyor ve pipo içiyordu, spanyel cini masaya kıvrılıp uyumuştu. Lyra bakarken adam kalktı, demir sobanın üzerinden kararmış bir çaydanlık alıp getirdi ve yeniden oturup gazetesine gömülmeden önce çatlak bir kupaya sıcak su koydu.</p>

  <p>"Bizi içeri alır mı diye sorsak mı, Pan?" diye fısıldadı Lyra, ama Pan'ın dikkati başka yerdeydi: önce bir yarasa oldu, sonra bir baykuş, sonra gene yabani kedi; kız onun paniğinden etkilenerek dört bir yana bakındı ve sonunda Pan'la aynı anda onları gördü: iki adam iki yandan ona doğru koşuyordu, öndekinin elinde bir ağ vardı.</p>

  <p>Pantalaimon kulakları tırmalayan bir feryatla, bir leopar olarak daha yakındaki adamın cinine, vahşi görünüşlü bir tilkiye doğru atıldı, onu geriye doğru yuvarladı, cin adamın bacaklarına dolandı. Adam küfredip yana kaçtı, Lyra da onun yanından fırlayarak iskelenin açık alanlarına doğru koştu. Köşeye sıkışmaması gerekiyordu.</p>

  <p>Şimdi bir kartal olan Pantalaimon ona doğru dalışa seçerek bağırdı:</p>

  <p>"Sola! Sola!"</p>

  <p>Kız oraya doğru döndü, kömür ruhu fıçıları ile oluklu demirden bir hangarın kenarı arasında bir açıklık görüp oraya ok gibi atıldı.</p>

  <p>Ama ah o ağlar yok mu?</p>

  <p>Havada bir ıslık sesi duydu, yanağının yanından bir şey sürtünerek geçti ve fena halde canını yaktı. Nefret verici gemici ipleri yüzüne, kollarına, ellerine dolanıp kıpırdamasını engelledi ve Lyra yere yuvarlandı. Hırlıyor, debeleniyor, ağı yırtmaya çabalıyordu, ama boşuna.</p>

  <p>"Pan! Pan!"</p>

  <p>Ama tilki-cin kedi-Pantalaimon'a pençe attı, Lyra onun acısını kendi etinde hissetti ve cini düşerken, hıçkırırcasına bir çığlık attı. Adamlardan biri onun etrafına, kollarıyla bacaklarına, boğazına, vücuduna, başına, kordonları hızla doluyor, ıslak toprakta onu defalarca sarıp sarmalıyordu. Çaresizdi, bir örümceğin ağına düşen sinek gibi. Canı yanmış zavallı Pan ona doğru sürükleniyordu, tilki-cin sırtını dişleriyle yakalamıştı, değişecek hali bile kalmamıştı ve diğer adam, bir su birikintisinde yatıyordu, boynunda bir okla. Ağı bağlayan adam da bunu fark ederken, birden bütün dünya durdu.</p>

  <p>Pantalaimon doğrulup gözlerini kırpıştırdı, sonra hafif bir pat sesi duyuldu ve ağlı adam Lyra'nın tam karşısında tıkanıyor, boğuluyor gibi sesler çıkararak yere düştü. Lyra dehşet içinde çığlığı bastı: adamdan kan akıyordu!</p>

  <p>Koşan ayak sesleri... Birisi adamı öteye doğru sürükledi ve üzerine eğildi; sonra başka eller Lyra'yı kaldırdı, bir bıçak hareketiyle ağ ipleri birer birer koptu. Lyra tükürerek onları koparırcasına üstünden sıyırdı, hemen Pantalaimon'a sarılmaya koştu.</p>

  <p>Diz çökmüş dururken başını kaldırıp yeni gelenlere baktı. Biri bir yay, diğerleriyse bıçak taşıyan üç esmer adam; o dönünce yaylı adam nefesini hızla içine çekti.</p>

  <p>"Lyra değil mi bu?"</p>

  <p>Aşina bir sesti, gene de adam öne adım atıp en yakındaki ışık yüzüne ve omuzundaki atmacaya vurana kadar nereden tanıdığını çıkartamamıştı. Ama görünce tanıdı.</p>

  <p>Bir çingan! Gerçek bir Oxford çinganı!</p>

  <p>"Tony Costa," dedi adam. "Hatırladın mı? Jericho'da teknelerin kıyısında küçük kardeşim Billy ile oynardın, Hamhumlar onu almadan önce."</p>

  <p>"Oh, Tanrım, Pan, güvendeyiz!" diye hıçkırdı Lyra, ama birden aklına bir şey geldi: o gün kaçırdığı tekne Costa'ların teknesiydi. Ya hatırlarsa?</p>

  <p>"Bizimle gelsen iyi olur," dedi Tony. "Yalnız mısın?"</p>

  <p>"Evet. Kaçıyordum..."</p>

  <p>"Anlaşıldı, konuşma şimdi. Sessiz ol, yeter. Jaxer, o cesetleri gölgeye çek. Kerim, çevreyi kolla."</p>

  <p>Lyra yabani kedi Pantalaimon'u bağrına basmış, titreyerek ayağa kalktı. Cin bir şeye bakmak için dönmüştü,</p>

  <p>Onun bakışını izledi ve o da anlayıp birden meraka kanıldı: ölü adamların cinlerine ne olmuştu? Soluyorlardı, buydu cevabı; soluyor ve duman atomları gibi süzülüp gidiyorlardı, hem de insanlarına tutunmaya çalıştıkları halde. Pantalaimon gözlerini gizledi, Lyra da körü körüne Tony Costa'ya yetişmeye çalıştı.</p>

  <p>"Burada ne yapıyorsunuz?" dedi.</p>

  <p>"Sus, kızım. Zaten yeterince dert var başımızda, daha fazlasını almayalım. Teknede konuşuruz."</p>

  <p>Öne düşüp onu küçük ahşap bir köprüden kanal limanının göbeğine götürdü. Diğer iki adam sessizce arkalarından geliyordu. Tony döndü, rıhtımda yürüyüp ahşap bir iskeleye çıktı, oradan da dar bir tekneye binip kabinin kapısını açtı.</p>

  <p>"Gir içeri," dedi. "Çabuk ol."</p>

  <p>Lyra onun dediğini yaptı, aletiyometrenin orada olduğundan emin olmak için eliyle çantasına vurdu (onu hiç elinden bırakmamıştı, ağların içindeyken bile). Uzun dar kabinde, bir kancaya takılı fenerin ışığında, saçlarına ak düşmüş, elinde bir kağıtla bir masada oturan iriyarı güçlü kuvvetli bir kadın gördü. Lyra, Billy'nin annesini tanıdı. "Bu da nesi?" dedi kadın. "Bu Lyra olamaz, ha?"</p>

  <p>"Ta kendisi, Anne, yola çıkmamız gerek. Kanal limanında iki adam öldürdük. Hamhum sanmıştık ama galiba Türk tüccarlar. Lyra'yi yakalamışlardı. Neyse, boşver konuşmayı- yola çıkınca konuşuruz."</p>

  <p>"Gel buraya, çocuk," dedi Costa Ana.</p>

  <p>Lyra yarı mutlu, yarı tedirgin, onun sözünü dinledi, çünkü Costa Ana'nın sopa gibi elleri vardı, üstelik şimdi emin olmuştu: Roger ve diğer kolejli çocuklarla esir alındıkları sahiden onların teknesiydi. Ama tekne-annesi ellerini Lyra'nın yüzünün iki yanına koydu ve bir atmaca olan cini şefkatle Pantalaimon'un yabani kedi kafasını yalamak için eğildi. Sonra Costa Ana koca kollarıyla Lyra'yı sardı ve onu göğsüne bastırdı.</p>

  <p>"Burda n'apıyorsun bilmiyorum, ama bitkin görünüyorsun. Billy'nin yatağına yatarsın, hele sana sıcak bir şey vereyim de iç. Şuraya otur bakayım, çocuğum."</p>

  <p>Anlaşılan korsanlığı bağışlanmış, en azından, unutulmuştu. Lyra, gazla çalışan motorun boğuk gümbürtüsü tekneyi sarsarken, iyice ovalanmış bir çam masanın gerisindeki yastıklı sıraya kaydı.</p>

  <p>"Nereye gidiyoruz?" dedi.</p>

  <p>Costa Ana demir ocağa demir kulplu bir tencere koyuyordu ve ateşi harlandırmaya çalışıyordu.</p>

  <p>"Buradan uzaklara. Şimdi konuşmak yok. Sabaha konuşuruz."</p>

  <p>Başka bir şey söylemedi, hazır olunca Lyra'ya bir fincan süt verdi, tekne harekete geçince de güverteye çıkıp arada bir erkeklerle fısıldaştı. Lyra sütü yudumladı, karanlık rıhtımın yanından geçişini gözlemek için güneşliğin bir köşesini kaldırdı. Bir iki dakika sonra mışıl mışıl uyuyordu.</p>

  <p>Dar bir yatakta, ta aşağılardan gelen rahatlatıcı makine gümbürtüsüyle uyandı. Yerinde doğruldu, kafasını vurdu, küfretti, etrafı yokladı ve daha dikkatli davranarak kalktı. Cılız gri bir ışık ona her biri boş ve güzelce düzeltilmiş diğer üç ranzayı gösterdi; biri onunkinin altında, diğer ikisi ise minik kabinin diğer yanındaydı.</p>

  <p>Yandan aşağı bacaklarını sarkıtınca iç çamaşırlarıyla olduğunu gördü; elbisesi ile kurtderisi paltosu, alışveriş torbası ile birlikte ranzanın ayakucunda katlanmış duruyorlardı. Aletiyometre hâlâ yerindeydi.</p>

  <p>Çabucak giyindi, uçtaki kapıdan geçince kendini ocaklı kabinde buldu, sıcacıktı. Ama orada da kimse yoktu. Pencerelerden iki tarafta da gri bir sis girdabı gördü, arada bir bina ya da ağaç olabilecek karanlık şekiller göze çarpıyordu.</p>

  <p>O güverteye çıkamadan dış kapı açıldı ve üzerine çiy damlalarının bin tane minik inci gibi konmuş olduğu eski bir tüvit paltoyla, Costa Ana içeri girdi.</p>

  <p>"İyi uyudun mu?" dedi, bir tavaya uzanarak. "Şimdi ayak altından çekilip otur da, sana kahvaltı hazırlayayım. Öyle dikilip durma, yer yok."</p>

  <p>"Neredeyiz?" dedi Lyra.</p>

  <p>"Büyük Kavşak Kanalı'nda. Göze görünme, çocuk. Yukarı çıkmanı istemiyorum. Bela var."</p>

  <p>Tavaya iki domuz pastırması dilimi kesti, bir de yumurta kırdı.</p>

  <p>"Ne tür bela?"</p>

  <p>"Başa çıkamayacağımız bir şey değil, sen ayak altında dolaşmazsan."</p>

  <p>Ve Lyra yiyene kadar da başka şey demedi. Tekne bir noktada yavaşladı, kenara bir şey çarptı, erkek seslerinin öfkeyle yükseldiğini duydu; ama sonra birinin şakası onları güldürdü, sesler uzaklaştı ve tekne ilerledi.</p>

  <p>Derken Tony Costa kabine daldı. Annesi gibi onun da üzerinde inci gibi çiy damlaları vardı, yün şapkasını ocağın üzerinde sallayınca su damlaları sıçradı ve cızırdadı. "Ona ne anlatacağız, Ana?"</p>

  <p>"Önce sor, sonra anlat."</p>

  <p>Tony teneke bir maşrapaya biraz kahve koyup oturdu. Güçlü, çok esmer yüzlü bir adamdı, Lyra şimdi onu gün ışığında gördüğü için ifadesinde hüzünlü bir acımasızlık olduğunu fark etmişti.</p>

  <p>"Tamam," dedi. "Şimdi sen bize Londra'da ne yaptığını söyle, Lyra. Biz seni Hamhumlar aldı sandık."</p>

  <p>"Bu hanımla yaşıyordum, tamam mı?"</p>

  <p>Lyra hikayesini beceriksizce toparladı ve sanki dağıtmaya hazır bir iskambil destesini karıştırıyormuş gibi silkeleyip sıraya koydu. Onlara her şeyi anlattı, aletiyometre dışında.</p>

  <p>"Sonra dün gece bu kokteyl partide aslında ne yaptıklarını öğrendim. Mrs. Coulter Hamhumlardan biriydi, daha çok çocuk yakalamakta ona yardım edeyim diye beni kullanacaktı. Ve ne yapıyorlar biliyor..."</p>

  <p>Costa Ana kabinden çıkıp kaptan kabinine gitti. Tony kapı kapanana kadar bekledi, sonra sözünü kesti.</p>

  <p>"Ne yaptıklarını biliyoruz. Hiç değilse, bir kısmını biliyoruz. Çocukların geri gelmediğini biliyoruz. Çocukları Kuzey'e, çok uzaklara götürüyorlar ve onların üzerinde deneyler yapıyorlar. Önce farklı hastalıklarla ilaçları deniyorlar sanmıştık, ama bunu iki ya da üç yıl önce bir anda yapmaya başlamanın bir mantığı yok. Sonra Tatarlar'ı düşündük, belki Sibirya'nın oralarda gizli bir anlaşma yapılmıştır dedik. Çünkü Tatarlar da kömür ruhu ve ateş madenleri için diğer herkes gibi Kuzey'e göçmek istiyor ve Hamhumlar'ın çıkmasından da önceden beri savaş söylentileri var. Gogoklar'ın onlara çocuk vererek Tatar şeflerini satın aldıklarını düşündük, çünkü onları yiyorlar, değil mi? Çocukları pişirip yiyorlar."</p>

  <p>"Hiç de bile!" dedi Lyra.</p>

  <p>"Yiyorlar. Anlatılacak daha bir sürü şey var. Nâlkâinen'leri duymuş muydun hiç?"</p>

  <p>Lyra, "Hayır," dedi. "Mrs. Coulter'dan bile duymadım. Neymiş onlar?"</p>

  <p>"Orada ormanlarda olan bir tür hayalet. Çocuk boyundalar, kafaları yok. Geceleri el yordamıyla dolaşıyorlar ve eğer ormanda uyuyorsan seni yakalıyorlar, hayatta bırakmıyorlar. Nâlkâinen, bir Kuzey kelimesi. Sonra Rüzgaremiciler, onlar da tehlikeli. Havada süzülüyorlar. Bazen bir araya toplanmış Rüzgaremici öbeklerine rastlıyorsun, ya da bir dikene takılıp yakalanmış oluyorlar. Sana değdikleri anda bütün gücün uçup gidiyor. Onları göremiyorsun, sadece havada titrek bir pırıltı şeklinde gözüküyorlar. Ve Soluksuzlar..."</p>

  <p>"Onlar da kim?"</p>

  <p>"Yarı-öldürülmüş savaşçılar. Canlı olmak başka şey, ölü olmak başka, ama yarı ölü olmak ikisinden de beter. Bir türlü ölemiyorlar, yaşamak ise hepten uzak onlara. Dolaşıp duruyorlar öyle, sonsuza kadar. Onlara yapılmış olanlar yüzünden adları da Soluksuzlar."</p>

  <p>"Ne yapılmış ki?" dedi Lyra, gözleri faltaşı gibi açılmış halde.</p>

  <p>"Kuzey Tatarlar'ı kaburgalarını pat diye açıp akciğerlerini çıkarıyor. Bu iş bir sanat. Onları öldürmeden yapıyorlar ama cinleri elleriyle pompalamazsa ciğerleri artık çalışamıyor, sonuçta da soluk almakla soluksuz kalmak arasında bir yerdeler, hayatla ölüm arasında, yarı ölü, anlıyorsun ya. Cinleri de gece-gündüz pompalayıp duruyor, yoksa onlarla birlikte yok olacaklar. Bazen ormanda bütün bir Soluksuzlar müfrezesine rastlanırmış, öyle duydum. Sonra bir de panserbjørne var -duydun mu onları? Zırhlı ayı demek. Kocaman beyaz ayılar ve-"</p>

  <p>"Evet! Duydum onları! Dün akşamki adamlardan biri dedi ki amcam, Lord Asriel, zırhlı ayıların nöbet tuttuğu bir kalede hapsedilmiş."</p>

  <p>"Öyle, ha? Peki ne yapıyormuş orada?"</p>

  <p>"Keşif. Ama adamın konuşmasından anladığım kadarıyla amcamın Hamhumlarla aynı taraftan olduğunu sanmıyorum. Bence onun hapiste olmasına seviniyorlar."</p>

  <p>"Eh, eğer zırhlı ayılar başında nöbet tutuyorsa, dışarı çıkamaz. Paralı asker gibiler, bunun ne olduğunu biliyor usun? Parayı verene kuvvetlerini satarlar. İnsanlar gibi elleri var, çok eskilerde demir işleme hüneri edinmişler, en çokta meteorik demir, ondan kocaman tabakalarla plakalar yapıp kendi üstlerini kaplıyorlar. Yüzyıllardır Skraeling'lere baskın yaparlar. Gaddar katillerdir, hiç acımaları yoktur. Ama sözlerini tutarlar. Bir panserbjørnla pazarlık edersen eğer, bu pazarlığa güvenebilirsin."</p>

  <p>Lyra bu dehşet verici olayları korku içinde ölçüp biçti.</p>

  <p>Tony biraz sonra, "Annem Kuzey hakkında bir şey duymak istemiyor," dedi, "Billy'nin başına gelmiş olabilecek şeyler yüzünden. Onu Kuzey'e götürdüklerini biliyoruz, anlıyorsun ya?"</p>

  <p>"Nerden biliyorsunuz?"</p>

  <p>"Hamhumlardan birini yakalayıp konuşturduk. Bunun için biliyoruz neler yaptıklarını, biraz da olsa. O dün geceki iki tanesi Hamhum değildi; fazla beceriksizdiler. Eğer Hamhum olsalardı onları canlı ele geçirirdik. Anlıyorsun ya, Hamhumlar biz Çingan halkına herkesten beter bir darbe vurdu, ne yapacağımıza karar vermek için toplanıyoruz. Dün gece de o yüzden kanal limanındaydık, kumanya alıyorduk, çünkü Bataklık'ta büyük bir toplantı var, biz buna Kementleme deriz. Bana sorarsan, diğer çinganların bildiklerini duyunca, bilgimizi bir araya getirince, bir kurtarma ekibi yollarız herhalde. Yani, ben John Faa olsam böyle yaparım.</p>

  <p>"John Faa da kim?"</p>

  <p>"Çinganların kralı."</p>

  <p>"Çocukları sahiden kurtaracak mısınız? Peki, ya Roger'ı?"</p>

  <p>"Roger da kim?"</p>

  <p>"Jordan Koleji mutfak uşağı. Tıpkı Billy gibi onu da aldılar, ben Mrs. Coulter'la gelmeden bir gün önce. Bahse girerim ki, beni alsalar o gelip kurtarırdı. Eğer siz Billy'yi kurtaracaksanız, ben de gelip Roger'ı kurtarmak isterim."</p>

  <p>Ve Asriel Amca'yı diye düşündü, ama bir şey söylemedi.</p>
</body>
</html>
