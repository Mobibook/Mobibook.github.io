<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2 class="sigil_not_in_toc" style="text-align: right;"><b>21</b></h2>

  <h2 id="sigil_toc_id_24" style="text-align: right;"><b>Lord Asriel'in Konukseverliği</b></h2>

  <p>Lyra kuvvetli genç bir ayıya biniyordu, Roger de bir başkasına, Iorek ise yorulmak nedir bilmeden önde koşuyordu ve bir ateş fırlatıcı ile silahlanmış bir müfreze onu izleyerek arkalarını koruyordu.</p>

  <p>Yol uzun ve çetindi. Svalbard'ın iç tarafları dağlıktı, koyaklar ve dik yamaçlı vadilerle derinden yarılmış darmadağın zirveleri ve keskin sırtları vardı, soğuk da bıçak gibiydi. Lyra Bolvangar'a giderken bindiği kaymak gibi giden çingan kızaklarını hatırladı; o ilerleyiş şimdi ne kadar çabuk ve rahat gibi görünüyordu! Burada hava daha önce görmediği kadar derinlere işleyen bir soğukluktaydı, ya da belki bindiği ayı Iorek kadar hafif ayaklı değildi; ya da belki Lyra bütün ruhuyla yorulmuştu. Nedeni ne olursa olsun, umutsuzca çetin bir yolculuktu.</p>

  <p>Nereye gittikleri konusunda ya da ne kadar uzak olduğu hakkında pek az fikri vardı. Bütün bildiği ihtiyar ayı Soren Eisarson'un ateş fırlatıcıyı hazırlarken ona söylediklerinden ibaretti. Ayı, Lord Asriel'in tutsaklık koşulları hakkında onunla yapılan görüşmelere katılmıştı ve çok iyi hatırlıyordu.</p>

  <p>Önce, demişti, Svalbard ayıları Lord Asriel'e kasvetli adalarına sürgün edilmiş diğer politikacılar, krallar ya da baş belalarından hiç farklı olmayan biri gözüyle bakmıştı. Tutsaklar önemli kişilerdi, aksi takdirde kendi halkları tarafından hemen öldürülürlerdi; günün birinde, siyasi talihleri değişirse ve kendi ülkelerini yönetmek için geri dönerlerse, ayılar açısından değerli olabilirlerdi. Bu yüzden de onlara zalimce ya da saygısızca davranmamak ayıların işine yarayabilirdi.</p>

  <p>Lord Asriel bu nedenle Svalbard'da yüzlerce başka sürgünün bulduğundan daha iyi ya da daha kötü olmayan koşullarla karşılaştı. Ancak birtakım şeyler Asriel'in gardiyanlarını, ona daha önceki tutsaklara davrandıklarından daha büyük bir ihtiyatla davranmaya itmişti. Toz'la herhangi bir ilintisi olan her şeyin etrafını çepeçevre kuşatan bir esrar ve ruhani tehlike havası vardı; onu oraya getirenlerde açıkça gözlenen bir panik vardı; bir de, Mrs. Coulter'ın Iofur Raknison'la özel haberleşmeleri.</p>

  <p>Üstelik ayılar Lord Asriel'in azametli ve hükmedici tabiatı gibisiyle daha önce hiç karşılaşmamışlardı. Şiddetle ve belagatle tartışarak, Iofur Raknison üzerinde bile hüküm kurdu ve ayı kralı, oturacağı yeri kendisinin seçmesine izin vermesi konusunda ikna etti.</p>

  <p>Ona ilk tahsis edilen ev fazlaca alçak bir yerdeydi, dedi. Onun yüksek bir noktaya, ateş madenleri ile demirhanelerin dumanı ve karmaşasından yüksekte bir yere ihtiyacı vardı. Ayılara istediği evin bir tasarımını verdi ve nerede olması gerektiğini söyledi; onlara rüşvet olarak altın verdi, Iofur Raknison'a iltifat etti, zorbalık etti ve ayılar şaşkın bir isteklilikle çalışmaya başladılar. Çok geçmeden kuzeye bakan bir burunda bir ev yükselmişti; ayıların çıkardığı ve taşıdığı koca kömür bloklarının yandığı şömineleri, gerçek camdan büyük pencereleri olan geniş ve sağlam bir yer. Kral gibi davranan bir tutsak gibi orada oturdu.</p>

  <p>Sonra da bir laboratuvarın malzemelerini toplamaya girişti.</p>

  <p>İşine tamamen gömülmüş halde kitaplar, aletler, kimyasal maddeler, her tür cihaz ve donanım istetti. Ve her nasılsa, şu ya da bu kaynaktan, hepsi de geldi; kimileri açıkça geldi, kimileri de görme hakkı olduğu konusunda ısrar ettiği ziyaretçiler tarafından kaçak olarak getirildi. Kara, deniz ve hava yoluyla, Lord Asriel malzemelerini bir araya getirdi ve hapse atılmasından sonra altı ay içinde istediği her türlü alete sahip oldu.</p>

  <p>Ve düşünerek, planlar ile hesaplar yaparak, Adak Meclisi'ni onca dehşete düşürmüş olan görevi tamamlamak için ihtiyacı olan tek şeyi bekleyerek çalıştı. Bu şey her dakika daha da yaklaşmaktaydı.</p>

  <p>Babasının hapsedildiği yer Lyra'nın gözüne ilk kez Iorek Byrnison, ciddi şekilde üşüyen ve kaskatı hale gelen çocuklar hareket etsin, rahatlasın diye bir sırtın kenarında durduğunda çarptı.</p>

  <p>"Yukarı bak," dedi.</p>

  <p>Bir patikanın bin bir zahmetle temizlenip açıldığı geniş ve yarık, aşağı yuvarlanmış kayalar ve buzlarla dolu bir yamaç, sırtını gökyüzüne vermiş yalçın kayalık bir tepeye çıkıyordu. Aurora yoktu, ama yıldızlar pırıl pırıl parlıyordu. Yalçın kayalık, siyah ve çorak yükseliyordu, ancak zirvesinde ışığın savurganca dört bir yana saçıldığı büyük bir bina vardı: balina yağı lambalarının isli kararsız ışıltısı, ya da anbarik ışıldakların sert beyazı değil, naftanın sıcak kaymak gibi parıltısıydı bu.</p>

  <p>Işığın geldiği pencereler, Lord Asriel'in muazzam gücünü de gösteriyordu. Cam pahalıydı, büyük tabakalar halinde cam ise bu vahşi enlemlerde ısı açısından müsriflikten başka bir şey değildi. Bu yüzden de onları burada görmek, Iofur Raknison'ın zevksiz sarayından çok daha büyük bir servet ve nüfuzun kanıtıydı.</p>

  <p>Ayılarına son kez bindiler, Iorek yamaçtan yukarı, eve giden yolda önderlik etti. Karların derinliklerinde yatan, alçak bir duvarla çevrili bir avlu vardı ve Iorek kapıyı itip açarken binanın bir yerlerinde bir zil çaldığını duydular.</p>

  <p>Lyra ayıdan indi. Güç bela ayakta durabiliyordu. Roger'ın da inmesine yardım etti ve çocuklar, birbirlerine destek olarak, uyluklarına kadar gelen karda kapıya çıkan merdivene doğru sendeleye sendeleye yürüdüler.</p>

  <p>Ah, o evin içi ne kadar sıcak olacaktı! Ah, o huzur dolu istirahat!</p>

  <p>Zilin düğmesine doğru uzandı, ama o daha erişemeden kapı açıldı. Sıcak havayı içerde tutmak için, küçük, loş bir antre vardı ve lambanın altında Lyra'nın tanıdığı biri duruyordu: Lord Asriel'in uşağı Thorold ile pinşer cini Anfang.</p>

  <p>Lyra bitkin halde kukuletasını geri itti.</p>

  <p>"Kim... " diye başladı Thorold, sonra kim olduğunu gördü ve devam etti. "Lyra olamaz, değil mi? Küçük Lyra Hayal mi görüyorum?"</p>

  <p>Arkasına uzanıp iç kapıyı açtı.</p>

  <p>Taş bir şöminede kömür ateşinin alev alev yandığı bir salon; halılar, deri iskemleler, cilalı tahtalara ışıltısı vurmuş sıcak nafta ışığı... Lyra Jordan Koleji'nden ayrıldığından beri böyle bir şey görmemişti, manzara karşısında boğazına boğucu bir yumru saplandı.</p>

  <p>Lord Asriel'in kar leoparı cini hırladı.</p>

  <p>Lyra'nın babası orada duruyordu, güçlü kara gözlü yüzü önce vahşi, muzaffer ve hevesliydi; sonra yüzünün rengi soldu; kızını tanıyınca gözleri faltaşı gibi açıldı. "Hayır! Hayır!"</p>

  <p>Sendeleyerek geriledi, şömine rafını sıkıca kavradı.</p>

  <p>Lyra hareket edemedi.</p>

  <p>"Çık dışarı!" diye haykırdı Lord Asriel. "Geri dön, çık dışarı, çık! Ben seni çağırmadım!"</p>

  <p>Kız konuşamadı. Ağzını iki üç kere açtı ve sonunda güç bela konuştu:</p>

  <p>"Hayır, hayır, ben geldim çünkü-"</p>

  <p>Adam dehşete düşmüş görünüyordu; başını sallayıp duruyordu, sanki onu uzaklaştırmak istermiş gibi ellerini havaya kaldırmıştı; kız onun üzüntüsüne inanamıyordu.</p>

  <p>Ona güvence vermek için bir adım daha attı ve Roger da, endişe içinde gelip onun yanında durdu. Cinleri sıcaklığa doğru kanat çırptılar ve bir an sonra Lord Asriel elini alnından geçirdi, biraz kendine geldi. Başını eğmiş, iki çocuğa doğru bakarken, yanaklarına renk gelmeye başladı.</p>

  <p>"Lyra," dedi. "Bu sahiden Lyra, değil mi?"</p>

  <p>"Evet, Asriel Amca," dedi kız, gerçek ilişkilerine girme vaktinin henüz gelmediğini düşünerek. "Size Jordan Başkanı'ndan aletiyometreyi getirmeye geldim."</p>

  <p>"Evet, elbette öyle yaptın," dedi adam. "Bu da kim?"</p>

  <p>"Roger Parslow. Jordan Koleji'nin Mutfak uşağı. Ama-"</p>

  <p>"Buraya nasıl geldiniz?"</p>

  <p>"Ben de tam söyleyecektim, dışarıda Iorek Byrnison var, bizi buraya o getirdi. Benimle ta Trollesund'dan buraya geldi ve Iofur 'u aldattık-"</p>

  <p>"Iorek Byrnison da kim?"</p>

  <p>"Zırhlı bir ayı. Bizi buraya getirdi."</p>

  <p>"Thorold," diye seslendi Lord Asriel, "bu çocuklara sıcak bir banyo yaptır, yemek de hazırla. Uykuya ihtiyaçları olacak. Giysileri leş gibi; onlara giyecek bir şeyler bul. Şimdi yap, ben şu ayıyla konuşurken."</p>

  <p>Lyra başının döndüğünü hissetti. Belki sıcaktandı, belki de rahatlama duygusundan. Hizmetkarın reverans yaparak salondan çıkmasını, Lord Asriel'in antreye giderek kapıyı arkasından kapatmasını gözledi, sonra da en yakındaki iskemleye çöktü kaldı.</p>

  <p>Thorold onunla konuşunca aradan sadece bir an geçmiş gibi geldi.</p>

  <p>"Beni takip edin, küçük hanım," diyordu, kız toparlanıp kalkarak Roger'le birlikte yumuşak havluların ısıtılmış bir askıda asılı durduğu, nafta ışığında su dolu bir küvetten buharların tüttüğü sıcak bir banyoya gitti.</p>

  <p>"Önce sen gir," dedi Lyra. "Ben dışarıda otururum, konuşuruz."</p>

  <p>Böylece Roger, sıcak karşısında ürküp geri kaçarak, hızlı hızlı soluyarak küvete girdi ve yıkandı. Sık sık birlikte çıplak yıkanmış, İsis'te ya da Chenvell'de diğer çocuklarla birlikte gülüp oynamışlardı, ama bu farklıydı.</p>

  <p>Roger, açık kapıdan, "Amcandan korkuyorum," dedi.</p>

  <p>"Yani, baban demek istiyorum."</p>

  <p>"Ona amcam demeye devam etsen iyi olur. Ben de ondan korkuyorum, bazen."</p>

  <p>"İlk içeri girdiğimizde beni hiç görmedi. Sadece seni gördü. Ve dehşete kapılmıştı, beni görene kadar. Sonra birdenbire sakinleşti."</p>

  <p>"Şok geçirmişti hepsi bu," dedi Lyra. "Kim olsa geçirir, beklemedikleri birini görünce. Beni en son, İstirahat Odası'ndan sonra görmüştü. Şok geçirir, elbette."</p>

  <p>"Hayır," dedi Roger. "Bundan öte bir şey. Bana kurt gibi bakıyordu, ya da öyle bir şey işte."</p>

  <p>"Hayal ediyorsun."</p>

  <p>"Hiç de bile. Ondan Mrs. Coulter'dan korktuğumdan fazla korkuyorum, gerçek de bu."</p>

  <p>Suları şıpırdattı. Lyra aletiyometreyi çıkardı.</p>

  <p>"Sembol okuyucusuna sormamı ister misin?" dedi.</p>

  <p>"Bilmem ki. Bilmememin daha iyi olacağı şeyler var. Bana Hamhumlar Oxford'a geldikten sonra duyduğum her şey, ama her şey fenaymış gibi geliyor. Beş dakikadan fazla süren iyi bir şey hiç olmadı. Şimdi görebildiğim gibi, bu banyo iyi ve beş metre kadar ötede güzel sıcak bir havlu var. Ve kurulandıktan sonra belki yiyecek güzel bir şey düşünürüm, ama daha ötesini hayır. Yemek yedikten sonra da belki rahat bir yatakta bir uykuyu iple çekerim. Ama ondan sonrasını bilmiyorum Lyra. Korkunç şeyler gördük, değil mi? Ve daha fazlası da geliyordur herhalde. Onun için gelecekte ne olduğunu bilmesem daha iyi diye düşünüyorum. Ben şimdiyle idare edeceğim."</p>

  <p>"Evet," dedi Lyra yorgun yorgun. "Benim de böyle hissettiğim anlar var."</p>

  <p>Onun için de, aletiyometreyi biraz daha ellerinde tutsa da, bunu sadece rahatlamak için yaptı; çarkları çevirmedi, iğnenin sallanması da gözünden kaçtı. Pantalaimon sessizlik içinde izledi.</p>

  <p>İkisi de yıkanıp biraz peynirle ekmek yedikten, şarap ve sıcak su içtikten sonra hizmetkar Thorold, "Oğlan yatağa gidecek," dedi. "Ben ona yolu gösteririm. Lord hazretleri ona Kütüphane'de katılır mısınız diye soruyor, Miss Lyra."</p>

  <p>Lyra, Lord Asriel'i geniş pencerelerin aşağıdaki donmuş denize tepeden baktığı bir odada buldu. Geniş bir şömine tablasının altında kömür ateşi ile kısılmış bir nafta lambası vardı, yani odanın içindekiler ile dışarıdaki kasvetli yıldız ışığıyla aydınlanmış panorama arasındaki yansımaları bozacak pek bir şey yoktu. Ateşin bir yanındaki koca bir koltuğa uzanmış olan Lord Asriel eliyle gelmesini ve ona dönük diğer iskemleye oturmasını işaret etti.</p>

  <p>"Arkadaşın Iorek Byrnison dışarıda istirahat ediyor," dedi. "Soğuğu tercih ediyor."</p>

  <p>"Iofur Raknison'la dövüşmesini anlattı mı?"</p>

  <p>"Ayrıntılı anlatmadı. Ama anladığım kadarıyla, şimdi Svalbard'ın kralı oymuş. Doğru mu bu?"</p>

  <p>"Tabii doğru. Iorek asla yalan söylemez."</p>

  <p>"Kendini senin koruyucun tayin etmişe benziyor."</p>

  <p>"Hayır. John Faa ona bana göz kulak olmasını söyledi, bunun için yapıyor. John Faa'nın emirlerine uyuyor."&nbsp;</p>

  <p>"John Faa'nın bu işle ne ilgisi var?"</p>

  <p>"Eğer bana bir şey söylersen, ben de söylerim," dedi Lyra. "Babamsın, değil mi?"</p>

  <p>"Evet. Ne olmuş?"</p>

  <p>"Bana daha önce söylemeliydin, o olmuş. İnsanlardan böyle şeyleri saklamamalısın, çünkü öğrendikleri zaman kendilerini aptal gibi hissediyorlar, bu da zalimce bir şey. Kızın olduğumu bilsem ne fark edecekti ki? Yıllar önce söyleyebilirdin. Bana söyler ve sır olarak saklamamı isterdin ve yapardım, ne kadar küçük olursam olayım, benden istesen yapardım bunu. Sır olarak saklamamı istesen bundan öyle gurur duyardım ki hiçbir şey bunu ağzımdan alamazdı. Ama asla yapmadın. Bıraktın başka insanlar bilsin, ama bana asla söylemedin."</p>

  <p>"Kim söyledi sana?"</p>

  <p>"John Faa."</p>

  <p>"Anneni de söyledi mi?"</p>

  <p>"Evet."</p>

  <p>"Öyleyse bana söyleyecek pek bir şey kalmamış. Küstah bir çocuk tarafından sorguya çekilmek ve suçlanmak istediğimi sanmıyorum. Senin buraya gelirken neler gördüğünü ve yaptığını duymak istiyorum."</p>

  <p>"Sana kahrolası aletiyometreyi getirdim, değil mi?" diye patladı Lyra. Gözyaşlarına boğulmasına az bir şey kalmıştı. "Jordan'dan bu yana gözümü üstünden ayırmadım, onu sakladım, değer verdim, başımıza ne gelirse gelsin ve onu kullanmayı öğrendim, vazgeçip güvencede olabileceğim halde bütün bu kahrolası yol boyunca taşıdım ve teşekkür ederim bile demedin, ya da beni gördüğüne sevindiğini en ufak bir işaretle belli etmedin. Niye yaptım, bilmiyorum. Ama yaptım, yola devam ettim, Iofur Raknison'ın kokmuş sarayında, çevremde bütün o ayılar varken bile devam ettim, hem tek başıma ve senin hatırın için buraya gelebileyim diye onu aldattım ki Iorek'le dövüşsün... Ve sen beni görünce, bayılıyordun az daha, sanki ben senin bir daha asla görmek istemediğin korkunç bir şeymişim gibi. Sen insan değilsin, Lord Asriel. Benim babam da değilsin. Babam bana böyle muamele etmezdi. Babaların kızlarını sevmeleri beklenir, değil mi? Sen beni sevmiyorsun, ben de seni sevmiyorum, bu da bir gerçek. Farder Coram'ı seviyorum, Iorek Byrnison'u seviyorum: Zırhlı bir ayıyı babamdan çok seviyorum. Ve bahse girerim ki Iorek Byrnison da beni senin sevdiğinden fazla seviyordun"</p>

  <p>"Sen kendin bana onun yalnızca John Faa'nın talimatını takip ettiğini söyledin. Eğer böyle duygusal davranacaksan, seninle konuşarak vakit kaybedecek değilim."</p>

  <p>"Al öyleyse kahrolası aletiyometreni, ben Iorek'le geri dönüyorum."</p>

  <p>"Nereye?"</p>

  <p>"Saraya. Sen geldiklerinde Mrs. Coulter ve Adak Meclisi ile savaşabilirsin. O zaman o yenilirse, ben de ölürüm, umurumda değil. Eğer kazanırsa Lee Scoresby'yi çağırtırız ve onun balonuyla giderim ve-"</p>

  <p>"Lee Scoresby de kim?"</p>

  <p>"Bir aeronot. Bizi buraya getirdi, sonra da kaza geçirdik. İşte buyurun, aletiyometre burada. İyi çalışır durumda."</p>

  <p>Lord Asriel aleti alma yolunda en ufak bir hareket yapmadı, Lyra da onu şöminenin çevresindeki pirinç paravananın üstüne koydu.</p>

  <p>"Ve sanırım sana Mrs. Coulter'ın Svalbard'a gelmek üzere yola çıktığını söylemem gerek, Iofur Raknison'ın başına neler geldiğini duyar duymaz buraya doğru yola çıkacaktır. Bir zeplinde, bir sürü askerle birlikte ve Majisteryum'un emriyle birlikte hepimizi öldürecekler."</p>

  <p>Adam sükunetle, "Bize asla ulaşamazlar," dedi.</p>

  <p>Öylesine sessiz ve rahattı ki, kızın vahşiliği biraz duruldu… Kararsızca, "Emin olamazsın," dedi.</p>

  <p>"Olabilirim,"</p>

  <p>"Yoksa sende de mi bir aletiyometre var?"</p>

  <p>"Bunun için aletiyometreye ihtiyacım yok. Şimdi buraya yaptığın yolculuğu dinlemek istiyorum, Lyra. Başından başla. Bana her şeyi anlat."</p>

  <p>O da öyle yaptı. İstirahat Odası'nda saklanmasıyla başladı, sonra Hamhumlar'm Roger'ı alışına, Mrs. Coulter'la birlikte olduğu günlere geçti, olup biten her şeyi anlattı.</p>

  <p>Uzun bir hikayeydi, Lyra bitirdiğinde, "Bilmek istediğim bir şey var," dedi "ve sanırım bunu bilmeye hakkım var, aslında kim olduğumu bilmeye hakkım olduğu gibi. Ve onu bana söylemediğine göre, telafi etmek için bunu söylemek zorundasın. Toz nedir? Ve niye herkes ondan bu kadar çok korkuyor?"</p>

  <p>Lord Asriel söylemek üzere olduğu şeyi kızın anlayıp anlamayacağını kestirmeye çalışırcasına ona baktı. Lyra adamın ona daha önce hiç ciddi ciddi bakmamış olduğunu düşündü: şimdiye kadar şirinlik yapan bir çocuğu hoş gören bir yetişkin gibi davranmıştı hep. Ama şimdi onun hazır olduğunu düşünüyor gibiydi.</p>

  <p>"Toz, aletiyometreyi çalıştıran şeydir," dedi.</p>

  <p>"Ah... Böyle olabileceğini düşünmüştüm! Peki başka? Onu nasıl keşfettiler?"</p>

  <p>"Kilise bir anlamda onun hep farkındaydı. Yüzyıllardır Toz hakkında vaazlar veriyorlar, ama o adla söz etmiyorlar.</p>

  <p>"Ama birkaç yıl önce Boris Mikhailovitch Rusakov adlı bir Muskovit, yeni bir temel zerrecik türü keşfetti. Elektronları, fotonları, nötrinoları ve geri kalanını duymuşsundur, değil mi? Bunlara temel zerrecikler denir, çünkü onları daha küçük parçalara bölemezsin: içlerinde kendilerinden başka bir şey yoktur. Eh, bu yeni tür zerrecik de temel zerrecikti, tamam ama alışıldık bir şekilde tepki vermediği için ölçmesi zordu. Rusakov'un anlamakta en çok zorlandığı şey, yeni zerreciğin neden insanların bulunduğu yerlere yığıldığıydı, sanki biz onu çekiyormuşuz gibi. Özellikle de yetişkinler. Çocuklar da ama cinleri sabit bir biçim alana kadar aynı derecede değil. Ergenlik yılları sırasında Toz'u daha kuvvetle çekmeye başlıyorlar, tıpkı yetişkinlere olduğu gibi onların üstüne de yerleşiyor.</p>

  <p>"Şimdi bu türden bütün keşifler, Kilise doktrinleriyle ilgili oldukları için, Cenevre'deki Majisteryum vasıtasıyla duyurulmaları gerekir. Ve Rusakov'un bu keşfi öylesine olmadık ve garip bir şeydi ki, Yüksek Disiplin Divanı Müfettişi, Rusakov'un ruhunun şeytani güçler tarafından ele geçirildiğinden şüphelendi. Laboratuvarda bir şeytan çıkarma işlemi gerçekleştirdi, Rusakov'u Engizisyon kurallarına göre sorguya çekti, ama sonunda onun yalan söylemediği ya da onları aldatmadığı gerçeğini kabul etmek zorunda kaldılar: Toz sahiden vardı.</p>

  <p>"Bu da onları, Toz'un ne olduğuna karar verme sorunuyla karşı karşıya bıraktı. Kilise'nin yapısını göz önüne alırsak, seçebilecekleri tek bir şey vardı. Majisteryum, Toz'un ilk günahın fiziksel kanıtı olduğuna karar verdi. İlk günahın ne olduğunu biliyor musun?"</p>

  <p>Lyra dudağını büktü. Jordan'a geri dönmüş, kendisine yarı yarıya öğretilen bir şey konusunda sınava çekilir gibiydi. "Sayılır," dedi.</p>

  <p>"Hayır, bilmiyorsun. Çalışma masasının yanındaki rafa gidip bana İncil'i getir."</p>

  <p>Lyra onun dediğini yaptı ve koca kara kitabı babasına uzattı.</p>

  <p>"Adem ile Havva'nın hikayesini hatırlıyorsundur?"</p>

  <p>"Tabii," dedi Lyra. "Kadının meyveyi yememesi gerekiyordu, yılan onu kandırdı, o da yedi."</p>

  <p>"Ya sonra ne oldu?</p>

  <p>"Şey... Atıldılar. Tanrı onları bahçeden attı."</p>

  <p>"Tanrı onlara meyveyi yememelerini, yoksa öleceklerini söylemişti. Unutma, bahçede çıplaktılar, çocuklar gibiydiler, cinleri hangi biçimi isterlerse ona bürünebiliyordu. Ama işte bunlar oldu."</p>

  <p>Tekvin'in Üçüncü Bölümü'nü açtı ve okudu:</p>

  <p>"Ve kadın yılana dedi ki, bahçenin ağaçlarının meyvesinden yiyebiliriz:</p>

  <p>"Fakat bahçenin ortasında olan ağacın meyvesi hakkında Tanrı demişti ki, bunu yemeyeceksiniz, dokunmayacaksınız da, yoksa ölürsünüz.</p>

  <p>"Ve yılan kadına dedi ki, ölmeyeceksin elbette:</p>

  <p>"Çünkü Tanrı biliyor ki onu yediğiniz gün gözleriniz açılacak ve cinleriniz gerçek biçimlerini alacak ve siz de tanrılar gibi olacaksınız, iyiyi kötüyü bileceksiniz.</p>

  <p>"Ve kadın ağacın iyi yiyecek verdiğini ve göze hoşgeldiğini görünce, insanın cininin gerçek biçimini ortaya çıkarması istenecek bir ağaç olduğunu görünce, onun meyvesini aldı ve yedi ve kocasına da onunla yesin diye verdi; ve o da yedi.</p>

  <p>"Ve ikisinin de gözleri açıldı ve cinlerinin gerçek biçimini gördüler ve onlarla konuştular.</p>

  <p>"Ama erkekle kadın kendi cinlerini bilince, büyük bir değişiklik geçirdiklerini de bildiler, çünkü o ana kadar topraktaki ve havadaki yaratıklarla bir gibi görünüyorlardı ve aralarında bir fark yoktu:</p>

  <p>"Ve farkı gördüler ve iyi ile kötüyü bildiler ve utandılar ve çıplaklıklarını örtmek için incir yaprakları diktiler..."</p>

  <p>Kitabı kapattı.</p>

  <p>"Ve günah dünyaya böyle geldi," dedi, "günah ve utanç ve ölüm. Onların cinleri sabitleştiği anda geldi."</p>

  <p>"Ama... " Lyra istediği kelimeleri bulmaya çabaladı:</p>

  <p>"ama doğru değil, değil mi? Kimya ya da mühendislik gibi doğru değil, o tür bir doğru değil. Aslında Adem'le Havva yoktur. Cassington Alim'i bana bunun bir tür masal olduğunu söyledi."</p>

  <p>"Cassington Kürsüsü geleneksel olarak bir serbest düşünüre verilir; Alimler'in inancını sınamak onun işlevidir. Tabii ki böyle diyecek. Ama Adem ile Havva'yı hayali bir sayı gibi, eksi birin kare kökü gibi düşün: var olduğuna ilişkin somut bir kanıt göremezsin asla, ama eğer onu denklemlerine koyarsan, onsuz hayal bile edilemeyecek her türlü şeyi hesaplayabilirsin.</p>

  <p>"Her neyse, Kilise'nin binlerce yıldır öğrettiği şey budur. Ve Rusakov Toz'u keşfedince, masumiyet tecrübeye dönüşürken, gerçekten de bir şeyler olduğuna dair fiziksel bir kanıt bulunmuştu hiç değilse.</p>

  <p>"Tesadüfi şekilde, İncil de bize Toz adını veriyor. Bunlara ilk başta Rusakov Zerrecikleri denmişti ama çok geçmeden birisi, Tekvin'in Üçüncü Bölümü'nün sonlarına doğru, Tanrı'nın meyveyi yediği için Adem'i lanetlediği tuhaf bir bölümü hatırlattı."</p>

  <p>Yeniden İncil'i açıp Lyra'ya gösterdi. O da okudu:</p>

  <p>"Yüzünün terinde ekmek yiyeceksin, toprağa geri dönene kadar; çünkü oradan alındın; çünkü tozsun ve toza geri döneceksin..."</p>

  <p>Lord Asriel dedi ki: "Kilise alimlerinin aklı, bu bölümün çevirisi konusunda hep karışmıştır. Kimileri buranın aslında "toza geri döneceksin," değil, "toza tabi olacaksın," olduğunu söyler, başkaları da burada "toprak" ve "toz" üzerinde bir kelime oyunu olduğunu ve aslında Tanrı'nın kendi tabiatının kısmen günahkar olduğunu kabul ettiği anlamına geldiğini söylerler. Kimse hemfikir olamıyor. Olamaz da zaten, çünkü metin değiştirilmiştir. Ama ziyan edilmeyecek kadar iyi bir kelimeydi, bu yüzden de zerreciklere Toz dendi."</p>

  <p>"Peki, ya Hamhumlar?" diye sordu Lyra.</p>

  <p>"Hükmî Adak Meclisi... Annenin çetesi. Kendi güç üssünü kurma şansını fark etmesi akıllıca, ama o zaten akıllı bir kadındır, eminim fark ettin. Farklı farklı kuruluşların serpilmesine izin vermek Majisteryum'un işine geliyor. Onları birbirlerine düşürüyorlar; biri başarıya ulaşırsa başından beri onu desteklemiş gibi davranıyorlar ve eğer başarısızlığa uğrarsa, asla doğru dürüst ruhsatı olmamış dönek bir grupmuş gibi yapabiliyorlar.</p>

  <p>"Annen iktidar konusunda hep açgözlüydü. Önce onu normal şekilde, evlilikle elde etmeye çalıştı, ama bu yürümedi, duymuşsundur sanırım. Bu yüzden de Kilise'ye dönmesi gerekti. Elbette ki bir erkeğin seçebileceği yoldan gidemedi -rahiplik falan - alışılmışın dışında bir şey olması gerekiyordu. Kendi düzenini, kendi nüfuz kanallarını kurması, onlar vasıtasıyla çalışması gerekiyordu. Toz konusunda uzmanlık, iyi bir hamleydi. Herkes ondan korkuyordu; kimse ne yapacağını bilmiyordu; ve o bir soruşturma yönetmeyi teklif edince Majisteryum öyle rahatladı ki onu parayla ve her tür kaynakla desteklediler."</p>

  <p>"Ama kesiyorlardı-" Lyra dili varıp da söyleyemiyordu, kelimeler boğazına tıkanmıştı. "Ne yaptıklarını biliyorsun! Kilise neden böyle bir şey yapmalarına izin verdi?"</p>

  <p>"Emsali vardı. Daha önce de böyle bir şey olmuştu. Hadım etmenin ne demek olduğunu biliyor musun? Erkek özellikleri geliştiremesin diye bir erkek çocuğun cinsel organlarını almak demektir. Bir castrato tiz soprano sesini ömür boyu muhafaza eder, Kilise buna bunun için izin verir: Kilise müziğinde öyle yararlı ki. Kimi castrati büyük şarkıcılar, harikulade sanatçılar haline gelmiştir. Çoğu da şişman şımarık yarı erkekler haline. Bazıları ameliyatın etkisiyle öldü. Ama gördüğün gibi, Kilise küçük bir kesik fikrinden çekinmiyor. Emsali vardı. Ve bu eski yöntemlerden, anestezi maddesi ya da steril sargı bezi ya da doğru dürüst tıbbi bakım olmadığı zamanlardakinden çok daha hijyenik olacaktı. Ona kıyasla yumuşak olacaktı."</p>

  <p>"Değil ama!" dedi Lyra şiddetle. "Değil!"</p>

  <p>"Hayır. Elbette değil. Onun için Kuzey'in uzaklığında, karanlıkta ve bilinmezlik içinde gizlemeleri gerekiyor. Ve Kilise onun için annen gibi birinin bunun başında olmasından memnun kalıyor. Böylesine cazip, iyi ilişkileri olan, böylesine tatlı ve makul birinden kim şüphelenebilir? Ama bilinmez ve gayrı-resmi türde bir operasyon olduğu için, o aynı zamanda Majisteryum'un gerekirse inkar edebileceği biriydi."</p>

  <p>"İyi ama o kesmeyi yapma fikri ilk kimden çıktı?"</p>

  <p>"Ondan. Ergenlik sırasında meydana gelen iki şeyin birbiriyle bağıntılı olabileceğini tahmin etti: insanın cinindeki değişiklik ve Toz'un yerleşmeye başlaması gerçeği. Belki de cinler bedenden ayrılırsa, Toz'a asla tabi olmazdık -ilk günaha. Mesele, insanı öldürmeden cin ile bedeni ayırmanın mümkün olup olmadığıydı. Ama o pek çok yere seyahat etmiş, her türlü şey görmüştür. Afrika'ya seyahat etti, örneğin. Afrikalıların zombi denen bir köleyi meydana getirme yöntemleri var. Kendi iradesi yoktur; kaçmadan ya da yakınmadan gece gündüz çalışır. Cesede benzer..."</p>

  <p>"Cini olmayan bir insan!"</p>

  <p>"Aynen öyle. Böylece onları ayırmanın mümkün olduğunu öğrendi."</p>

  <p>"Ve... Tony Costa da bana Kuzey ormanlarındaki korkunç tayflardan söz etmişti. Sanırım onlar da benzer türde bir şey olabilir."</p>

  <p>"Doğru. Her neyse, Hükmî Adak Meclisi bu gibi fikirlerden ve Kilise'nin ilk günah saplantısından doğdu."</p>

  <p>Lord Asriel'in cininin kulakları seğirdi, o da elini cinin güzel başına koydu.</p>

  <p>"Kesmeyi gerçekleştirdikleri zaman olan bir şey daha vardı," diye devam etti.</p>

  <p>"Ve bunu görmediler. Bedenle cini bağlayan enerjinin muazzam bir gücü vardır. Kesme gerçekleştirilince, bütün o enerji bir saniyenin bir bölümünde çarçur olur gider. Fark etmediler, çünkü onu şok, ya da tiksinme ya da ahlaki tepki sanarak yanıldılar ve kendilerini, buna karşı duygusuz olmak üzere eğittiler. Böylece de neler yapabileceğini gözden kaçırdılar ve onu kontrol altına almayı asla düşünmediler... "</p>

  <p>Lyra yerinde duramıyordu. Ayağa kalkıp pencereye yürüdü, görmeyen gözlerle geniş kasvetli karanlığı süzdü. Fazlasıyla zalimdiler. İlk günah hakkında bilgi edinmek ne kadar önemli olursa olsun, onların Tony Makarios'a ve bütün diğerlerine yaptıklarını yapmak fazlasıyla zalimceydi. Hiçbir şey mazur göstermezdi bunu...</p>

  <p>"Peki, sen ne yapıyordun?" dedi. "Sen de herhangi bir kesme yaptın mı?"</p>

  <p>"Ben hayli farklı bir şeyle ilgileniyorum. Bilmiyorum Adak Meclisi o kadar ileri gidiyor mu? Ben Toz'un kendisinin kaynağına gitmek istiyorum."</p>

  <p>"Kaynağı mı? Nereden geliyor, peki?"</p>

  <p>"Aurora'da görebildiğimiz diğer evrenden."</p>

  <p>Lyra yeniden döndü. Babası koltuğunda tembel tembel ve güçlü görünümüyle uzanıyordu, gözleri cinininkiler kadar vahşiydi. Onu sevmiyordu, ona güvenemiyordu ama ona hayran olmaktan kendini alamıyordu, bu ıssız çorak ülkede topladığı savurgan lükse ve hırsının gücüne de.</p>

  <p>"O diğer evren nedir?" diye sordu.</p>

  <p>"Sayısız, milyarlarca paralel dünyadan biri. Cadılar yüzyıllardır bunlar hakkında bilgi sahibi, ama onların varlığını matematiksel olarak kanıtlayan ilk tanrıbilimciler, elli yıl kadar önce afaroz edilmişti. Ancak, doğru; inkar etmenin yolu yok.</p>

  <p>"Ama kimse gün gelip de bir evrenden ötekine geçmenin mümkün olabileceğini düşünmedi. Böyle bir şey temel yasaları ihlal eder diye düşündük. Eh, yanılmışız; oradaki dünyayı görmeyi öğrendik. Eğer ışık geçebiliyorsa, biz de geçebiliriz. Ve onu görmeyi öğrenmek zorundaydık, Lyra, senin aletiyometreyi kullanmayı öğrenmen gibi.</p>

  <p>"Şimdi o dünya ve tüm diğer evrenler, ihtimalin bir sonucu olarak ortaya çıktı. Bir bozuk parayla yazı-tura atma örneğini düşün: yazı gelebilir, ya da tura ve yere düşmeden ne geleceğini bilmeyiz. Eğer tura gelirse, yazı gelme ihtimali çökmüş demektir. İki ihtimalin eşit olduğu o ana kadar.</p>

  <p>"Ama başka bir dünyada, yazı gelir. Ve bu olunca, iki dünya birbirinden ayrılır. Yazı tura atma örneğini daha açık hale getirmek için kullanıyorum. Aslında bu ihtimal çökmeleri temel zerrecikler düzeyinde meydana gelir, fakat tıpatıp aynı şekilde olurlar: bir an için birçok şey muhtemeldir, bir sonraki anda sadece bir tanesi olur ve geri kalanı var olmaz. Ancak bunların gerçekleştiği başka dünyalar ortaya çıkar.</p>

  <p>"Ve ben Aurora'nın gerisindeki o dünyaya gidiyorum," dedi, "çünkü bu evrendeki bütün Toz'un oradan geldiğini düşünüyorum. İstirahat Odası'nda alimlere gösterdiğim o slaytları gördün. Toz'un bu dünyaya Aurora'dan döküldüğünü gördün. Şehri kendi gözlerinle gördün. Eğer ışık evrenler arasındaki engeli geçebiliyorsa, eğer Toz geçilebiliyorsa, eğer o şehri görebiliyorsak, o zaman bir köprü inşa eder ve geçeriz. Fevkalade bir enerji patlaması gerektiriyor. Ama ben bunu yapabilirim. Oralarda bir şeyde bu dünyadaki bütün Toz'un, bütün ölümün, günahın, sefaletin, yok ediciliğin kökeni var. İnsanlar hiçbir şeyi yok etmeyi arzulamaksızın göremiyorlar, Lyra. O, ilk günah. Ve ben onu yok edeceğim. Ölüm ölecek."</p>

  <p>"Seni onun için mi buraya koydular?"</p>

  <p>"Evet. Dehşete kapıldılar. Üstelik haklılar."</p>

  <p>Ayağa kalktı, cini de, gururlu, güzel ve ölümcüldü.</p>

  <p>Lyra yerinden kıpırdamadı. Babasından korkuyordu ve ona derinden hayrandı, zırdeli olduğunu da düşünüyordu; ama o kimdi ki yargılasın?</p>

  <p>"Git yat," dedi Lord Asriel. "Thorold sana nerede uyuyacağını gösterir."</p>

  <p>Gitmek üzere döndü.</p>

  <p>"Aletiyometreyi bıraktın," dedi kız.</p>

  <p>"Ah, evet; aslında şimdi ona ihtiyacım yok. Zaten kitaplar olmadan işime de yaramaz. Biliyor musun, bence Jordan Başkanı onu sana veriyordu. Sana açıkça onu bana getirmeni söyledi mi?"</p>

  <p>"Şey, evet!" dedi Lyra. Ama sonra yeniden düşündü ve Başkan'ın ondan böyle bir şey yapmasını asla istemediğini fark etti; o hep böyle olduğunu düşünmüştü, yoksa neden ona versin ki?</p>

  <p>"Hayır," dedi. "Bilmiyorum. Ben sandım ki-"</p>

  <p>"Eh, ben istemiyorum. Senindir, Lyra."</p>

  <p>"Ama-"</p>

  <p>"İyi geceler, çocuğum."</p>

  <p>Bunu duyunca dili tutulmuş, zihnine üşüşmüş bir düzine acil soruyu dile getiremeyecek kadar şaşırmış olan Lyra, ateşin yanında oturup onun odadan çıkmasını gözledi.</p>
</body>
</html>
