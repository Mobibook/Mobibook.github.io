<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2 class="sigil_not_in_toc" style="text-align: right;"><b>1</b></h2>

  <h2 id="sigil_toc_id_2" style="text-align: right;"><b>Tokay Sürahisi</b></h2>

  <p>Lyra ve cini, hep aynı tarafta kalmaya ve mutfağın görüş alanından uzak durmaya özen göstererek, kararmakta olan Salon'dan geçtiler. Salon boyunca uzanan üç büyük masa kurulmuştu bile, gümüşler ve camlar oradaki azıcık ışıkta parlıyordu, uzun sıralarda konuklara hazır olsun diye geri çekilmişti. Eski Başkanların portreleri, loş ışıkta, duvarlara asılıydı. Lyra kürsüye ulaştı ve geriye, açık mutfak kapısına baktı. Kimseyi görmeyince de, yüksek masanın yanına çıktı. Buradaki servisler gümüş değil altındı, on dört kişilik oturma yeri de meşeden yapılma sıralardan değil, kadife minderli iskemlelerden oluşuyordu.</p>

  <p>Lyra, Başkan'ın iskemlesinin yanında durup, en büyük bardağa tırnağıyla yavaşça bir fiske attı. Ses, Salon'da rahatlıkla duyulacak şekilde çınladı.</p>

  <p>"Sen bu işi ciddiye almıyorsun," diye fısıldadı cini. "Edebini takın."</p>

  <p>Cinin adı Pantalaimon'du, şu sırada güve biçimindeydi. Salon'un karanlığında gözden kaçsın diye koyu kahverengi bir güve.</p>

  <p>Lyra da ona fısıldayarak cevap verdi. "Mutfakta burayı duyamayacak kadar çok gürültü ediyorlar. Sofracıbaşı da ilk çana kadar içeri gelmez. Vıdı vıdı edip durma."</p>

  <p>Ama gene de avucunu çınlayan kristale bastırdı, Pantalaimon da kanatlarını çırparak ileri doğru uçup, kürsünün öbür yanındaki İstirahat Odası'nın aralık kapısından içeri girdi. Bir an sonra yeniden göründü.</p>

  <p>"Burada kimse yok," diye fısıldadı. "Ama çabuk olmamız gerek."</p>

  <p>Lyra, yüksek masanın arkasında çömelmiş halde hızla ilerledi, İstirahat Odası'na girdi ve doğrulup çevresine baktı. Buradaki tek ışık şömineden geliyordu, o bakarken şöminedeki alev almış kütükler hafifçe yerine oturarak bacaya doğru bir kıvılcım fıskiyesi gönderdi. Hayatının büyük kısmı Kolej'de geçmişti, ama İstirahat Odası'nı daha önce hiç görmemişti; buraya sadece Âlimlerle konuklarının girmesine izin verilirdi, kadınlar da asla alınmazdı. Kadın hizmetçiler bile burada temizlik yapmazdı.</p>

  <p>Bu sadece Kahyanın işiydi.</p>

  <p>Pantalaimon kızın omuzuna yerleşti.</p>

  <p>"Mutlu oldun mu? Gidebilir miyiz?" diye fısıldadı. "Salaklaşma! Etrafa bakmak istiyorum!"</p>

  <p>Büyük bir odaydı, üzerinde çeşitli sürahilerle bardakların durduğu, cilalı gül ağacından oval bir masası, pipo ayaklığıyla gümüş bir ayaklı kül tablası vardı. Yakındaki bir büfenin üstünde de, alttan ısıtmalı küçük bir kap ile bir haşhaş kelleleri sepeti duruyordu.</p>

  <p>"Kendilerine iyi bakıyorlar, değil mi, Pan?" dedi usulca.</p>

  <p>Yeşil deri koltuklardan birine oturdu. Öyle derindi ki, kendini neredeyse uzanmış yatıyor buldu, ama yeniden doğruldu ve duvardaki portrelere bakmak için bacaklarını altına çekti. Yine eski Âlimlerdi, herhalde: cüppeli, sakallı ve kasvetli, çerçevelerinden dışarı onaylamayan ciddi bakışlar atıyorlardı.</p>

  <p>"Neler hakkında konuşuyorlar sence?" dedi Lyra, ya da demeye koyuldu, çünkü daha sorusunu bitiremeden kapının dışından sesler duydu.</p>

  <p>"İskemlenin arkasına -çabuk!" diye fısıldadı Pantalaimon ve Lyra bir an sonra şimşek gibi koltuktan fırlamış, iskemlenin arkasında çömeliyordu. Doğrusu, arkasına saklanmaya en uygun iskemle değildi: odanın tam ortasındaki iskemleyi seçmişti ve eğer sahiden çıtı çıkmadan durmazsa...</p>

  <p>Kapı açıldı, odadaki ışık değişti: içeri girenlerden biri, elindeki lambayı büfeye koydu. Lyra onun koyu yeşil pantolonlu ve parlak siyah ayakkabılı bacaklarını görüyordu. Bir hizmetkardı bu.</p>

  <p>Sonra derinden gelen bir ses, "Lord Asriel gelmedi mi daha?" dedi.</p>

  <p>Başkandı. Lyra soluğunu tutarken, hizmetkarın cininin (bir köpekti, tıpkı bütün hizmetkarların cinleri gibi) kısa ve hızlı adımlarla içeri girdiğini ve sessizce onun ayaklarının dibinde oturduğunu gördü ve sonra her zamanki o eski püskü ayakkabılarla, Başkan'ın ayakları da göründü.</p>

  <p>"Hayır, Sayın Başkan," dedi Kahya. "Aerodock'tan da haber yok."</p>

  <p>"Geldiğinde acıkmış olur bence. Onu bekletmeden Salon'a al, olur mu?"</p>

  <p>"Başüstüne, Sayın Başkan."</p>

  <p>"Onun için özel Tokay'dan da biraz koydun, değil mi?"</p>

  <p>"Evet, Sayın Başkan. Sizin buyurduğunuz gibi, 1898'den. Lord Hazretleri, hatırladığım kadarıyla, ona düşkündür."</p>

  <p>"İyi. Şimdi beni yalnız bırak, lütfen."</p>

  <p>"Lambaya ihtiyacınız var mı, Sayın Başkan?"</p>

  <p>"Evet, onu da bırak. Yemek sırasında fitili düzeltmek için bir uğrarsın, değil mi?"</p>

  <p>Kahya hafifçe eğildi, gitmek üzere dönerken, cini de itaatkar bir şekilde kısa ve hızlı adımlarla arkasından yürüyordu. Lyra, pek de matah olmayan saklanma yerinden, Başkan'ın odanın köşesindeki büyük meşe bir gardroba gitmesini, cübbesini bir askıdan almasını ve zahmetle giymesini izledi. Başkan, vaktiyle güçlü bir adammış, ama artık yetmişini aşkındı, hareketleri pek ve ağırdı. Başkanın cini, kuzgun biçimindeydi ve o cüppesini giyer giymez gardıroptan aşağı atladı, onun sağ omuzunda, her zamanki yerine yerleşti.</p>

  <p>Lyra, Pantalaimon'un, çıtı çıkmasa da endişeyle tüylerinin nasıl kabardığını hissediyordu. Ona gelince, içini hoş bir heyecan sarmıştı. Başkan'ın sözünü ettiği ziyaretçi, hem hayran olduğu hem de çok korktuğu bir adam, amcası Lord Asriel'di. Yüksek politikaya, gizli keşiflere, uzaklardaki savaşlara bulaştığı söylenirdi, Lyra onun ne zaman ortaya çıkacağını asla bilmezdi. Çok öfkeliydi: şimdi onu burada yakalasa Lyra şiddetle cezalandırılırdı, ama buna tahammül edebilirdi.</p>

  <p>Ancak, birazdan gördükleri her şeyi tümüyle değiştirecekti.</p>

  <p>Başkan cebinden katlanmış bir kağıt alıp masanın üstüne, şarabın yanma koydu. İçinde güzel, altın rengi bir şarabın olduğu bir sürahinin ağzındaki tıpayı çıkardı, kağıdın katlarını açtı, sürahiye ince bir şerit halinde beyaz bir toz döktü, sonra da kağıdı buruşturup ateşe attı. Derken cebinden bir kalem çıkartıp, toz eriyene kadar şarabı onunla karıştırdı, tıpayı yerine koydu.</p>

  <p>Cini yumuşak, kısa bir viyaklama koyuverdi. Başkan yavaş sesle cevapladı ve içeri girdiği kapıdan çıkmadan önce, kapakları şiş, bulutlu gözleriyle çevreyi süzdü.</p>

  <p>Lyra, "Gördün mü, Pan?" diye fısıldadı.</p>

  <p>"Elbette gördüm! Hadi, çabuk ol, yoksa Sofracıbaşı gelecek!"</p>

  <p>Ama daha o konuşurken, Salon'un uzak ucundan gelen bir çan sesi duyuldu.</p>

  <p>"Bu Sofracıbaşı'nın çanı!" dedi Lyra. "Daha fazla vaktimiz olur sanıyordum."</p>

  <p>Pantalaimon, çabucak Salon kapısına doğru kanat çırptı, sonra da çabucak geri döndü.</p>

  <p>"Sofracıbaşı gelmiş bile," dedi. "Öteki kapıdan da çıkamazsın..."</p>

  <p>Öteki kapı, Başkan'ın geldiği ve gittiği kapı, Kütüphane ile Âlimler'in ortak salonu arasındaki kalabalık koridora açılıyordu. Günün bu saatinde, yemek saati geldiği için cüppelerini üstlerine geçiren ya da Salon'a geçmeden önce kağıtlarıyla evrak çantalarını bırakmak üzere aceleyle ortak salona gelmiş erkekler buraya akın ederdi. Lyra geldiği yoldan dönmeyi planlamış, Sofracıbaşı'nın çanı çalmadan önce birkaç dakikası daha olacağına güvenmişti.</p>

  <p>Ve Başkan'ın o tozu şaraba boşalttığını görmeseydi eğer, Sofracıbaşı'nın hiddetine uğrama riskini göze alabilir ya da kalabalık koridorda fark edilmeyeceğini umabilirdi. Ama şimdi kafası karışmıştı, bu yüzden de tereddüt etti.</p>

  <p>Sonra kürsüden gelen ağır ayak sesleri durdu. Sofracıbaşı, Âlimler'in yemek sonrasındaki haşhaşı ile şarabının hazır olup olmadığını kontrol etmek için İstirahat Odası'na geliyordu. Lyra ok gibi meşe gardroba atıldı, kapısını açıp içeri saklandı ve tam Sofracıbaşı içeri girerken kapıyı çekip kapattı. Pantalaimon'dan yana hiç korkusu yoktu: odaya koyu renkler hakimdi ve Pantalaimon her an bir iskemlenin altına sığınabilirdi.</p>

  <p>Sofracıbaşı'nın hırıltıyla soluk aldığını duydu ve kapının tam olarak kapanmayan yerindeki dar aralıktan onun ayaklı kül tablasının yanındaki ayaklıkta bulunan pipoları düzelttiğini, sürahilerle kadehlere bir bakış attığını gördü. Sonra her iki elinin ayasıyla, kulaklarının üstündeki saçı düzeltti ve cinine bir şey söyledi. Sofracıbaşı bir hizmetkar olduğu için cini de bir köpekti, dişi bir köpek. Ama üst kademe hizmetkar olduğu için, köpeği de üst kademe köpekti. Aslında, kızıl renkte bir seter biçimine sahipti. Cin kuşkulu göründü ve sanki içeri izinsiz girmiş birinin varlığını sezmiş gibi etrafa bakındı, ama gardroba gelmedi ki bu Lyra'yı fevkalade rahatlattı. Lyra, onu iki kez dövmüş olan Sofracıbaşı'ndan korkuyordu.</p>

  <p>Derken minik bir fısıltı duydu; besbelli Pantalaimon da onun yanına sıkışmıştı.</p>

  <p>"Şimdi mecburen burada kalacağız işte. Beni niye dinlemezsin ki?"</p>

  <p>Lyra, Sofracıbaşı dışarı çıkana kadar ona cevap vermedi. Adamın işi, yüksek masadaki servisi denetlemekti. Âlimler'in Salon'a geldiğini, mırıldanmalarını, ayaklarını sürümelerini duyuyordu.</p>

  <p>"İyi ki de dinlememişim," diye fısıldadı. "Yoksa Başkan'ın şaraba zehir koymasını göremezdik. Pan, o sürahi, Kahya'ya sorduğu Tokay'dı. Lord Asriel'i öldürecekler!"</p>

  <p>"Zehir olup olmadığını bilmiyorsun ki."</p>

  <p>"Hah, zehir elbette. Onu içine koymadan önce Kahya'yı odadan uzaklaştırdı, unuttun mu? Masum olsaydı, Kahya görmüş görmemiş fark etmezdi. Ve bir şeyler olduğunu biliyorum -siyasi bir şeyler. Hizmetkarlar günlerdir bundan söz ediyor. Pan, bir cinayete engel olabiliriz!"</p>

  <p>Erkek cini "Hiç böyle saçmalık duymadım," dedi, ters ters. "Bu daracık gardıropta dört saat nasıl hareketsiz duracağını sanıyorsun sen? Ben gideyim de koridora bir bakayım. Yol açılınca sana haber veririm."</p>

  <p>Kanatlarını çırparak omuzundan havalandı, Lyra onun küçük gölgesini aydınlıktan sızan aralıkta gördü.</p>

  <p>"Boşuna Pan, burada kalıyorum," dedi. "Burada bir cüppe daha var, ya da öyle bir şey. Onu yere serip rahat ederim. Ne yapacaklarını görmem şart."</p>

  <p>Diz çökmüş duruyordu. Dikkatle doğruldu, gürültü etmemek için elleriyle elbise askılarını yokluyordu.</p>

  <p>Gardrobun sandığından daha büyük olduğunu keşfetti. Birkaç öğretmen cüppesiyle kukuletası vardı, bazısının etrafı kürkle çevriliydi, çoğu ipekle astarlanmıştı.</p>

  <p>"Bunların hepsi Başkan'ın mı acaba?" diye fısıldadı.</p>

  <p>"Başka yerlerden fahri unvanlar alınca, belki de ona süslü cüppeler veriyorlar, o da giyinip kuşanmak için cüppeleri burada tutuyor... Pan, o şarapta zehir olmadığını mı düşünüyorsun sahiden?"</p>

  <p>"Hayır," dedi cini. "Ben de senin gibi, zehirdir diyorum. Ve bu bizi hiç ilgilendirmez diyorum. Ve diyorum ki, bir ömür boyu yaptığın salak şeyler arasından en salakçası bu işe burnunu sokman olur."</p>

  <p>"Aptallaşma;" dedi Lyra. "Burada oturup da elim-kolum bağlı, ona zehir vermelerine seyirci kalamam!"</p>

  <p>"Gel, başka yere gidelim, öyleyse."</p>

  <p>"Sen ödleğin birisin, Pan."</p>

  <p>"Elbette öyleyim. Sen ne yapacaksın peki, sorabilir miyim? Dışarı fırlayıp titrek parmaklarındaki kadehi mi kapacaksın? Aklından ne geçiyor?"</p>

  <p>Kız yavaşça, "aklımdan bir şey geçmiyor, sen de bunu pekala biliyorsun," diye çıkıştı sessizce. "Ama artık Başkan'ın ne yaptığını gördüğüme göre, başka seçeneğim yok. Vicdan hakkında bir şeyler biliyor olman gerekiyor, değil mi? Neler olacağını bilerek nasıl Kütüphane'ye ya da başka bir yere gidip, hiçbir şey yapmadan otururum? İnan ki, öyle bir şey yapmaya niyetim yok."</p>

  <p>Cini bir süre sonra, "Başından beri bunu yapmak istiyordun," dedi. "Burada saklanıp gözetlemek istiyordun. Nasıl oldu da daha önce fark etmedim bunu?"</p>

  <p>"Tamam, istiyordum. Gizli işler çevirdiklerini herkes biliyor. Bir ayinleri falan var ve ben de ne olduğunu öğrenmek istedim."</p>

  <p>"Senin üzerine vazife mi? Eğer küçük sırlarının keyfini çıkarmak istiyorlarsa, sen kendini onlardan üstün hisset ve bırak istediklerini yapsınlar. Saklanıp casus gibi gözetlemek, aptal çocuklara mahsustur."</p>

  <p>"Tam da böyle diyeceğini biliyordum zaten. Şimdi dırdır etmeyi kes."</p>

  <p>İkisi bir süre sessiz sessiz oturdular. Lyra gardrobun sert zemininden rahatsız olmuştu. Pantalaimon da kendini beğenmiş bir şekilde geçici antenleriyle cüppelerden birini dövüyordu. Lyra kafasına bir sürü düşüncenin birden üşüştüğünü hissetti, en çok istediği şey de bunları ciniyle paylaşmaktı. Ama o da gururluydu. Belki de sorunlarını, cininin yardımı olmaksızın çözmeye çalışmalıydı.</p>

  <p>Düşüncelerinin en baskını endişeydi, ama kendisi için endişelenmiyordu. Başını yeterince derde sokmuş, artık alışmıştı. Bu sefer Lord Asriel için ve bütün bunların anlamı nedir diye endişeleniyordu. Lord Asriel Koleji sık sık ziyaret etmezdi, o sıralarda yüksek bir siyasi gerilim de yaşandığına göre, sadece birkaç eski dostuyla yiyip içmeye, pipo tüttürmeye gelmiş olamazdı. Hem Lord Asriel'in, hem de Başkan'ın, Başbakan'ın özel danışma organı Bakanlar Konseyi'nin üyesi olduklarını biliyordu. Belki de bununla ilgili bir şeydi. Ama Bakanlar Konseyi'nin toplantıları sarayda yapılırdı, Jordan Koleji'nin İstirahat Odası'nda değil.</p>

  <p>Sonra Kolej hizmetkarlarının günlerdir fısıldaşıp durmalarına yol açan rivayet de vardı. Tatarlar'ın Muskovi'yi istila ettiği ve dalgalar halinde kuzeye, St. Petersburg'a doğru ilerledikleri, oradan Baltık Denizi'ne hakim olup sonunda Avrupa'nın batısının tümünün hakkından gelecekleri söyleniyordu. Ve Lord Asriel de en Kuzey'de bulunmuştu: Onu en son gördüğünde, Laponya'ya bir keşif seferi için hazırlık yapıyordu...</p>

  <p>"Pan," diye fısıldadı.</p>

  <p>"Efendim."</p>

  <p>"Sence savaş çıkacak mı?"</p>

  <p>"Henüz değil. Önümüzdeki hafta falan savaş çıkacak olsa, Lord Asriel burada akşam yemeği yiyor olmazdı."</p>

  <p>"Ben de öyle düşünmüştüm. Ya daha sonra?"</p>

  <p>"Hişşt! Gelen var."</p>

  <p>Lyra doğrulup gözünü kapıdaki çatlağa denk getirdi. Kahyaydı, Başkan'ın ona buyurduğu gibi, lambanın fitilini düzeltmeye gelmişti. Ortak salon ve kütüphane anbarik ışıkla aydınlatılırdı, ama Âlimler İstirahat Odası'nda daha eski, daha yumuşak nafta lambaları tercih ediyorlardı. Başkan yaşadığı sürece de bunu değiştirmeyeceklerdi.</p>

  <p>Kahya fitili kesip düzeltti, ateşe bir kütük daha da attı ve sonra da ayaklı kül tablasından kendine bir avuç yaprak almadan önce Salon kapısında durup dikkatle dışarıyı dinledi.</p>

  <p>Daha kapağı henüz yerine koymuştu ki, diğer kapının sapı dönerek onu endişeyle yerinde sıçrattı. Lyra gülmemeye çalıştı. Kahya yaprağı telaşla cebine tıkıştırdı ve gelene bakmak için döndü.</p>

  <p>"Lord Asriel!" dedi Kahya, Lyra'nın sırtından aşağı soğuk bir şaşkınlık ürpertisi aktı. Olduğu yerden onu göremiyordu, kıpırdayıp bakma isteğini bastırmaya çalıştı.</p>

  <p>"İyi akşamlar, Wren," dedi Lord Asriel. Lyra o haşin sesi hep bir zevk ve kaygı karışımıyla işitirdi. "Yemek için çok geç kaldım. Burada beklerim."</p>

  <p>Kahya tedirgin görünüyordu. Konuklar İstirahat Odası'na sadece Başkan'ın davetiyle girerdi ve Lord Asriel de bunu bilirdi; ama Kahya aynı zamanda Lord Asriel'in cebindeki çıkıntıya anlamlı anlamlı baktığını da görmüştü ve itiraz etmemeye karar verdi.</p>

  <p>"Başkan'a geldiğinizi bildireyim mi, lordum?"</p>

  <p>"Bunu yapmaman için bir neden yok. Bana biraz kahve getirebilirsin."</p>

  <p>"Başüstüne, lordum."</p>

  <p>Kahya eğilip selam verdi ve cini ardında, telaşla dışarı çıktı. Lyra'nın amcası ateşe doğru yürüdü, kollarını başının tepesine kaldırıp gerinerek, bir aslan gibi esnedi. Üstünde seyahat kılığı vardı. Lyra, her görüşünde olduğu gibi, Lord Asriel'in onu ne kadar korkuttuğunu hatırladı. Artık göze çarpmadan dışarı sızma ihtimali kalmamıştı: Yerinde kıpırdamadan, umutla oturması gerekiyordu.</p>

  <p>Lord Asriel'in, dişi bir kar leoparı olan cini, arkasında duruyordu.</p>

  <p>"Projeksiyonları burada mı göstereceksin?" diye sordu yavaşça.</p>

  <p>"Evet. Konferans Salonu'na gitmekten daha az yaygara yaratır. Örnekleri de görmek isteyeceklerdir; birazdan Kapıcı'yı çağırırım. Kötü bir dönemdeyiz, Stelmaria."</p>

  <p>"Dinlenmelisin."</p>

  <p>Adam koltuklardan birine yayıldı, Lyra artık onun yüzünü göremiyordu.</p>

  <p>"Evet, evet. Ayrıca üstümü de değiştirmeliyim. Kim bilir, belki de buraya uygunsuz şekilde giyinmiş olarak geldim diye beni bir düzine şişe cezasına çarptırmalarına izin veren kadim bir görgü kuralı vardır. Üç gün uyumalıyım. Dedim de aklıma geldi-"</p>

  <p>Kapı vuruldu, Kahya üzerinde bir kahve ibriği ve bir fincan olan gümüş bir tepsiyle içeri girdi.</p>

  <p>"Teşekkür ederim, Wren," dedi Lord Asriel. "Masanın üzerinde gördüğüm şey Tokay mı?"</p>

  <p>"Başkan özellikle sizin için sürahiye doldurulmasını emretti, lordum," dedi Kahya. "98 rekoltesinden sadece üç düzine şişe kaldı."</p>

  <p>"Güzel olan her şeyin sonu gelir. Tepsiyi buraya, benim yanıma bırak. Ha, bu arada Kapıcı'ya söyle de, Lojman'da bıraktığım iki sandığı buraya göndersin, olur mu?"</p>

  <p>"Buraya mı, lordum?"</p>

  <p>"Evet, buraya. Ve bir perde ile bir fanuslu projeksiyon fenerine de ihtiyacım olacak, gene burada, gene hemen."</p>

  <p>Kahya hayretle ağzını açmaktan kendini tam olarak alamasa da, dilinin ucuna gelen soruyu ya da itirazı bastırmayı başardı.</p>

  <p>"Wren, haddini aşıyorsun," dedi Lord Asriel. "Söylediklerimi sorgulama; dediğimi yap, yeter."</p>

  <p>"Başüstüne, lordum," dedi Kahya. "Eğer bağışlarsanız, lordum, belki de Mr. Cawson'a ne tasarladığınızı söylesem iyi olur, lordum, çünkü aksi takdirde biraz afallayabilir. Anlatabiliyorum, değil mi?"</p>

  <p>"Evet. Ona söyle, öyleyse."</p>

  <p>Mr. Cawson, Sofracıbaşıydı. Onunla Kahya arasında eski ve köklü bir rekabet vardı. Sofracıbaşı Kahyanın üstüydü, ama Kahyanın Âlimler'in gözüne girme fırsatı daha çoktu, bunları da sonuna kadar kullanırdı. Sofracıbaşı'na İstirahat Odası'nda neler olup bittiği hakkında kendisinin daha çok şey bildiğini göstermeye yönelik bu fırsat onu pek memnun ederdi.</p>

  <p>Eğilip selam verdi ve çıktı. Lyra, amcasının kendine bir fincan kahve koyup bir yudumda içmesini, sonra bir tane daha koyup daha yavaş yudumlamasını izledi. Heyecanlanmıştı. Örnek sandıkları mı? Fanuslu projeksiyon feneri mi? Âlimler'e gösterecek, bu kadar acil ve önemli neyi vardı ki?</p>

  <p>Sonra Lord Asriel yerinden kalktı ve ateşe arkasını döndü. Lyra onu tam olarak gördü ve tombul Kahyayla, kambur ve uyuşuk Âlimlerle arasındaki zıtlığa hayret etti. Lord Asriel güçlü omuzları, sert esmer bir yüzü ve vahşi gülüşüyle parıldayıp ışıldıyor hissi veren gözleri olan, uzun boylu bir adamdı. Hakimiyeti altına girilecek ya da mücadele edilecek bir yüzdü bu: himaye eden ya da merhamet duyan bir yüz değildi, asla. Bütün hareketleri büyük ve kusursuzca dengeliydi, yabani bir hayvanın hareketleri gibi ve böyle bir odada bulunduğunda, ona çok küçük gelen bir kafeste tutulan yabani bir hayvana benzerdi.</p>

  <p>O anda ifadesi uzak ve dalgındı. Cini ona yaklaşıp başını beline dayadı, Lord Asriel de anlamı çözülmez bir bakışla aşağı, ona baktıktan sonra dönüp masaya yürüdü. Lyra birden midesine bir yumruk yemiş gibi oldu, çünkü Lord Asriel Tokay sürahisinin tıpasını çıkarmış, bir kadehi dolduruyordu.</p>

  <p>"Hayır!"</p>

  <p>Peşten çığlığı, o engel olamadan ağzından fırladı.</p>

  <p>Lord Asriel duydu ve hemen döndü.</p>

  <p>"Kim var orda?"</p>

  <p>Lyra kendini tutamadı. Gardıroptan paldır küldür çıkarak, onun elindeki kadehi kapmak için hamle etti. Şarap uçtu, masanın kenarına ve halıya sıçradı, sonra da kadeh düşüp kırıldı. Amcası onun bileğini yakalayıp iyice büktü. "Lyra! Sen ne halt ediyorsun burada?"</p>

  <p>"Beni bırakırsanız söylerim!"</p>

  <p>"Önce kolunu kırarım. Ne cüretle buraya gelirsin?"</p>

  <p>"Az önce hayatınızı kurtardım!"</p>

  <p>Bir an hareketsiz kaldılar, kız acıyla iki büklüm olmuştu, ama haykırmamak için yüzünü buruşturuyordu, adam ise fırtına bulutu gibi kaşlarını çatıp onun üstüne eğilmişti.</p>

  <p>Daha sakin bir şekilde, "Ne dedin sen?" diye sordu.</p>

  <p>Lyra sıkılmış dişleri arasından "O şarap zehirli," diye mırıldandı. "Başkan'ın içine toz attığını gördüm."</p>

  <p>Lord Asriel onu bıraktı. Lyra yere çöktü, Pantalaimon endişeyle kanatlarını çırparak, omuzuna kondu. Amcası kontrol altına alınmış bir gazapla tepeden kıza baktı ve Lyra onunla göz göze gelmeye cesaret edemedi.</p>

  <p>"Sadece odanın neye benzediğini görmek için gelmiştim," dedi. "Yapmamalıydım, biliyorum. Aslında kimse içeri girmeden çıkacaktım, ama Başkan'ın geldiğini duyunca kapana kısıldım. Tek saklanılabilecek yer, gardıroptu. Sonra onun şaraba toz koyduğunu gördüm. Görmeseydim-"</p>

  <p>Kapı vuruldu.</p>

  <p>"Kapıcı olmalı," dedi Lord Asriel. "Gardroba dön. Çıtın çıkarsa, seni keşke ölseydim diyecek hale getiririm."</p>

  <p>Lyra ok gibi gardroba döndü ve daha kapıyı henüz kapatmıştı ki, Lord Asriel, "Girin," diye seslendi.</p>

  <p>Dediği gibi, gelen Kapıcı'ydı.</p>

  <p>"Buraya mı, Lordum?"</p>

  <p>Lyra, kapının girişinde şüphe içinde duran ihtiyar adamı ve gerisinde de büyük tahta bir kutunun köşesini gördü.</p>

  <p>"Evet, buraya, Shuter," dedi Lord Asriel. "İkisini de içeri getir ve masanın yanma yere koy."</p>

  <p>Lyra biraz gevşedi, omuzundaki ve bileğindeki acıyı şimdi hissediyordu. Eğer ağlayan türden bir kız olsaydı, onu ağlatmaya yetecek bir acıydı bu. Onun yerine, dişlerini sıktı ve kolunu, gevşeyene kadar hafif hafif oynattı. Sonra bir cam şangırtısı ve dökülen sıvının şırıltısı geldi. "Lanet olsun sana, Shuter, seni dikkatsiz ihtiyar budala! Bak şu yaptığına!"</p>

  <p>Lyra görebiliyordu, yani azıcık. Amcası Tokay sürahisini masadan aşağı düşürmeyi başarmış ve Kapıcı yaptı süsü vermişti. İhtiyar adam kutuyu itinayla yere bıraktı ve özür dilemeye koyuldu.</p>

  <p>"Gerçekten çok özür dilerim, lordum -demek zannettiğimden daha yakın duruyormuşum-"</p>

  <p>"Bir şey al da şu pisliği temizle. Hadi, halı emmeden çabuk ol!"</p>

  <p>Kapıcı telaşla dışarı çıktı. Lord Asriel gardroba yaklaştı ve alçak sesle konuştu.</p>

  <p>"Madem oradasın, bir işe yara bari. Başkan içeri gelince onu dikkatle gözle. Eğer bana onun hakkında ilginç bir şey söylersen, başını zaten soktuğundan daha büyük bir belaya sokmana engel olurum. Anlaşıldı mı?"</p>

  <p>"Evet, Amca."</p>

  <p>"Orda en ufak bir ses çıkarırsan da sana yardım etmem. Kendi başının çaresine bakarsın."</p>

  <p>Uzaklaştı, Kapıcı camlar için bir süpürge ve faraş, bir su tası ve bezle içeri girerken, gene sırtı ateşe dönük, durdu.</p>

  <p>"Bir kere daha söyleyeyim, lordum, cidden affınızı diliyorum; bilmiyorum, nasıl oldu da-"</p>

  <p>"Şu pisliği temizle, yeter."</p>

  <p>Kapıcı şarabı halıdan çıkarmak için bezle silerken, Kahya kapıyı tıklattı ve Lord Asriel'in Thorold adlı uşağıyla geri döndü. İkisi, pirinç saplı, cilalı tahtadan ağır bir sandık taşıyorlardı. Kapıcı'nın ne yaptığını görünce kalakaldılar.</p>

  <p>"Evet, Tokay'dı," dedi Lord Asriel. "Ne kötü. O lamba mı? Gardırobun yanına koyar mısın, Thorold? Ben de perdeyi diğer yana kurarım."</p>

  <p>Lyra kapıdaki çatlaktan perdeyi ve üzerine ne yansıtılacaksa onu görebileceğini fark etti ve amcasının işleri bu amaçla mı böyle ayarladığını merak etti. Uşağın sert kumaşın rulosunu açarken ve çerçevesine yerleştirirken çıkardığı gürültüden yararlanıp fısıldadı.</p>

  <p>"Gördün mü? Geldiğimize değermiş, değil mi?"</p>

  <p>Pantalaimon, küçük güve sesiyle ve ağırbaşlı bir hava takınarak, "Olabilir," dedi. "Olmayabilir de."</p>

  <p>Lord Asriel ateşin yanında durmuş kahvesinin son yudumunu içiyor ve esrarlı bakışlarla etrafı süzüyordu ki, Thorold projeksiyon lambasının sandığını açtı ve yağ deposunu kontrol etmeden önce adeselerin başlıklarını çıkardı.</p>

  <p>"Hayli yağ var, lordum," dedi. "Çalıştırması için bir teknisyen getirteyim mi?"</p>

  <p>"Hayır, kendim yaparım. Sağol, Thorold. Yemeği bitirdiler mi, Wren?"</p>

  <p>"Sanırım bitirmek üzereler, lordum," diye cevap verdi Kahya. "Eğer Mr. Cawson'un dediğini anlayabildiysem, Başkan ile konukları sizin burada olduğunuzu duyduklarına göre, oyalanma eğilimi göstermeyeceklerdir. Kahve tepsisini alayım mı?"</p>

  <p>"Al ve git."</p>

  <p>"Başüstüne, lordum."</p>

  <p>Kahya hafifçe eğilip selam vererek, tepsiyi aldı ve çıktı, Thorold da onunla gitti. Kapı kapanır kapanmaz Lord Asriel odanın karşı tarafından doğruca gardıroba baktı ve Lyra, sanki fiziki bir biçimi varmış, sanki ok ya da mızrakmış gibi onun bakışının gücünü hissetti. Lord Asriel sonra başını çevirdi ve usulca ciniyle konuştu.</p>

  <p>Cin, sükunetle gelip onun yanına oturdu; uyanık, zarif ve tehlikeliydi. Sarımsı kahverengi gözleriyle odayı inceledi, sonra da onları tıpkı sahibinin siyah gözleri gibi, sapı dönen salon kapısına çevirdi. Lyra kapıyı göremiyordu, ama adamların birincisi içeri girince hızla soluk aldığını duydu.</p>

  <p>"Başkan," dedi Lord Asriel. "Evet, döndüm. Konuklarınızı içeri alın, lütfen. Size gösterecek çok ilginç bir şeyim var."</p>
</body>
</html>
