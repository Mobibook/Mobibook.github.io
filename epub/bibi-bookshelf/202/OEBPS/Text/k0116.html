<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2 class="sigil_not_in_toc" style="text-align: right;"><b>13</b></h2>

  <h2 id="sigil_toc_id_15" style="text-align: right;"><b>Eskrim</b></h2>

  <p>İlk güdüsü, dönüp kaçmak ya da kusmak oldu. Cinsiz bir insan, yüzsüz bir insan gibiydi, ya da kaburgaları açılmış, kalbi çekilip çıkarılmış biri gibi: uyanık duyular dünyasına değil, gece-hartlaklarının dünyasına ait, doğallıktan uzak, tekinsiz bir şey.</p>

  <p>Bu yüzden Lyra Pantalaimon'a sıkı sıkı sarıldı ve başı döndü, ağzına safra geldi, gece onca soğuk olduğu halde hastalıklı bir ter, etini daha da soğuk bir şeyle nemlendirdi.</p>

  <p>"Ratter," dedi oğlan. "Ratter'ım sende mi?"</p>

  <p>Lyra'nın onun ne kastettiği konusunda hiçbir fikri yoktu.</p>

  <p>"Hayır," dedi, sesi de kendisi kadar zayıf ve ürkmüştü. Sonra, "Adın ne?" diye sordu.</p>

  <p>"Tony Makarios," dedi oğlan. "Ratter nerede?"</p>

  <p>"Bilmiyorum..." diye başladı Lyra, mide bulantısını bastırmak için güçlükle yutkundu. "Hamhumlar..." Ama lafını bitiremedi. Barakadan çıkıp tek başına karda oturması gerekti, ama tek başına değildi tabii, asla tek başına değildi, çünkü Pantalaimon daima oradaydı. Ah, bu küçük oğlanın Ratter'mdan ayrıldığı gibi ondan kesilmiş olmak! Dünyadaki en kötü şey! Hıçkırmaya başladığını fark etti, Pantalaimon da ağlamaklı sesler çıkarıyordu, ikisi de yarım-oğlan için tutkulu bir merhamet ve üzüntü duyuyordu.</p>

  <p>Sonra Lyra yeniden ayağa kalktı.</p>

  <p>"Gel," dedi titreyen bir sesle. "Tony, dışarı gel. Seni emniyette olacağın bir yere götüreceğim."</p>

  <p>Balık deposunda bir hareket sezildi, oğlan, hâlâ kuru balığa sıkı sıkı yapışmış halde kapıda göründü. Yeterince sıcak giysiler vardı sırtında, içi iyice, kakın kalın doldurulmuş kömür-ipeğinden bir anorak ile kürklü çizmeler, ama hepsinin elden düşme bir hali vardı, üzerine tam oturmuyorlardı. Dışarıda, Aurora'nın soluk izleri ile karla kaplı topraktan gelen daha aydınlık ışığın altında ilk başta, fener ışığında, balık askıları arasında çömelirken göründüğünden de daha perişan ve acınacak bir hali vardı.</p>

  <p>Feneri getirmiş olan köylü, birkaç yarda geriye çekilmişti, onlara seslendi.</p>

  <p>Iorek Byrnison çevirdi: "Balığın parasını ödemen gerektiğini söylüyor."</p>

  <p>Lyra'nın içinden ayıya onu öldürmesini söylemek geldi, ama onun yerine, "Çocuğu onlardan alıp götürüyoruz," dedi. "Buna karşılık bir balıktan vazgeçebilirler."</p>

  <p>Ayı konuştu. Adam mırıldandı, ama tartışmadı. Lyra onun fenerini kara koydu, ayının yanına götürmek için yarım-oğlanın elini tuttu. Oğlan çaresizce geldi, bunca yakınlarında duran kocaman beyaz hayvana şaşırmamış, ondan korkmamıştı. Lyra Iorek'in sırtına oturmasına yardım edince tek söylediği şu oldu:</p>

  <p>"Ratter'ımm nerede olduğunu bilmiyorum."</p>

  <p>"Evet, biz de bilmiyoruz, Tony," dedi Lyra. "Ama biz... Hamhumlar'ı cezalandıracağız. Bunu yapacağız, söz veriyorum. Iorek, ben de otursam olur mu?"</p>

  <p>"Zırhım çocuklardan çok daha ağırdır," dedi ayı.</p>

  <p>Böylece Lyra da onun sırtına, Tony'nin arkasına tırmandı, onun uzun sert kürke tutunmasını sağladı. Pantalaimon da kukuletasının içinde, sıcak ve yakında ve merhamet dolu, oturuyordu. Lyra Pantalaimon'un içinden uzanıp küçük yarım-oğlanı kucaklamak, yalamak ve yatıştırmak, kendi cininin yapacağı gibi onu ısıtmak geldiğini biliyordu, ama en büyük tabu bunu engelliyordu, elbette.</p>

  <p>Köyden geçip sırttan yukarı çıktılar, köylülerin yüzleri dehşetle açılmıştı, o korkunç biçimde sakatlanmış yaratığın küçük bir kız ve koca bir beyaz ayı tarafından götürülmesini görmekten doğan korkulu bir tür rahatlık da vardı ama.</p>

  <p>Lyra'nın kalbinde tiksinme ile acıma çarpışıyordu, sonunda acıma kazandı. Sıskacık şekle kollarını sardı ve onu güvende tuttu. Ana gruba dönüş yolculuğu daha soğuk, daha zor ve daha karanlıktı, ama gene de daha çabuk geçti sanki. Iorek Byrnison yorulmak nedir bilmiyordu, Lyra'nın binişi de otomatik hale gelmişti, onun için düşme tehlikesi hiç yoktu artık. Kollarının arasındaki soğuk beden de öyle hafifti ki, bu yüzden bir yandan idaresi kolaydı, ama aynı zamanda da kıpırtısızdı; ayı hareket ederken kaskatı duruyordu, bu yüzden de bir anlamda idaresi zordu.</p>

  <p>Sonunda yarım-oğlan konuştu.</p>

  <p>"Ne dedin?" diye sordu Lyra.</p>

  <p>"Nerede olduğumu bilir mi?"</p>

  <p>"Evet, bilir, o seni bulur, biz de onu bulacağız. Şimdi sıkı tutun, Tony. Çok kalmadı..."</p>

  <p>Ayı ileriye hamle etti. Çinganlara yetişene kadar Lyra ne kadar yorulduğunu hiç anlamamıştı. Kızaklar köpekleri dinlendirmek için durmuştu ve aniden hepsi birden etrafta bitiverdi: Farder Coram, Lord Faa, Lee Scoresby, hepsi yardım için ileri atılmış, Lyra'nın yanındaki diğer şekli görünce de sessizce geri çekilmişlerdi. Lyra öylesine kaskatı olmuştu ki kollarını onun vücudundan çözemedi bile, sonra John Faa'nın kendisi yavaşça kollarını çözdü ve onu havaya kaldırdı.</p>

  <p>"Hey Tanrım, bu nedir?" diye sordu. "Lyra, çocuğum, ne buldun sen?"</p>

  <p>"Adı Tony," diye mırıldandı Lyra, donmuş dudaklarının arasından. "Ve cinini kesmişler. İşte Hamhumlar'ın yaptığı bu." Adamlar korkuyla geri çekildi; ama ayı konuştu ve Lyra, yorgun bir hayretle, onları payladığını duydu.</p>

  <p>"Yazıklar olsun size! Bu çocuğun ne yaptığını düşünün bir! Sizin daha fazla cesaretiniz olmayabilir, ama hiç değilse, bunu belli etmekten utanmalısınız."</p>

  <p>"Haklısın, Iorek Byrnison," dedi John Faa ve emir vermek için döndü. "O ateşi canlandırın, çocuğa biraz çorba ısıtın. İki çocuğa da. Farder Coram, barınağınız korunaklı mı?"</p>

  <p>"Öyle, John. Lyra'yı getirin, onu ısıtalım..."</p>

  <p>"Küçük oğlanı da," dedi başka biri. "Yemek yiyip ısınabilir, şey bile olsa... "</p>

  <p>Lyra John Faa'ya cadılardan söz etmeye çalışıyordu, ama hepsi çok meşguldü, o da çok yorgundu. Fener ışığı, tahta dumanı, telaşla oraya buraya giden gölgelerle dolu birkaç kafa karıştırıcı dakikanın ardından, Pantalaimon'un ermin dişlerinin kulağını yavaşça ısırdığını hissetti, uyanınca ayının yüzünü kendi yüzünden birkaç santim uzakta buldu.</p>

  <p>"Cadılar," diye fısıldadı Pantalaimon. "Iorek'i çağırdım."</p>

  <p>"Ah, evet," diye mırıldandı Lyra. "Iorek, beni oraya götürüp getirdiğin için teşekkür ederim. Lord Faa'ya cadıları söylemeyi hatırlamayabilirim, onun için benim yerime sen söylesen daha iyi."</p>

  <p>Ayının kabul ettiğini duydu ve bu sefer doğru dürüst uyudu.</p>

  <p>Uyandığında, gün ışığına benzeyebildiği kadar benzeyen bir saatti. Gökyüzü güneydoğuda solgundu, hava gri bir sisle kaplıydı, sisin arasından çinganlar iri cüsseli hayaletler gibi hareket ediyor, kızakları yüklüyor, köpekleri koşumlara bağlıyorlardı.</p>

  <p>Bütün bunları, içinde, bir kürk yığını altında yattığı Farder Coram'ın kızağının sığınağından gördü. Pantalaimon ondan önce uyanmış, iyice kendine gelmişti, gözde erminine dönmeden önce Arktik tilkisi biçimi almaya çalışıyordu.</p>

  <p>Iorek Byrnison, yakınlarda karda uyuyordu, başı büyük pençelerinin üstündeydi. Ama Farder Coram uyanmış, faaliyete geçmişti ve Pantalimon'un kalktığını görür görmez, topallayarak Lyra'yı doğru dürüst uyandırmaya geldi.</p>

  <p>Lyra onun geldiğini gördü ve konuşmak için doğrulup oturdu.</p>

  <p>"Farder Coram, anlayamadığım şeyin ne olduğunu biliyorum! Aletiyometre kuş ve değil deyip duruyordu, bundan bir mana çıkmıyordu, çünkü cin yok demek istiyordu, ben de bunun nasıl olabileceğini anlamıyordum... Ne oldu?"</p>

  <p>"Lyra, yaptıklarından sonra sana bunu söylemeye çekiniyorum, ama o küçük oğlan bir saat önce öldü. Huzur bulamadı, bir yerde kalamadı; cinini sorup duruyordu, neredeymiş, birazdan gelir miymiş, falan ve o çıplak bayat balık parçasını öyle bir tutuyordu ki, sanki... Alı, anlatamam, çocuğum. Ama sonunda gözlerini yumdu ve hareketsiz kaldı ve işte ilk defa o zaman huzur içinde göründü, çünkü cini doğal olarak gitmiş başka herhangi bir ölüye benzedi. Ona bir mezar kazmaya çalışıyorlar, ama toprak demir gibi sert. John Faa da bir ateş yakmalarını buyurdu, onu yakacaklar ki leş yiyiciler parçalamasın.</p>

  <p>"Çocuğum, cesurca bir şey yaptın, iyi bir şey yaptın, seninle iftihar ediyorum. Artık o insanların ne müthiş kötülükler yapabileceklerini bildiğimiz için görevimizi daha da açıkça görüyoruz. Sen dinlenip yemek yemelisin, çünkü dün gece kendini toparlayamadan uyuyakaldın ve bu ısılarda da zayıf düşmemek için yemen gerekir... "</p>

  <p>Onun üzerine titriyor, kürklerini yerine tıkıştırıyor, kızağın gövdesi üstündeki gerilim ipini sıkıştırıyordu, koşumların düğümünü çözmek için ellerinden geçiriyordu.</p>

  <p>"Farder Coram, küçük oğlan nerde şimdi? Onu yaktılar mı?"</p>

  <p>"Hayır, Lyra, orada yatıyor.!</p>

  <p>"Gidip onu görmek istiyorum."</p>

  <p>Adam bunu ondan esirgeyemedi, çünkü ölü bir bedenden daha kötüsünü görmüştü, bu ise onu sakinleştirebilirdi. Pantalaimon beyaz bir yabani tavşan olarak yanında usul usul koşarken, kimi adamların çalı çırpı yığdıkları yere, kızakların hattı boyunca zar zor yürüdü.</p>

  <p>Çocuğun bedeni, patikanın yanı başındaki ekose bir battaniyenin altında yatıyordu. Lyra diz çöktü, eldivenli elleriyle battaniyeyi kaldırdı. Bir adam onu durdurmak üzereydi, ama diğerleri başlarını hayır anlamında salladı</p>

  <p>Lyra o zavallı, harap yüze bakarken, Pantalaimon yakınına sokuldu. Lyra elini eldiveninden çıkarıp onun gözlerine dokundu. Mermer gibi soğuktular ve Farder Coram haklıydı; zavallı küçük Tony Makarios, cini ölünce gitmiş olan başka herhangi bir insandan farklı değildi. Of, Pantalaimon'u ondan alacak olsalar! Onu kucağına alıverdi, sanki dosdoğru kalbinin içine sokmak istermiş gibi sarıldı. Küçük Tony'nin sahip olduğu tek şey, acınacak bir balık parçasıydı...</p>

  <p>Neredeydi peki?</p>

  <p>Lyra battaniyeyi açtı. Gitmişti.</p>

  <p>Bir saniyede ayağa dikilmişti, gözleri yakındaki adamlara öfke saçıyordu.</p>

  <p>"Balığı nerede?"</p>

  <p>Durdular, şaşkındılar, ne demek istediğini pek anlamamışlardı; ama cinlerinden bazıları biliyordu, birbirlerine baktılar. Adamlarından biri ne yapacağını bilemeden sırıtmaya başladı.</p>

  <p>"Sakın gülmeye kalkayım deme! Ona gülersen ciğerlerini sökerim senin! Tutunabileceği tek şey oydu, bayat kuru bir balık, sevip şefkat gösterecek bir cin yerine elinde bu vardı topu topu! Kim aldı onu ondan? Nereye gitti?"</p>

  <p>Pantalaimon, tıpkı Lord Asriel'in cini gibi hırlayan bir kar leoparı olmuştu, ama Lyra bunu görmedi; tek görebildiği doğru ve yanlıştı.</p>

  <p>"Sakin ol, Lyra," dedi adamlardan biri. "Sakin ol, çocuğum."</p>

  <p>"Kim aldı diyorum?" diye yeniden parladı Lyra ve çingan onun tutkulu öfkesi karşısında bir adım geri çekildi.</p>

  <p>Bir başka adam, özür dilercesine, "Bilmiyordum," dedi. "Sadece yediği bir şey sandım. Elinden aldım, çünkü daha saygın olur diye düşündüm. Hepsi bu, Lyra."</p>

  <p>"Nerde öyleyse?"</p>

  <p>Adam tedirgin tedirgin, "Ona ihtiyacı yok sandım, köpeklerime verdim," dedi. "Bağışla."</p>

  <p>"Benim bağışlamama ihtiyacın yok, onunkine var," dedi Lyra ve dönüp yeniden çömeldi, elini ölü çocuğun buz gibi yanağına koydu.</p>

  <p>Sonra aklına bir fikir geldi, kürkünün içinde arandı. Anorağını açarken soğuk hava çarptı, ama birkaç saniyede istediğini bulmuştu. Çantasından altın bir para çıkarıp kendini gene sıkı sıkı sardı.</p>

  <p>Balığı alan adama, "Bıçağını ödünç almak istiyorum," dedi ve adam verince de Pantalaimon'a "Adı neydi?" diye sordu.</p>

  <p>Pantalaimon anladı tabii. "Ratter."</p>

  <p>Lyra parayı eldivenli sol elinde sıkı sıkı tuttu ve bıçağı kalem gibi kullanarak kayıp cinin adını altına derince kazıdı.</p>

  <p>Ölü oğlana, "Umarım, seni bir Jordan Âlim'i gibi donatırsam, işe yarar," diye fısıldadı ve altını ağzına kaydırmak için dişlerini zorla araladı. Güç işti ama becerdi, çenesini yeniden kapatmayı da becerdi.</p>

  <p>Sonra adama bıçağını geri verdi ve sabah alacakaranlığında Farder Coram'a gitmek için döndü.</p>

  <p>Adam ona ateşten yeni alınmış bir kupa çorba verdi Lyra iştahla yudumladı.</p>

  <p>"Cadılar hakkında ne yapacağız, Farder Coram?" diye sordu. "Merak ediyorum, acaba sizin cadınız da araların da mı?"</p>

  <p>"Benim cadım mı? Ben olsam o kadar ileri gitmezdim Lyra. Herhangi bir yere gidiyor olabilirler. Cadıların ha yatında rolü olan her tür mesele var: bize görünmeye şeyler; tutuldukları esrarengiz hastalıklar ki biz olsak omuz silker geçeriz; anlayışımızın gerisinde kalan savaş nedenleri; tundrada biten minicik bitkilerin çiçeklenmesine ilişkin neşeler ve hüzünler... Ama keşke onları uçarken görebilseydim, Lyra. Keşke böyle bir manzara görebilseydim. Şimdi o çorbanın hepsini iç. Daha ister misin? Pişen bir parça tandır ekmeği de var. Ye, çocuğum, çünkü çok geçmeden yola çıkacağız."</p>

  <p>Yiyecek Lyra'yı canlandırdı ve yavaş yavaş ruhundaki soğuk erimeye başladı. Ötekilerle birlikte cenaze için hazırlanan odun yığınının üstüne yerleştirilmiş küçük yarım- çocuğa bakmaya gitti, John Faa dua okurken başını eğdi ve gözlerini yumdu. Sonra erkekler kömür-ruhu serpti, kibrit çaktı, hepsi bir dakika geçmeden alev almıştı. Oğlanın güvenli bir şekilde yandığından emin olduktan sonra, yeniden yola çıktılar. Berbat bir seyahatti. Kar erkenden yağmaya başlamıştı, çok geçmeden dünya, ilerideki köpeklerin kurşuni gölgelerine, kızağın sallanmağı ve gıcırdamasına, ısıran soğuğa, büyük kar tanelerinin gökten biraz daha karanlık ve topraktan biraz daha aydınlık halde girdap gibi dönen denizine indirgendi.</p>

  <p>Köpekler, kuyrukları havada, nefesleriyle buhar soluyarak koşmaya devam ettiler. Onlar kuzeye, daha da kuzeye koşarken, sönük öğle vakti geldi, geçti, alacakaranlık yeniden dünyanın çevresine sarıldı. Tepelerdeki bir yarıkta yemek yemek ve bir şeyler içmek, dinlenmek ve yönlerini saptamak için durdular. John Faa, Lee Scoresby ile balondan en iyi nasıl faydalanacakları konusunda konuşurken, Lyra casus-sineği düşündü ve Farder Coram'a onu içine kıstırdığı duman-yaprağına ne olduğunu sordu.</p>

  <p>"Onu iyice ittirdim," dedi Farder Coram. "O büyük alet torbasının ta dibinde, ama görecek bir şey yok; gemideyken onu lehimlettirip kapattım, söylemiştim ya. Doğrusunu istersen, onunla ne yaparız, bilmiyorum. Belki de bir ateş madenine atarız, böylece mesele hallolur. Ama senin kaygılanman gerekmiyor, Lyra. O bende oldukça, emniyettesin."</p>

  <p>Kız ilk fırsat bulduğunda kolunu alet torbasının buz tutmuş çadır bezinin içine daldırdı ve küçük tenekeyi çıkardı. Daha dokunmadan önce, vızıldamasını hissedebiliyordu.</p>

  <p>Farder Coram öteki liderlerle konuşurken Lyra tenekeyi Iorek Byrnison'a götürdü ve fikrini açıkladı. Bu fikir aklına, ayının motor kapağının metalini öyle kolaylıkla ikiye biçmesini hatırladığında gelmişti.</p>

  <p>Iorek Byrnison dinledi, sonra da bir bisküvi tenekesinin kapağını çıkarıp onu ustaca küçük yassı bir silindir şeklinde katladı. Lyra, onun ellerinin becerisini görünce hayretler içinde kaldı: çoğu ayının aksine, o ve hısımlarının, şeyleri işlerken onları kıpırdatmadan tutmalarını sağlayacak şekilde ayrık bir başparmak pençeleri vardı.</p>

  <p>Bir de, tanrı vergisi güç ve metal esnekliği ki bunun bir sonucu olarak metali bir-iki kere eline alıp kaldırması, şu ya da bu yana bükmesi yetiyordu; sonra da katlamak için çentmek üzere üstünden pençesini daire halinde geçiriyordu. Şimdi de bunu yapıyordu, kenarları içe, daha da içe katlıyordu; ta ki yükseltilmiş bir kenar halinde durana ve sonra da buna uyacak bir kapak yapana kadar. Lyra'nın isteğiyle iki tane yaptı: biri, özgün duman-yaprağı tenekenin boyunda, diğeri de tenekenin kendisini ve sesi boğmak için tıkıştırılmış tüyler ve yosun parçacıklarını alacak kadar. Kapatıldığında, aletiyometre ile aynı boyda ve biçimde olmuştu.</p>

  <p>Bu bitince, Lyra, donup tahta kadar sertleşmiş bir ren geyiği budunu kemiren Iorek Byrnison'un yanında oturdu.</p>

  <p>"Iorek," dedi, "cini olmamak zor değil mi? Kendini yalnız hissetmiyor musun?"</p>

  <p>"Yalnız mı?" dedi ayı. "Bilmiyorum. Bana bunun soğuk olduğunu söylüyorlar. Ben soğuğun ne olduğunu bilmiyorum, çünkü donmam. Aynı şekilde, yalnızlığın da ne olduğunu bilmiyorum. Ayılar tek başlarına yaşamak üzere yaratılmıştır."</p>

  <p>"Peki ya Svalbard ayıları? Binlercesi var, değil mi? Böyle duydum."</p>

  <p>Ayı bir şey demedi, ama bir kütüğü ortasından ikiye bölermiş gibi bir ses çıkartarak kemikli eti parçaladı.</p>

  <p>"Kusura bakma, Iorek," dedi Lyra. "Umarım seni kırmadım. Sadece meraklıyım, o kadar. Biliyorsun, babam yüzünden Svalbard ayıları konusunda daha da meraklıyım."</p>

  <p>"Baban kim?"</p>

  <p>"Lord Asriel. Onu Svalbard'da esir tutuyorlar, mesele bu. Sanırım Hamhumlar ona ihanet etti, babamı hapiste tutsunlar diye ayılara para verdiler."</p>

  <p>"Bilmem. Ben Svalbard ayısı değilim."</p>

  <p>"Ama ben sanıyordum ki... "</p>

  <p>"Hayır. Bir Svalbard ayısıydım, ama artık değilim. Ceza olarak uzaklaştırıldım, çünkü başka bir ayıyı öldürdüm. Böylece rütbemi, servetimi ve zırhımı aldılar, insan dünyasının kıyısında yaşayayım, iş buldukça dövüşeyim ya da kaba işlerde çalışayım ve hatıralarımı alkolde boğayım diye beni gönderdiler."</p>

  <p>"Öteki ayıyı niye öldürdün?"</p>

  <p>"Öfke. Ayılar arasında birbirimize olan öfkemizi başka yana yöneltme yöntemleri vardır, ama kontrolü elden kaçırmıştım. Böylece onu öldürdüm ve hakkım olan cezayı gördüm."</p>

  <p>"Demek zengindin, yüksek rütbeliydin," dedi Lyra şaşkınlıkla. "Tıpkı babam gibi, Iorek! Ben doğduktan sonra onun başına da aynı şey gelmiş. O da birini öldürmüş, bütün servetini elinden almışlar. Bunlar, Svalbard'da hapsolmasından çok önceki şeyler ama. Svalbard hakkında hiçbir şey bilmiyorum, tek bildiğim Kuzey'de, en uzakta olduğu... Tamamı buzla mı örtülü? Donmuş denizden oraya gidebilir misin?"</p>

  <p>"Bu kıyıdan değil. Güneyinde deniz bazen donmuştur, bazen değildir. Tekneye ihtiyacın olur."</p>

  <p>"Ya da belki bir balon."</p>

  <p>"Ya da belki bir balon, evet, ama o zaman da doğru rüzgara ihtiyacın olur."</p>

  <p>Ren geyiği budunu kemirdi ve Lyra gece göğündeki bütün o cadıları hatırlarken aklından çılgınca bir fikir geçti; gene de, bu konuda hiçbir şey söylemedi. Onun yerine, Iorek Byrnison'a Svalbard hakkında sorular sordu ve ayı ona ağır ağır sürüklenen buzullardan, parlak dişli morsların yüz hayvan ya da daha fazlasından oluşan gruplar halinde yattığı kayalar ve yüzer buz kitlelerinden, foklarla dolup taşan denizlerden, uzun beyaz dişlerini buz gibi suya gürültüyle çarpan deniz gergedanlarından; büyük, ürkütücü kayalarla ve yamaçlarla kaplı kıyıdan, iğrenç yamaç-hartlaklarınm tüneyip üstüne çullandığı yüzlerce metre yükseklikte kayalıklardan; ayı demircilerin, kocaman demir tabakalarını çekiçleyip perçinleyerek zırha dönüştürdüğü kömür ocakları ve ateş madenlerinden söz ederken merakla dinledi.</p>

  <p>"Eğer zırhını aldılarsa, Iorek, bu zırhı nereden buldun?"</p>

  <p>"Nova Zembla'da gök-metalinden kendim yaptım.</p>

  <p>Onu yapana kadar eksiktim."</p>

  <p>"Demek ayılar kendi ruhlarını yapabiliyor... " dedi Lyra. Dünyada öğrenecek çok şey vardı. "Svalbard kralı kim?" diye devam etti. "Ayıların bir Kralı var mı?"</p>

  <p>"Adı Iofur Raknison."</p>

  <p>Bu isim Lyra'ya bir şeyler hatırlatır gibi oldu. Daha önce duymuştu, ama nerede? Bir ayı sesinden de değil, bir çinganın sesinden de. Bundan söz eden bir Alim'in sesiydi, kesin, ukala ve tembel bir şekilde kendini beğenmiş bir ses, tam bir Jordan Koleji sesi. Kafasında yeniden denedi. Ah, çok iyi bildiği bir sesti bu!</p>

  <p>Sonra hatırladı: İstirahat Odası. Alimler, Lord Asriel'i dinliyorlardı. Iofur Raknison hakkında bir şeyler söyleyen, Palmeria Profesörü'ydü. Lyra'nın bilmediği panserbjørne kelimesini kullanmıştı, zaten Lyra Iofur Raknison'un ayı olduğunu da bilmiyordu; ne demişti ama?</p>

  <p>Svalbard kralı kendini beğenmiş, iltifatla etkilenebilir. Bir şey daha vardı, ah bir hatırlasa, ama o günden bu yana öyle çok şey olmuştu ki...</p>

  <p>"Eğer baban Svalbard ayılarının elinde tutsaksa," dedi Iorek Byrnison, "kaçamaz. Tekne yapacak tahta yoktur orda. Öte yandan, soyluysa eğer, iyi muamele görür. Yaşayacağı bir ev, ona hizmet edecek bir hizmetkar, yiyecek ve yakıt verirler."</p>

  <p>"Ayıları yenmek mümkün müdür, Iorek?"</p>

  <p>"Hayır."</p>

  <p>"Peki, ya aldatılabilirler mi, belki?"</p>

  <p>Iorek eti gevelemeyi bıraktı ve dosdoğru ona baktı.</p>

  <p>Sonra dedi ki; "Zırhlı ayıları asla yenemezsin. Zırhımı gördün; şimdi de silahlarıma bak."</p>

  <p>Eti yere bıraktı, avuçları yukarı bakacak şekilde, o görsün diye pençelerini ileri uzattı. Her kara pençe, bir parmak ya da daha fazla kalınlıkta boynuzumsu deriyle kaplıydı, tırnaklarının her biri en azından Lyra'nın eli kadar uzun, bir bıçak kadar keskindi. Iorek Byrnison,</p>

  <p>Lyra'nın hayretle ellerini onunkilerin üzerinden geçirmesine izin verdi.</p>

  <p>"Bir darbe, bir fokun kafatasını ezer," dedi. "Ya da bir adamın sırtını kırar, ya da kolunu bacağını koparır. Isırabilirim de. Trollesund'da beni durdurmuş olmasaydın, o adamın kafasını yumurta gibi ezerdim. Kuvvet kısmı böyle; şimdi gelelim aldatmacaya. Bir ayıyı aldatamazsın. Kanıt mı istiyorsun? Bir sopa al ve eskrim yap benimle."</p>

  <p>Denemeye hevesli Lyra, karla yüklü bir çalıdan bir sopa kopardı, yanlardaki bütün sürgünleri temizledi ve meçmiş gibi onu bir o yana bir bu yana ıslık çaldıracak biçimde savurdu. Iorek Byrnison arka bacaklarının üstüne oturmuş, ön pençeleri kucağında, bekliyordu. Lyra hazır olunca yüzünü ona döndü ama ayının öyle huzur içince bir hali vardı ki, sopayı ona batırmak istemedi.</p>

  <p>Onun için de, bir sağa bir sola şaşırtmaca vererek havada savurdu, ona vurmaya hiç mi hiç niyeti yoktu. Ayı kıpırdamadı. Lyra bunu birkaç kez yaptı, ayı biraz olsun kıpırdamadı.</p>

  <p>Lyra sonunda doğrudan ona hamle etmeye karar verdi, sadece sopayı karnına değdirecekti. Iorek Byrnison'un pençesi bir anda ileri atıldı ve sopayı yana doğru itti.</p>

  <p>Şaşıran Lyra gene denedi, aynı sonucu aldı. Iorek Byrnision ondan çok daha çabuk ve çok daha emin hareket ediyordu. Bu sefer sahiden ona vurmaya çalıştı, sopayı bir eskrimcinin kılıcıymış gibi savurdu ama sopa bir kez bile ayının gövdesine değmedi. Sanki kızın neye niyetlendiğini henüz kızın kendisi bile bilmeden önce biliyor gibiydi ve Lyra başına hamle edince, koca pençe hiçbir zarar görmeden sopayı kenara itti, kız numara yapınca da yerinden hiç kımıldamadı.</p>

  <p>Lyra öfkelendi, itti, saldırdı, hamle etti, batırmaya kalktı ve bir kez bile o pençeleri aşamadı. Tam bertaraf edecek anda, tam da bloke etmesi gereken noktada, her tarafa hareket ediyorlardı.</p>

  <p>Sonunda korktu ve durdu. Kürklerinin içinde terlemişti, soluğu kesilmişti, bitkin düşmüştü ve ayı hâlâ kayıtsızdı. Eğer öldürücü bir ucu olan gerçek bir kılıç olsaydı Lyra'nın elinde, gene de ayı pek zarar görmüş olmazdı.</p>

  <p>"Bahse girerim ki, kurşunları yakalıyorsundur," dedi ve sopayı fırlatıp attı. "Bunu nasıl yapıyorsun?"</p>

  <p>"İnsan olmayarak," dedi ayı. "İşte bu yüzden bir ayıyı asla aldatamazsın. Aldatmacayı, numaraları, kollarla bacakları gördüğümüz gibi net görürüz biz. İnsanların unuttuğu bir şekilde görürüz. Ama bunu biliyorsun; sembol okuyucuyu anlıyorsun."</p>

  <p>"Aynı şey değil ama öyle değil mi?" dedi kız. Şimdi ayının yanında, onun öfkesini gördüğü zamankinden daha huzursuz olmuştu.</p>

  <p>"Aynı şey," dedi Iorek Byrnison. "Anladığım kadarıyla, yetişkinler onu okuyamıyor. Ben insan savaşçılar için neysem, sen de sembol okuyucusu olan yetişkinler için aynı şeysin."</p>

  <p>"Herhalde," dedi Lyra, kafası karışmış ve gönülsüz. "Yani büyüyünce bunun nasıl yapıldığını unutacak mıyım?"</p>

  <p>"Kim bilir? Ben hiç sembol okuyucu görmedim, onu okuyan birini de. Belki de sen başkalarından farklısındır."</p>

  <p>Yeniden dört ayak üstünde durdu ve etini kemirmeye devam etti. Lyra kürklerini açmıştı ama şimdi soğuk yeniden çarpıyordu, iyice örtünmek zorunda kaldı. Sonuç olarak, rahatsız edici bir olaydı. Aletiyometreye hemen oracıkta danışmak istiyordu ama hava çok soğuktu, üstelik de, gitme vakti geldiği için onu çağırıyorlardı. Iorek Byrnison'ın yaptığı teneke kutuları aldı, boş olanını gerisin geri Farder Coram'ın alet torbasına koydu, içinde casus sinek olanı da, aletiyometre ile belindeki keseye yerleştirdi. Yeniden yola çıktıklarından halinden memnundu.</p>

  <p>Liderler, bir sonraki mola yerine vardıklarında havadan etrafı kolaçan etsin diye balonunu şişirmek konusunda Lee Scoresby ile anlaşmışlardı. Lyra elbette onunla birlikte uçmaya hevesliydi ve elbette izin alamadı; ama onunla balonun yanına birlikte gitti ve sorularıyla başının etini yedi.</p>

  <p>"Mr. Scoresby, Svalbard'a nasıl uçardınız?"</p>

  <p>"Gaz motorlu bir hava gemisi gerekir, zeplin gibi bir şey, ya da iyi bir güney rüzgarı. Ama hayatta kalkışmazdım ha. Sen hiç gittin mi oraya? Olabilecek en kasvetli, en çorak, en düşmanca, kuş uçmaz kervan geçmez yer."</p>

  <p>"Merak ediyordum da, eğer Iorek Byrnison geri dönmek isterse..."</p>

  <p>"Öldürülür. Iorek, sürgünde. Oraya adım atar atmaz onu paramparça ederler."</p>

  <p>"Balonunuzu nasıl şişiriyorsunuz, Mr. Scoresby?"</p>

  <p>"İki şekilde. Demir dolgulara sülfürik asit dökerek hidrojen yapabilirim. Verdiği gazı yakalarsın, balonu bu şekilde yavaş yavaş doldurursun. Bir başka yöntem ise, bir ateş madeni yakınında bir yer-gazı deliği bulmak. Buralarda toprağın altında çok gaz vardır, ayrıca kaya-yağı da vardır. Gerekirse, kaya-yağından gaz yapabilirim, kömürden de; gaz yapmak zor değildir. Ama en çabuk yöntem, toprak-gazı kullanmaktır. İyi bir hava deliği, balonu bir saatte doldurur."</p>

  <p>"Kaç kişi taşıyabilirsiniz?"</p>

  <p>"Altı kişi, gerekiyorsa eğer."</p>

  <p>"Iorek Byrnison'ı zırhıyla taşıyabilir misiniz?"</p>

  <p>"Taşımışlığım vardır. Bir seferinde, mahsur kaldığı ve onu açlıktan öldürdükleri sırada Tatarlar'dan kurtarmıştım -Tunguska seferberliğindeydi. Oraya uçtum, onu dışarı çıkardım. Kulağa kolaymış gibi geliyor ama kahretsin, o arkadaşın ağırlığını hesaplayarak tahmin etmem gerekti. Sonra da onun yaptığı buz-kale altında yer-gazı bulacağıma güvenmek zorunda kaldım. Ama havadan oranın nasıl bir arazi olduğunu görüyordum, kazmanın emniyetli olacağını düşündüm. Anladın mı, inmek için balondan gaz boşaltmam gerek ve yeniden gaz almadan da bir daha havalanamam. Her neyse, başardık, zırhlar falan."</p>

  <p>"Mr. Scoresby, Tatarlar'ın insanların başında delikler açtığını biliyor musunuz?"</p>

  <p>"Tabii, canım. Binlerce yıldır yaparlar. Tunguska savaşında beş Tatar'ı canlı ele geçirmiştim, üç tanesinin kafatasında delik vardı. Bir tanesinin iki delik vardı."</p>

  <p>"Bunu birbirlerine mi yapıyorlar yani?"</p>

  <p>"Evet. Önce kafatasından çember şeklinde bir deriyi kesip aralarlar ki bir kapak kaldırıp kemiği ortaya çıkarsınlar. Sonra kafatasından yine çember şeklinde küçük bir kemik çıkartırlar, ama beyne nüfuz etmemek için çok dikkatle, sonra da kafatasını tekrar yerine dikerler."</p>

  <p>"Ben bunu düşmanlarına yapıyorlar sanıyordum!"</p>

  <p>"Hayır, ilgisi yok. Büyük bir ayrıcalıktır. Tanrılar onlarla konuşabilsin diye yaparlar."</p>

  <p>"Stanislaus Grumman adlı bir kaşifin adını duydun mu hiç?"</p>

  <p>"Grumman? Tabii. İki yıl önce Yenisey Nehri'nin üstünden uçarken onun ekibinden biriyle karşılaştım. Oralardaki Tatar kabilelerinin arasında yaşayacaktı. Aslında, sanırım o da kafatasındaki o deliği yaptırmıştı. Bir kabul töreninin bir parçasıdır, ama bana bunu anlatan adam, hakkında pek fazla şey bilmiyordu."</p>

  <p>"Ee... Fahri bir Tatar gibi bir şeyse onu öldürmezler miydi?"</p>

  <p>"Öldürmek mi? Ölmüş mü yani?"</p>

  <p>"Evet. Başını gördüm," dedi Lyra gururla. "Babam bulmuş. Oxford'daki Jordan Koleji'nde Alimlere gösterirken gördüm. Kafatası derisini yüzmüşler, falan."</p>

  <p>"Kim yüzmüş?"</p>

  <p>"Eh, Tatarlar herhalde, Alimler öyle düşündü... Ama belki de değildir."</p>

  <p>"O kafa, Grumman'ın kafası olmayabilir," dedi Lee Scoresby. "Baban Alimleri yanıltmış olabilir."</p>

  <p>"Olabilir, doğru," dedi Lyra düşünceli düşünceli. "Onlardan para istiyordu."</p>

  <p>"Kafayı görünce ona parayı verdiler mi, peki?"</p>

  <p>"Evet."</p>

  <p>"İyi numara. İnsanlar böyle bir şey görünce şok geçirir; yakından bakmaktan hoşlanmazlar."</p>

  <p>"Hele de Alimler," dedi Lyra.</p>

  <p>"Eh, sen benden iyi bilirsin. Ama o sahiden Grumman'ın kafasıysa eğer, bahse girerim ki kafa derisini yüzen Tatarlar değildir. Onlar düşmanlarının kafa derisini yüzer, kendi adamlarının değil ve Grumman da sonradan olma bir Tatar'dı."</p>

  <p>Lyra, yollarına devam ederlerken bunu iyice kafasında tarttı. Çevresinde hızla akan, anlam dolu, geniş akıntılar vardı: Hamhumlar ve zalimlikleri, Toz'dan korkmaları, Aurora'daki şehir, Svalbard'daki babası, annesi... o neredeydi? Aletiyometre, kuzeye uçan cadılar. Ve zavallı küçük Tony Makarios ve saatli casus-sinek ve Iorek Byrnison'un tekinsiz eskrimi...</p>

  <p>Uyuyakaldı. Geçen her saatle birlikte Bolvangar'a gittikçe daha yaklaşıyorlardı.</p>
</body>
</html>
