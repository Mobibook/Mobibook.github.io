<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2 class="sigil_not_in_toc" style="text-align: right;"><b>14</b></h2>

  <h2 id="sigil_toc_id_16" style="text-align: right;"><b>Bolvangar Işıkları</b></h2>

  <p>Çinganların Mrs. Coulter hakkında hiçbir şey duymamış, onu görmemiş olmaları Farder Coram ve John Faa'yı, Lyra'ya belli ettiklerinden daha fazla kaygılandırıyordu.</p>

  <p>Ama Lyra'nın da kaygılandığını bilmiyorlardı. Lyra Mrs. Coulter'dan korkuyordu ve sık sık onu düşünüyordu.</p>

  <p>Lord Asriel şimdi "baba"sı olduğu halde, Mrs. Coulter asla "anne" değildi. Bunun nedeni de, Mrs. Coulter'ın ciniydi, Pantalaimon'un içini güçlü bir nefretle dolduran ve Lyra'nın sırlarına, özellikle aletiyometreye ilişkin sırrına burnunu soktuğunu hissettiği altın maymun.</p>

  <p>Ve mutlaka kovalıyorlardı onu; aksini düşünmek aptalcaydı. Başka hiçbir şey olmasa da, casus-sinek bunu kanıtlamıştı.</p>

  <p>Ama düşman vurduğunda, bu düşman Mrs. Coulter olmadı. Çinganlar durup köpeklerini dinlendirmeyi, iki kızağı tamir etmeyi ve Bolvangar hücumu için bütün silahlarını kontrol edip toparlamayı planlamışlardı. John Faa, Lee Scoresby'nin küçük balonunu (iki tane varmış meğer) dolduracak toprak gazı bulabileceğini ve yükselerek araziyi gözden geçirebileceğini umuyordu. Ancak aeronot hava durumuna bir gemici gözüyle baktı ve sis çökecek dedi. Gerçekten de, onlar durur durmaz kalın bir sis çöktü. Lee Scoresby, havadan hiçbir şey görmeyeceğini biliyordu. O da, hepsi titizce düzenlenmiş olsa bile, donanımını kontrol ederek kendini avuttu. Sonra, hiçbir uyarı olmaksızın, karanlıktan bir ok yaylım ateşi fışkırdı.</p>

  <p>Üç çingan anında düştü ve öylesine sessizce öldüler ki kimse bir şey duymadı. En yakındaki adamlar bile neler olduğunu ancak onlar köpek koşumlarının üstüne hantalca yığılınca ya da beklenmedik bir şekilde hareketsiz kalınca anlayabildi. O zaman da zaten iş işten geçmişti, çünkü başka oklar da onlara doğru uçuyordu. Oklar tahtalara ya da donmuş yelken bezine çarpıp savrulurken, hat boyunca yukarıdan-aşağıdan gelen hızlı, düzensiz çarpma seslerinin ne olduğunu anlayamayan kimi adamlar başlarını kaldırıp baktı.</p>

  <p>Aklını başına ilk toplayan, hattın merkezinden haykırarak emirler yağdıran John Faa oldu. Soğuk eller ve kaskatı kesilmiş kollarla bacaklar, daha da fazla ok, yağmur gibi, uçlarına ölüm bulaşmış yağmur çubukları gibi düşerken, itaat etmek için harekete geçti.</p>

  <p>Lyra açıklıktaydı, oklar başının üstünden geçiyordu. Pantalaimon seslerini ondan önce duydu, leopar oldu ve onu yere devirdi ki, daha küçük bir hedef oluştursun.</p>

  <p>Lyra gözlerindeki karı ovuşturdu, neler olduğunu görmeye çalışmak için yerde yuvarlandı, çünkü yarı karanlık hava kargaşayla ve gürültüyle kaynıyordu. Iorek Byrnison, tam tekmil giyinmiş olarak heybetli bir kükremeyle kızakların üzerinden atlayıp sise doğru sıçrarken onun zırhının şıngırtısı ve gıcırtısını duydu. Ayı onları harap ederken, bu sesleri çığlıklar, hırlamalar, ezilme çatırtıları ve kopma sesleri, ağır darbeler, dehşet feryatları ve ayı gazabının kükremeleri izledi.</p>

  <p>Ama onlar kimdi? Lyra henüz düşmanları görmemişti. Çinganlar akın akın kızakları savunmaya koşuyorlardı ama bu (Lyra'nın bile görebildiği gibi), onları daha da iyi hedefler haline getiriyordu; parmaklı-parmaksız eldivenlerle tüfekleri ateşlemek hiç kolay değildi; bitmez tükenmez oklara karşı yalnızca dört ya da beş kez ateş edildiğini duymuştu. Ve her an, gittikçe daha çok adam düşüyordu.</p>

  <p>Ah, John Faa! Diye düşündü, büyük bir kederle. Bunu tahmin edemedin, ben de sana yardımcı olamadım.</p>

  <p>Ama bunu düşünmek için bir saniyeden fazla vakti olmadı, Pantalaimon'dan güçlü bir hırlama sesi geldi ve bir şey -başka bir cin- onun üzerine hızla atılıp yere devirdi, Lyra'nın ise bütün nefesini kesti; sonra eller Lyra'yı yakaladı, havaya kaldırdı, çığlığını pis kokan eldivenlerle boğdular, havada onu bir başkasının kollarına fırlattılar, sonra da yeniden yüzüstü kara bastırdılar; başı döndü, soluğu kesildi, canı acıdı, hepsi birden. Kolları, omuzları çatırdayana dek arkaya doğru getirilerek taşındı, birisi bileklerini bir araya getirdi, sonra da çığlıkların boğmak için başına bir kukuleta geçirildi; bağırıyordu çünkü hem de var gücüyle:</p>

  <p>"Iorek! Iorek Byrnison! İmdat!"</p>

  <p>Ama duyabiliyor muydu acaba? Lyra bilemedi; bir öyle bir böyle savrulmuş, kızak gibi sallanıp sarsılmaya başlayan sert bir yüzeyde ezilmişti. Ona gelen sesler vahşi ve karmaşıktı. Iorek Byrnison'un kükreyişini duymuş olabilirdi, ama çok uzaktaydı. Sonra Lyra, kolları bükülmüş, ağzı kapanıp nefesi kesilmiş, kızgınlık ve korkuyla hıçkırarak sert yere fırlatıldı. Çevresinde yabancı bir takım sesler konuştu.</p>

  <p>"Pan!" diye soludu.</p>

  <p>"Buradayım, şşşt, nefes almana yardım edeceğim. Kıpırdama... "</p>

  <p>Fare pençeleri, kızın ağzı daha serbest kalana kadar kukuletasını çekiştirdi, Lyra donmuş havayı yuttu.</p>

  <p>"Kim onlar?" diye fısıldadı.</p>

  <p>"Tatar'a benziyorlar. Sanırım John Faa'yı vurdular."</p>

  <p>"Olamaz-"</p>

  <p>"Düştüğünü gördüm. Ama bu tür saldırıya karşı hazır olması gerekirdi. Bunu biliyoruz."</p>

  <p>"Ama ona yardım etmeliydik! Aletiyometreye bakıyor olmalıydık!"</p>

  <p>"Sus. Baygınmış gibi davran."</p>

  <p>Bir kırbaç sakladı, koşan köpeklerin uluması duyuldu. Lyra, kızağın sarsılma ve sıçrayış şeklinden ne hızla gittiklerini anlayabiliyordu ve çarpışma seslerini duymak için gayret harcasa da yalnızca sesleri mesafeden dolayı boğulmuş, hafiften bir atışlar salvosu çıkartabildi, bir de gıcırtı, koşuşturma, karda yumuşak ayak sesleri; duyulan tek şey buydu.</p>

  <p>"Bizi Hamhumlar'a götürecekler," diye fısıldadı.</p>

  <p>Koparılmış kelimesi geldi aklına. Lyra'nın vücudunu dehşet verici bir korku doldurdu, Pantalaimon ona daha da sokuldu.</p>

  <p>"Dövüşürüm," dedi.</p>

  <p>"Ben de. Onları öldürürüm."</p>

  <p>"Öğrenince Iorek de öldürür. Onları ezip öldürür. Bolvangar'a ne uzaklıktayız?"</p>

  <p>Pantalaimon bilmiyordu ama bir günlük kızak yolculuğundan az olduğunu düşündüler. Ondan sonra öyle uzun süre gittiler ki vücudu kramp yüzünden ıstırap içinde kaldı, süratleri biraz kesildi ve birisi kaba bir hareketle kukuletayı çekti.</p>

  <p>Başını kaldırıp bakınca, bir kurt kukuletası altında, titreşen fener ışığıyla aydınlanmış geniş bir Asyalı yüz gördü. Kara gözlerinde bir tatmin parıltısı vardı, özellikle de Pantalaimon beyaz ermin dişlerini tıslayarak ona göstermek için Lyra'nın anorağından çıktığı zaman, adamın büyük, ağır bir kutup porsuğu olan cini de ona hırladı, ama Pantalaimon kılını kıpırdatmadı.</p>

  <p>Adam Lyra'yı kaldırıp oturur hale getirdi ve kızağın kenarına dayadı. Elleri halen arkasında bağlı olduğu için Lyra yana düşüp duruyordu, adam da onun elleri yerine ayaklarını bağladı ve ellerini serbest bıraktı.</p>

  <p>Yağan karda ve kalın siste, bu adamın ne kadar güçlü olduğunu gördü; kızak sürücüsünün de kızakta ne kadar dengeli olduğunu. Bu ülkede çinganların olmadığı bir şekilde kendilerini evlerinde hissediyorlardı.</p>

  <p>Adam konuştu ama tabii Lyra hiçbir şey anlamadı.</p>

  <p>Adam farklı bir dil denedi, aynı sonuç. Sonunda İngilizce'yi denedi.</p>

  <p>"Sen ad?"</p>

  <p>Pantalaimon uyarırcasına tüylerini kabarttı ve Lyra hemen onun ne kastettiğini anladı. Demek bu adamlar kim olduğunu bilmiyorlardı! Onu Mrs. Coulter'la bağlantısı yüzünden kaçırmamışlardı; belki de Hamhumlar'ın adamı filan değillerdi.</p>

  <p>"Lizzie Brooks," dedi.</p>

  <p>"Lissie Broogs," diye tekrarladı adam. "Seni iyi yere götürmek. Eyi ensanlar."</p>

  <p>"Siz kimsiniz?"</p>

  <p>"Samoyed halkı. Avcı."</p>

  <p>"Beni nereye götürüyorsunuz?"</p>

  <p>"Eyi yer. Eyi insanlar. Panserbjørn mu var sizde?"</p>

  <p>"Korunmak için."</p>

  <p>"Yok fayda! Ha, ha, ayı yok fayda! Gene almak seni!"</p>

  <p>Yüksek sesle güldü. Lyra kendini kontrol etti ve bir şey söylemedi.</p>

  <p>Adam sonra, "Kim o ensanlar?" diye sordu, parmağıyla geldikleri yolu göstererek.</p>

  <p>"Tüccar."</p>

  <p>"Tüccar... Ne tüccar?"</p>

  <p>"Kürk, alkol," dedi kız. "Dumanyaprağı."</p>

  <p>"Duman yapağı satar, kürk alır?"</p>

  <p>"Evet."</p>

  <p>Arkadaşına bir şey söyledi, o da kısa bir cevap verdi.</p>

  <p>Bu arada kızak hızla ilerliyordu, Lyra nereye gittiklerini daha rahatça görebilmek için yerinde doğruldu. Ama kar daha şiddetle yağıyordu, gök karanlıktı ve gittikçe dışarı bakamayacak kadar üşüdü, yattı. O ve Pantalaimon birbirlerinin düşüncelerini sezebiliyorlardı, sakin olmaya çalıştılar ama John Faa'nın öldüğü düşüncesi... Ya Farder Coram'a ne olmuştu? Iorek diğer Samoyed'leri öldürebilecek miydi? Acaba onun yerini bulmayı başaracaklar mıydı hiç?</p>

  <p>İlk kez, kendine biraz acımaya başladı.</p>

  <p>Uzun süre sonra adam Lyra'nın omuzunu sarstı ve çiğnesin diye ona kurutulmuş bir şerit ren geyiği eti verdi. Et ekşimişti, sertti ama Lyra acıkmıştı, üstelik de besleyiciydi. Onu çiğnedikten sonra kendini daha iyi hissetti. Elini yavaş yavaş kürklerin içine kaydırdı, aletiyometrenin hâlâ orada olduğundan emin olana kadar, sonra da casus-sinek tenekesini usulca çekti, kürk çizmesinin içine kaydırdı. Pantalaimon fare olarak içeri süzüldü, tenekeyi gidebildiğince itip ren geyiği derisinden tozlukların dibine sıkıştırdı.</p>

  <p>Bu da olunca, Lyra gözlerini yumdu. Korku onu bitkin düşürmüştü, çok geçmeden huzursuz bir uykuya daldı.</p>

  <p>Kızağın hareketi değişince uyandı. Birden daha düzgün bir hal almıştı, gözlerini açınca üstten geçen ve göz kamaştıran ışıklar gördü; öyle parlaktılar ki, tekrar dışarı bir göz atmadan önce kukuletasını başına daha da fazla çekmek zorunda kaldı. Tam anlamıyla kaskatı kesilmişti, üşümüştü, gene de kızağın, her biri göz kamaştırıcı bir anbarik ışık taşıyan bir dizi yüksek direk arasından süratle geçtiğini görebilecek kadar doğrulmayı başardı. Nerede olduklarını çıkarmaya çalışırken, ışıklı caddenin sonundaki açık metal bir kapıdan geçtiler, boş bir Pazar yeri ya da bir maç, bir spor arenasına benzer geniş açık bir yere girdiler. Tamamen düz, düzgün ve beyazdı, yaklaşık yüz yarda boyundaydı. Kenarında yüksek metal bir parmaklık vardı.</p>

  <p>Kızak, bu arenanın diğer ucunda durdu. Üzerinde kalın bir kar tabakası olan alçak bir binanın ya da bir dizi alçak binanın dışındaydılar. Söylemesi zordu ama, binaları birbirine tünellerin, karın altında tümsekler oluşturan tünellerin bağladığı izlenimine kapıldı. Bir kenardaki sağlam metal direğin aşina bir görünüşü vardı, Lyra bunun kendisine neyi hatırlatttığını söyleyemese de Daha fazlasının farkına varamadan kızaktaki adam ayak bileklerinin çevresindeki kordonu kesti ve, sürücü dursunlar diye köpeklere bağırırken, onu kabaca tuttu.</p>

  <p>Birkaç yarda ötedeki binada bir kapı açıldı, tepede anbarik bir ışık yandı, projektör gibi dönerek onları aradı.</p>

  <p>Lyra'yı esır alan adam onu bırakmadan bir andaç gibi öne iteledi ve bir şey söyledi. İçi doldurulmuş kömür- ipek anoraklı kişi aynı dilde cevap verdi ve Lyra onun yüz hatlarını gördü: Samoyed de değildi, Tatar da. Bir Jordan Alimi olabilirdi. Lyra'ya baktı, özellikle de Pantalaimon'a.</p>

  <p>Samoyed yeniden konuştu, Bolvangarlı adam Lyra'ya, "İngilizce konuşuyor musun?" dedi.</p>

  <p>"Evet."</p>

  <p>"Cinin hep bu biçimi mi alır?"</p>

  <p>Olursa bu kadar beklenmedik bir soru olur! Lyra, ağzı açık kalakaldı. Ama Pantalaimon buna kendi meşrebince bir şahin olarak, sonra da adamın büyük bir marmot olan cininin üstüne atılarak cevap verdi; cin, hızlı kanatlarıyla daireler çizerken süratli bir hareketle Pantalaimon'a vurdu ve tükürdü.</p>

  <p>Pantalaimon Lyra'nın omuzuna dönerken adam "Anlıyorum," dedi, tatmin olmuş bir ifadeyle.</p>

  <p>Samoyedler beklenti içindeydi, Bolvangarlı adam başını salladı ve cebine ulaşmak için parmaksız bir eldiveni çıkardı. Ağzı büzülmüş bir torba çıkartarak, avcının eline bir düzine ağır madeni para saydı.</p>

  <p>İki adam parayı kontrol ettiler, yarı yarıya bölüştüler sonra da itinayla yerleştirdiler. Geriye tek bakış atmadan kızağa bindiler, sürücü kırbacı şaklatttı, köpeklere hav kırdı; geniş beyaz arena boyunca, ışıklı caddenin içine hızla dalıp, gerideki karanlığın içinde kaybolana kadar hız alarak gittiler.</p>

  <p>Adam yeniden kapıyı açıyordu.</p>

  <p>"İçeri gel, çabuk," dedi. "Sıcak ve rahattır. Dışarıda soğukta durma. Adın ne senin?"</p>

  <p>Sesi ingiliz sesiydi, Lyra'nın fark ettiği bir şivesi yoktu. Mrs. Coulter'ın evinde rastladığı kişiler gibi konuşuyordu: akıllı, tahsilli ve önemli.</p>

  <p>"Lizzie Brooks," dedi.</p>

  <p>"İçeri gel, Lizzie. Burada sana bakarız, merak etme."</p>

  <p>Kız dışarıda çok daha uzun süre kaldığı halde adam ondan çok daha fazla üşümüştü, bir an önce içeri girmek için sabırsızlanıyordu. Yavaş, kıt akıllı ve isteksiz biri gibi davranmaya karar verdi, binaya giren yüksek eşiğin üzerinden geçerken ayaklarını sürükledi.</p>

  <p>İki kapı vardı, fazla sıcak hava dışarı kaçmasın diye aralarında geniş bir boşluk bulunuyordu. İç kapıdan geçtikten sonra Lyra kendini dayanılmaz gibi gelen bir sıcakta bunalır buldu, kürklerini açmak, kukuletasını arkaya itmek zorunda kaldı.</p>

  <p>Bir metrekare kadar bir yerdeydiler, sağda ve solda koridorlar uzanıyordu, Lyra'nın önünde hastanelerde görülen cinsten bir resepsiyon masası vardı. Her şey pırıl pırıl aydınlatılmıştı, parlak beyaz yüzeylerin ve paslanmaz çeliğin ışıltısı vardı. Havada yemek kokusu asılıydı, aşina yemekler, pastırma ve kahve; altında da hafiften kalıcı bir hastane-ilaç kokusu hissediliyordu. Her taraftaki duvarlardan, neredeyse duyulmayacak kadar az bir vınlama yükseliyordu, ya alışacağınız, ya da sizi çıldırtacak türden bir ses.</p>

  <p>Şimdi saka kuşu olan Pantalaimon kulağına fısıldadı. "Aptalca, anlayışsız biri gibi davran. Gerçekten yavaş anlayan, aptal bir şey ol."</p>

  <p>Yetişkinler tepeden aşağı ona bakıyordu: onu içeri getirmiş olan adam, beyaz önlük giyen bir başka adam ve hemşire üniformalı bir kadın.</p>

  <p>"İngiliz," diyordu ilk adam. "Besbelli, tüccarlar."</p>

  <p>"Her zamanki avcılar mı? Her zamanki hikaye mi?"</p>

  <p>"Anladığım kadarıyla, aynı kabile. Clara Hemşire, küçük... şeyi alıp onunla ilgilenir misiniz?"</p>

  <p>"Elbette, Doktor. Benimle gel, canım," dedi hemşire ve Lyra uysal uysal onu izledi.</p>

  <p>Sağ tarafında kapılar, sol tarafından içinden bıçak ve çatal şıngırtıları ile sesler ve başka yemek kokuları gelen bir kantinin bulunduğu kısa bir koridorda ilerlediler.</p>

  <p>Lyra, hemşire Mrs. Coulter'ın yaşında olsa gerek diye tahmin etti. Çevikti, boş bakışları, aklı başında bir havası vardı; bir yarayı dikmeyi ve sargıları değiştirmeyi becerirdi, ama asla hikaye anlatamazdı. Cini (ve Lyra farkına varınca tuhaf bir kanı donma anı yaşadı) pıtır pıtır giden küçük beyaz bir köpekti (bir an sonra da, bunun niye kanını dondurduğu konusunda en ufak bir fikri yoktu).</p>

  <p>"Adın ne, canım?" dedi hemşire, ağır bir kapıyı açarak "Lizzie."</p>

  <p>"Sadece Lizzie mi?"</p>

  <p>"Lizzie Brooks."</p>

  <p>"Kaç yaşındasın, peki?"</p>

  <p>"On bir."</p>

  <p>Lyra'ya yaşına göre ufak tefek olduğu söylenmişti, artık her ne demekse. Kendisini önemli bulma duygusunu hiç etkilememişti gerçi, ama şimdi Lizzie'yi utangaç, tedirgin ve önemsiz yapmak için bu olgudan yararlanabileceğini düşündü. Odaya inerken birazcık büzüldü.</p>

  <p>Yarı yarıya, nereden geldiği ve nasıl geldiği yolunda sorular bekliyordu ve bunlara cevaplar hazırlıyordu, ama hemşirede olmayan yalnızca hayal gücü değildi, meraktan yana da nasibini almamıştı. Clara Hemşire'nm gösterdiği ilgisizliğe bakılırsa, Bolvangar Londra'nın varoşlarında olabilirdi, çocuklar da buraya sürekli geliyorlardı. Derli toplu, küstah küçük cini, aynen onun kadar çevik ve boş bakışlı haliyle, hemşirenin hemen ardı sıra yürüdü.</p>

  <p>Girdikleri odada bir sedir, bir masa ve iki iskemle ile bir dosya dolabı, içinde ilaçlar ve sargılar olan cam bir dolap ve bir lavabo vardı. Hemşire, içeri girer girmez Lyra'nın en üstteki paltosunu çıkardı ve parlak zemine bıraktı.</p>

  <p>"Geri kalanını da çıkar, canım," dedi. "İyi ve sağlıklı mısın, donmuş yerin var mı, nezle olmuş musun diye çabucak şöyle bir bakacağız, sonra da güzel, temiz giysiler bulacağız. Seni duşa da sokuvereceğiz," diye ekledi, çünkü Lyra günlerdir ne üstünü değiştirmiş, ne de yıkanmıştı. Onu saran sıcaklık içinde bu durum gitgide daha belirgin bir hal alıyordu.</p>

  <p>Pantalaimon protesto edercesine çırpındı, ama Lyra kaşlarını çatarak onu susturdu. Giysileri, kızı gücendirip utandırarak birer birer çıkarken, Pantalaimon sedire yerleşti. Ama Lyra utangaçlığını saklayacak, kafası az çalışan, uysal bir kız gibi davranacak kadar serinkanlılığa sahipti.</p>

  <p>"Para kemerini de, Lizzie," dedi hemşire ve kuvvetli parmaklarıyla kemeri kendi açtı. Lyra'nın öbür giysilerinin oluşturduğu yığının üstüne atmak için gitti ama aletiyometrenin kenarı eline gelince durdu.</p>

  <p>"Bu da ne?" dedi, muşambanın düğmelerini açtı.</p>

  <p>"Oyuncak işte," dedi Lyra. "Benim."</p>

  <p>"Evet, onu senden almayacağız, canım," dedi Clara Hemşire, kara kadifenin katlarını açarak. "Çok hoş, değil mi, pusula gibi. Hadi bakalım, doğru duşa," diye devam etti, aletiyometreyi yere koyup köşedeki bir kömür-ipeği perdeyi geri çekerek.</p>

  <p>Pantalaimon perde rayına tünemişken, Lyra istemeye istemeye sıcak suyun altına girip sabunlandı. Her ikisi de Pantalaimon'un çok hareketli olmaması gerektiğinin farkındaydılar, çünkü aklı kıt insanların cinlerinin de aklı kıt olur. Lyra yıkanıp kurulanınca hemşire onun ateşini ölçtü; gözlerine, kulaklarına ve boğazına baktı ve sonra da boyunu ölçtü, klipsli tahta üstündeki bir kağıda not almadan önce onu teraziye çıkardı. Sonra Lyra'ya pijama ile sabahlık verdi. İkisi de temizdi, kaliteliydi, Tony Makarios'un anorağı gibi ama gene onun gibi, ikisinde de bir elden düşme hali vardı. Lyra kendini çok huzursuz hissetti.</p>

  <p>"Bunlar benim değil," dedi.</p>

  <p>"Hayır, canım. Senin giysilerinin iyice yıkanmaya ihtiyacı var."</p>

  <p>"Benimkileri alacak mıyım yani, ha?"</p>

  <p>"Sanırım. Evet, tabii."</p>

  <p>"Burası neresi?"</p>

  <p>"Adı, Deneysel İstasyon." Bu cevap değildi, Lyra da aslında farkındaydı ve daha fazla bilgi isterdi ama Lizzie Brooks'un böyle bir şey yapacağını sanmıyordu; onun için de giydirilmeye aptal aptal razı oldu ve tek laf etmedi.</p>

  <p>Giyinince inatçı bir edayla, "Oyuncağımı istiyorum," dedi.</p>

  <p>"Al, canım," dedi hemşire. "Ama cici, yünlü bir ayı istemez miydin? Ya da güzel bir bebek?"</p>

  <p>Pelüş oyuncakların ölü gibi yattığı bir çekmece açtı.</p>

  <p>Lyra kendini zorlayarak doğruldu, birkaç saniye inceliyormuş gibi yaptı, sonra da koca koca boş bakışlı gözleri olan bez bir bebek seçti. Daha önce hiç bebeği olmamıştı ama ne yapılacağını biliyordu, onu dalgın dalgın göğsüne bastırdı.</p>

  <p>"Peki, ya para kemerim?" dedi. "Oyuncağımı orda tutmak istiyorum."</p>

  <p>"Al öyleyse, canım," dedi, pembe kağıttan bir form dolduran Clara Hemşire.</p>

  <p>Lyra ona aşina olmayan pijamayı yukarı çekip muşamba keseyi beline bağladı.</p>

  <p>"Ya paltomla çizmelerim?" diye sordu. "Eldivenlerim falan?"</p>

  <p>Hemşire otomatikman, "Onları senin için temizletiriz," dedi.</p>

  <p>Sonra bir telefon çaldı, hemşire telefona cevap verirken Lyra çabucak eğilip diğer tenekeyi, içinde casus-sineğin bulunduğu tenekeyi aldı ve onu da keseye, aletiyometrenin yanına koydu.</p>

  <p>"Gel bakalım, Lizzie," dedi hemşire, ahizeyi masaya koyarak. "Gidelim de sana yiyecek bir şeyler bulalım. Açsındır herhalde."</p>

  <p>Lyra, Clara Hemşire'nin ardına düşüp, üstü ekmek kırıntılarıyla ve dikkatsizce konan içeceklerin bıraktığı yapışkan halkalarla dolu bir düzine yuvarlak masanın bulunduğu kantine gitti. Kirli tabaklar ile çatal-bıçak, çelik bir tekerlekli araba üstüne istif edilmişti. Pencere yoktu, ışık ve boşluk izlenimi vermek için bir duvar, pırıl pırıl mavi göklü, beyaz kumlu ve hindistan cevizi palmiyeli tropik bir kumsalı gösteren kocaman bir fotogramla kaplanmıştı.</p>

  <p>Onu getiren adam, bir servis penceresinden bir tepsi alıyordu.</p>

  <p>"Ye hadi," dedi.</p>

  <p>Açlıktan ölmeye gerek yoktu, Lyra da haşlama et ve patates püresini iştahla yedi. Arkasından da bir kase konserve şeftali ile dondurma vardı. O yerken, adamla hemşire başka bir masada alçak sesle konuştular ve yemeğini bitirince de hemşire ona bir bardak ılık süt getirip tepsiyi aldı.</p>

  <p>Adam gelip karşısına oturdu. Marmot cini, hemşirenin köpeği gibi boş bakışlı ve meraksız değildi; kibar kibar adamın omuzuna oturmuş, gözlüyor ve dinliyordu.</p>

  <p>"Şimdi, Lizzie," dedi. "Yeterince yedin mi?"</p>

  <p>"Evet, teşekkürler."</p>

  <p>"Bana nereden geldiğini söylemeni istiyorum. Yapabilir misin bunu?"</p>

  <p>"Londra'dan," dedi Lyra.</p>

  <p>"Bu kadar kuzeyde ne işin vardı?"</p>

  <p>"Babamla," diye mırıldandı Lyra. Gözlerini yere dikmiş, marmotun bakışından kaçınıyordu ve sanki ağladı ağlayacakmış gibi görünmeye çalışıyordu.</p>

  <p>"Babanla mı? Anlıyorum. O dünyanın bu kısmında ne yapıyor, peki?"</p>

  <p>"Ticaret. Bir Dolu Yeni Danimarka dumanyaprağıyla geldik, kürk alıyorduk."</p>

  <p>"Baban tek başına mıydı?"</p>

  <p>"Yoo. Amcalarım vardı, falan, bir de başka adamlar," dedi kız belirsizce, Samoyed avcının ona ne anlattığını bilmiyordu.</p>

  <p>"Baban seni böyle bir yolculukta neden yanında getirdi, Lizzie?"</p>

  <p>"Çünkü iki yıl önce erkek kardeşimi getirdi, sonra da seni getiririm dedi, ama getirmedi. Ben de ona söyledim, söyledim, sonunda getirdi."</p>

  <p>"Kaç yaşındasın?"</p>

  <p>"On bir."</p>

  <p>"İyi, iyi. Eh, Lizzie, şanslı bir küçük kızsın. Seni bulan o avcılar, gelebileceğin en güzel yere getirdiler."</p>

  <p>"Beni bulmadılar," dedi kuşkuyla. "Dövüş çıktı. Bir sürüydüler, okları vardı... "</p>

  <p>"Ah, hiç sanmam. Sanırım sen babanın ekibinden uzaklaştın, kayboldun. O avcılar seni tek başına gezerken bulup dosdoğru buraya getirdi. İşte böyle oldu, Lizzie."</p>

  <p>"Bir dövüş gördüm," dedi. "Ok atıyorlardı ve o... Babamı istiyorum," dedi daha yüksek sesle, kendini ağlamak üzereymiş gibi hissetti.</p>

  <p>"Eh, o gelene kadar burada emniyettesin," dedi doktor.</p>

  <p>"Ama onların ok attığını gördüm!"</p>

  <p>"Öyle sanmışsın. Hava çok soğuksa böyle şeyler olur, Lizzie. Uyuyakalırsın, kötü rüyalar görürsün, neyin doğru olup neyin olmadığını hatırlamazsın. Dövüş falan yoktu, üzülme. Baban sağ salim, artık seni arıyordur, çok geçmeden de buraya gelir, çünkü burası yüzlerce mil mesafedeki tek yer ve biliyor musun, seni sağsalim bulmak onun için ne sürpriz olacak! Şimdi Clara Hemşire seni, tıpkı senin gibi yabanıl arazide kaybolmuş başka küçük kızlarla oğlanlarla tanışacağın yatakhaneye götürecek. Hadi, yürü bakalım. Sabah bir küçük görüşme daha yaparız."</p>

  <p>Lyra, bebeğini sıkı sıkı tutarak ayağa kalktı, hemşire önlerine düşmek için kapıyı açarken Pantalaimon da onun omuzuna zıpladı.</p>

  <p>Başka koridorlardan geçtiler, Lyra bu sefer gerçekten yorgundu. Öyle uykusu gelmişti ki durmadan esniyor ayaklarını ona verdikleri yünlü terlikler içinde tutmakta güçlük çekiyordu. Pantalaimon halsizdi, fareye dönüşmesi gerekmişti, onun sabahlığının cebine yerleşmişti.</p>

  <p>Lyra bir sıra yatağı, çocukların yüzlerini ve bir yastığı görür gibi oldu. Uyudu.</p>

  <p>Biri onu sarsıyordu. İlk yaptığı şey belini yoklamak oldu, her iki teneke de hâlâ oradaydı, hâlâ emniyetteydi. O yüzden de gözlerini açmaya çalıştı ama ah, öyle zordu ki; bu kadar uykusu geldiğini hatırlamıyordu hiç.</p>

  <p>"Uyan! Uyan!"</p>

  <p>Birden fazla ses fısıldıyordu. Sanki koca bir kayayı yamaç yukarı itiyormuş gibi muazzam bir gayretle, Lyra kendini uyanmaya zorladı.</p>

  <p>Kapının üstündeki çok düşük güçte bir anbarik ampulden gelen solgun ışıkta, üç kızın çevresinde toplanmış olduğunu gördü. Görmesi kolay olmadı, çünkü gözleri yavaş yavaş odaklandı, ama kızlar onun yaşında görünüyor ve İngilizce konuşuyordu.</p>

  <p>"Uyandı."</p>

  <p>"Ona uyku ilacı verdiler. Mutlaka..."</p>

  <p>"Adın ne?"</p>

  <p>"Lizzie," diye mırıldandı Lyra.</p>

  <p>"Bir sürü yeni çocuk geliyor mu?" diye sordu kızlardan biri.</p>

  <p>"Bilmem. Sadece ben varım."</p>

  <p>"Seni nerden getirdiler öyleyse?"</p>

  <p>Lyra doğrulup oturmaya çalıştı. Uyku hapı içtiğini hatırlamıyordu, ama içeceğinde bir şeyler olabilirdi pekala.</p>

  <p>Kafası ona kaz tüyüyle doluymuş gibi geliyordu, gözlerinin arkasında da hafif bir sancı vardı.</p>

  <p>"Neresi burası?"</p>

  <p>"Issız bir yer. Bize söylemiyorlar."</p>

  <p>"Genelde bir seferde birden fazla çocuk getirirler... "</p>

  <p>"Ne yapıyorlar?" diye sormayı başardı Lyra. Pantalaimon da onunla birlikte kıpırdanarak uyanırken, uyuşturulmuş aklını topladı.</p>

  <p>"Bilmiyoruz," dedi esas konuşan kız. Uzun boylu, kızıl saçlı bir kızdı; çabuk, kıpır kıpır hareketleri ve kuvvetli bir Londra şivesi vardı. "Bizi ölçüyorlar işte, sonra bu testleri yapıyorlar ve şu-"</p>

  <p>"Toz'u ölçüyorlar," dedi başka bir kız; dost canlısı, tombul ve koyu renk saçlıydı.</p>

  <p>''Bilmiyorsun işte," dedi ilk kız.</p>

  <p>"Ölçüyorlar," dedi, tavşan cinini kucaklamış, uysal görünüşlü bir çocuk olan üçüncüsü. "Onları konuşurken duydum."</p>

  <p>"Sonra bizi birer birer götürüyorlar, bütün bildiğimiz de bu. Kimse geri gelmiyor," dedi kızıl saçlı. "Bir oğlan var, tamam mı," dedi tombul kız. "Ona bakarsan-"</p>

  <p>"Ona söyleme!" dedi kızıl saçlı. "Daha değil."</p>

  <p>"Burada oğlanlar da mı var?" diye sordu Lyra.</p>

  <p>"Evet. Bir sürü çocuğuz. Sanırım otuz, falan."</p>

  <p>"Daha çok," dedi tombul kız. "Kırka yakın."</p>

  <p>"Ama bizi götürüp duruyorlar," dedi kızıl saçlı. "Önce buraya bir sürü çocuk getirerek başlıyorlar, o zaman sayımız çok oluyor ve sonra birer birer kayboluyorlar."</p>

  <p>"Onlar Hamhum," dedi tombul kız. "Bilirsin Hamhumlar'ı. Yakalanana kadar hepimizin onlardan ödü patlıyordu."</p>

  <p>Lyra gittikçe daha da fazla ayılıyordu. Diğer kızların cinleri, tavşan hariç, yakınlarındaydı, kapıda dinliyorlardı ve herkes fısıldayarak konuşuyordu. Lyra adlarını sordu. Kızıl saçlı kızın adı, Annie'ydi, esmer ve tombul olan Bella, zayıf olanı da Martha. Oğlanların adlarını bilmiyorlardı, çünkü iki cins çoğu zaman birbirinden ayrı tutuluyordu. Onlara kötü muamele etmiyorlardı.</p>

  <p>"Burası iyi," dedi Bella, "pek iş yok, sadece bize test yapıyorlar, egzersiz yaptırıyorlar, sonra da bizi ölçüyorlar, ateşimizi ölçüyorlar, falan. Aslında sıkıcı."</p>

  <p>"Mrs. Coulter'ın geldiği zamanlar hariç," dedi Annie.</p>

  <p>Lyra az daha feryat ediyordu ki, kendine engel oldu, ama Pantalaimon kanatlarını öyle hızla çırptı ki, diğer kızlar farkına vardı.</p>

  <p>"Huzursuz," dedi Lyra, onu sakinleştirerek. "Bize uyku ilacı vermiş olmalılar, dediğiniz gibi, çünkü çok uykuluyuz. Mrs. Coulter da kim?"</p>

  <p>"Bizi tuzağa düşüren kişi, hiç değilse, çoğumuzu," dedi Martha. "Ondan söz ediyorlar, diğer çocuklar. O gelince demektir ki çocukların bir kısmı kaybolacak."</p>

  <p>"Çocukları gözlemeyi seviyor, bizi götürdüklerinde, bize yaptıklarını seyretmeyi seviyor. Bu Simon denen çocuk, diyor ki bizi öldürüyorlarmış, Mrs. Coulter da gözlüyormuş."</p>

  <p>"Bizi öldürüyorlar mı?" dedi Lyra, titreyerek.</p>

  <p>"Öyle olmalı. Çünkü kimse geri gelmiyor."</p>

  <p>"Boyuna cinlerle de uğraşıyorlar," dedi Bella. "Tartıyorlar, ölçüyorlar, falan..."</p>

  <p>" Cinine dokunuyorlar mı yani?"</p>

  <p>"Hayır! Yok canım! Terazileri koyuyorlar, cininin üstüne çıkıp değişmesi gerekiyor, notlar alıp resim çekiyorlar. Sonra seni bu kabine koyup Toz'u ölçüyorlar, boyuna, Toz'u ölçüp duruyorlar."</p>

  <p>"Ne tozu?" dedi Lyra.</p>

  <p>"Bilmiyoruz," dedi Annie. "Uzaydan bir şey. Gerçek toz değil. Eğer Toz'un yoksa iyi. Ama sonunda herkesin Toz'u oluyor."</p>

  <p>"Simon ne derken duydum, biliyor musunuz?" dedi Bella. "Dedi ki Tatarlar, Toz içeri girsin diye kafataslarında delik açıyorlarmış."</p>

  <p>"Ne demezsin, o da çok bilir ya," dedi Annie, küçümseyerek. "Sanırım geldiğinde Mrs. Coulter'a soracağım."</p>

  <p>"Cesaret edemezsin!" dedi Martha hayranlıkla.</p>

  <p>"Ederim işte."</p>

  <p>"Ne zaman geliyor?" diye sordu Lyra.</p>

  <p>"Yarın değil öbür gün," dedi Annie.</p>

  <p>Lyra'nın omuriliğinden aşağı soğuk bir dehşet sağanağı akıp gitti, Pantalaimon da ona iyice sokuldu. Roger'ı bulmak, burası hakkında ne öğrenebilirse öğrenmek veya kaçmak ya da kurtarılmak için bir günü vardı; eğer bütün çinganlar öldürülmüşse, bu buzlu yabanıl topraklarda çocukların sağ kalmasına kim yardımcı olacaktı?</p>

  <p>Diğer kızlar konuşmaya devam etti, ama Lyra ve Pantalaimon yatağa iyice yerleşip ısınmaya çalıştılar, Lyra'nın küçük yatağının çevresinde yüzlerce mil mesafede korkudan başka bir şey olmadığını biliyorlardı.</p>
</body>
</html>
