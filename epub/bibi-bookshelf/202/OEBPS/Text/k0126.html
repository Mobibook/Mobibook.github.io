<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2 class="sigil_not_in_toc" style="text-align: right;"><b>23</b></h2>

  <h2 id="sigil_toc_id_26" style="text-align: right;"><b>Yıldızlara Köprü</b></h2>

  <p>Iorek Byrnison gözden kaybolunca Lyra üzerine daha da bir halsizlik çöktüğünü hissetti, körlemesine dönüp el yordamıyla Pantalaimon'u aradı. "Ah, Pan, canım, devam edemeyeceğim! Öyle korkuyorum ki -ve öyle yorgunum ki- bütün bu yol, ödüm kopuyor! Keşke benim yerime başka biri olsaydı diyorum, gerçekten!"</p>

  <p>Kedi biçimindeki cini, sıcak ve rahatlatıcı bir şekilde burnuyla onun boynunu dürttü.</p>

  <p>"Ne yapmamız gerektiğini bilmiyorum işte," diye hıçkırdı Lyra. "Bizim için çok fazla, Pan, yapamayız..."</p>

  <p>Gözleri kapalı ona tutundu, öne arkaya sallandı, çıplak kar üzerinde, hıçkırıkları tükenene kadar ağladı.</p>

  <p>"Ve hatta -hatta Mrs. Coulter Roger'a daha önce yetişse bile onu kurtaramayız, çünkü onu gerisin geri Bolvangar'a götürürler, ya da daha beterini yaparlar, beni de intikam almak için öldürürler... Niye çocuklara bunları yapıyorlar Pan, niye! Çocuklardan bu kadar nefret mi ediyorlar ki onları böyle parçalamak istiyorlar? Bunu niye yapıyorlar?</p>

  <p>Ama Pantalaimon'un buna verecek cevabı yoktu; tek yapabildiği ona sıkıca sarılmak oldu. Korku fırtınası azar azar dindikçe Lyra yeniden kendi benliğine döndü. O Lyra'ydı, elbette üşümüş ve korkmuştu, ama kendisiydi.</p>

  <p>"Keşke..." diye başladı, sonra durdu. Keşke demekle kazanılacak bir şey yoktu. Son bir derin, titrek nefes aldı, artık devam etmeye hazırdı.</p>

  <p>O saatte ay batmıştı ve güneye doğru gökyüzü, üzerinde kadifeye konmuş elmaslar gibi duran milyarlarca yıldızın varlığına rağmen, kapkaranlıktı. Ne var ki parlaklıkta Aurora onlara yüz kez baskın çıkıyordu. Lyra onun bu kadar göz alıcı ve dramatik olduğunu hiç görmemişti; her seğirme ve titreyişiyle, gökyüzünde yeni ışık harikaları dans ediyordu. Ve ışığın durmadan değişen tülbentinin ardında, o diğer dünya, o güneşin aydınlattığı şehir, açık ve belirgindi.</p>

  <p>Giderek daha yükseğe tırmandıkça, aşağıdaki kasvetli topraklar giderek daha da ilerilere uzanıyordu. Kuzeyde donmuş deniz vardı, iki buz tabakasının birbirine bastırması yüzünden orada burada sırtlar halinde sıkışmış, ama onun dışında düz, beyaz ve engindi; Lyra'nın hayal edemeyeceği şekilde kasvetli, durgun, cansız ve renksiz bu deniz, Kutup'a ve ötesine uzanıyordu. Doğuda ve batıda gene dağlar vardı, sertçe yukarı doğru atılan, yarları tıka basa karla dolu ve rüzgar tarafından kılıç kadar keskin kenarlar oluşturacak şekilde bilenmiş büyük yalçın zirveler. Güneyde geldikleri yol vardı; Lyra sevgili dostu Iorek Byrnison ile askerlerini görebilir miyim diye büyük bir özlemle geriye baktı ama geniş ovada hiçbir şey hareket etmiyordu. Zeplinin yanmış enkazını ya da savaşçıların cesetlerinin çevresindeki kıpkırmızı lekeli karları bile görebildiğinden emin değildi.</p>

  <p>Pantalaimon baykuş biçiminde yükseklere uçtu ve onun bileğine kondu.</p>

  <p>"Zirvenin hemen arkasındalar," dedi. "Lord Asriel bütün aletlerini çıkarmış, Roger da kaçamaz-"</p>

  <p>Ve o bunu söylerken Aurora ömrünün sonuna gelmiş anbarik bir ampul gibi titreşti ve loşlaştı, sonra da tamamen söndü. Ancak Lyra bu kararmada Toz'un varlığını hissetti çünkü hava, henüz doğmamış düşüncelerin şekilleri misali karanlık niyetlerle dolu gibiydi.</p>

  <p>Her şeyi kaplayan karanlıkta bir haykırış duydu:</p>

  <p>"Lyra! Lyra!"</p>

  <p>"Geliyorum!" diye haykırarak cevap verdi ona ve tökezleye tökezleye yukarı doğru yürüdü; güçlükle tırmanıyor, boylu boyunca yere yapışıyor, canını dişine takıyordu, kuvvetinin sonuna gelmişti; ama her şeye rağmen hayalet parıltısıyla parıldayan karda gittikçe ilerliyordu. "Lyra! Lyra!"</p>

  <p>"Geldim sayılır," diye soludu Lyra. "Geldim sayılır, Roger."</p>

  <p>Pantalaimon heyecanı içinde süratle şekil değiştiriyordu: aslan, ermin, kartal, yaban kedisi, yabani tavşan, semender, baykuş, leopar, şimdiye kadar bürünmüş olduğu her biçim, Toz'da biçimlerden oluşan bir çiçek dürbünü - "Lyral"</p>

  <p>O sırada zirveye ulaştı ve neler olduğunu gördü.</p>

  <p>Yıldız ışığında elli metre ötede Lord Asriel, tersine çevrili kızağına giden iki teli büküyordu; kızağın üzerinde ise şimdiden buz tutmaya başlamış bir dizi batarya, kavanozlar ve alet parçaları vardı. Kalın kürkler giymişti, bir nafta lambanın alevi yüzünü aydınlatıyordu. Benekli güzel postu güçle parıldayan, kuyruğu karda tembel tembel hareket eden cini, Sfenks gibi yanında çömelmişti.</p>

  <p>Ağzında Roger'ın cinini tutuyordu.</p>

  <p>Küçük yaratık mücadele ediyor, çırpmıyor, savaşıyor; bir an kuş, sonra köpek, derken kedi, fare, gene kuş oluyor ve her an Roger'a sesleniyordu; birkaç metre ötede olan Roger ise debeleniyor, onu kalbinden tutan zincir den kurtulmaya çalışan ve acıdan, soğuktan haykıran Roger da cinine sesleniyor, Lyra'ya sesleniyordu. Lord Asriel'e koştu ve kolunu sertçe çekti, Lord Asriel onu yana savurdu. Roger ağlayarak, rica ederek, yalvararak, hıçkırarak gene denedi ve Lord Asriel hiç aldırmadı, onu vurup yere yapıştırmak dışında.</p>

  <p>Bir yarın kenarındaydılar. Gerilerinde sadece muazzam, aydınlatılmaz bir karanlık vardı. Donmuş denizin üç yüz metre ya da daha fazla yükseğindeydiler.</p>

  <p>Lyra bütün bunları salt yıldız ışığında görmüştü; ama sonra, Lorda Asriel tellerini bağlayınca, Aurora birden pasparlak bir şekilde geri döndü. İki terminal arasında oynayan kör edici akımın uzun parmağı gibiydi, ancak bin mil yükseklikte ve on bin mil uzunluktaydı: alçalıyor, süzülüyor, dalgalanıyor, ışık saçıyordu, bir ihtişam seliydi.</p>

  <p>Lord Asriel onu kontrol ediyordu...</p>

  <p>Ya da ondan aşağı akım çekiyordu; çünkü kızaktaki koskoca bir makaradan gelen bir tel vardı, dosdoğru yukarı, göğe uzanan bir tel. Karanlıktan bir kuzgun fırladı, Lyra onun bir cadı cini olduğunu anladı. Lord Asriel'e bir cadı yardımcı oluyordu, teli yükseklere o uçurmuştu.</p>

  <p>Ve Aurora gene ışıl ışıl yanıyordu.</p>

  <p>Lord Asriel hemen hemen hazırdı.</p>

  <p>Roger'a dönüp yanına çağırdı ve Roger çaresizce geldi; başını sallıyor, yalvarıyor, ağlıyor ama çaresizce ona doğru gidiyordu.</p>

  <p>"Hayır! Koş!" diye bağırdı Lyra ve kendini bayır aşağı ona doğru bıraktı.</p>

  <p>Pantalaimon kar leoparının üzerine atladı, Roger'ın cinini güçlükle çenesinden kurtardı. Kar leoparı bir anda onun arkasından atlayıp öbür cini serbest bıraktı ve iki genç cin, pat-pat-pat değişerek, dönüp büyük benekli hayvanla çarpıştılar.</p>

  <p>Dişi leopar sipsivri pençeleriyle onları sağlı-sollu paraladı, hırıltılı kükremesi Lyra'nın çığlıklarını bile bastırdı. İki çocuk da onunla savaşıyordu; ya da bulanık havadaki şekillerle, Toz derelerinden aşağı kalın ve kalabalık halde gelen o karanlık niyetlerle-</p>

  <p>Ve Aurora yukarıda salınıyordu, dalgalar halinde süregelen titreşmesi bazen bu binayı, bazen şu gölü, bazen o palmiye ağacı sırasını seçiyordu, öyle yakındı ki bu dünyadan ötekine adım atabileceğinizi sanırdınız.</p>

  <p>Lyra sıçradı ve Roger'ın elini yakaladı.</p>

  <p>Hızla çekti ve Lord Asriel'den kurtularak el ele koştular, ama Roger feryat etti ve kıvrandı, çünkü leopar gene cinini yakalamıştı ve Lyra kalbi sarsan o acıyı biliyordu ve durmaya çalıştı—</p>

  <p>Ama duramadılar.</p>

  <p>Yar ayaklarının altından kayıyordu.</p>

  <p>Bütün bir kar tabakası, önlenemez şekilde aşağı kayıyordu-</p>

  <p>Donmuş deniz, üç yüz metre aşağıda-</p>

  <p>"LYRA!"</p>

  <p>Kalp vuruşları-Sıkıca tutunmuş eller-</p>

  <p>Roger'ın bedeni, birden tamamen onunkine yaslanmış halde; yukarıda ise, en büyük mucize.</p>

  <p>Oğlan tamamen hareketsiz kalmıştı; semaların yıldız kakılmış, derin kemeri, sanki bir mızrakla delinmiş gibi birden delindi.</p>

  <p>Bir ışık fıskiyesi, büyük bir yayla fırlatılmış bir ok gibi serbest bırakılmış saf bir enerji fıskiyesi, Lord Asriel'in teli Roger'ın cinine bağlamış olduğu noktadan yukarı doğru fışkırdı. Aurora'yı oluşturan ışık ve renk tabakaları parçalanarak ayrıldı; büyük bir yarma, ezme, çiğneme, yırtma sesi evrenin bir ucundan diğerine ulaştı; gökyüzünde kuru toprak vardı- Güneş ışığı! Altın bir maymunun kürkü üzerinde parıldayan güneş ışığı...</p>

  <p>Çünkü kar tabakasının düşüşü durmuştu; belki de görünmeyen bir çıkıntı onun düşüşünü kesmişti; ve Lyra, zirvenin çiğnenmiş karlarında altın maymunun leoparın yanma sıçradığını görebiliyordu; baktı, iki cinin tüyleri dikilmişti, ihtiyatlı ve güçlü görünüyorlardı. Maymunun kuyruğu dimdikti, kar leoparınınki güçlü bir şekilde bir yandan bir yana sallanıyordu. Sonra maymun, deneme niteliğinde bir pençesini uzattı, leopar zarif bir bedensel kabulle başını eğdi, birbirlerine dokundular-</p>

  <p>Ve Lyra bakışlarını onlardan çekip yukarı bakınca, bizzat Mrs. Coulter'ın orada durduğunu gördü, Lord Asriel ona sarılmıştı. Işık, etraflarında yoğun bir anbarik akımın kıvılcımları ve ışınları gibi oynuyordu. Çaresiz Lyra, neler olduğunu sadece hayal edebiliyordu; Mrs. Coulter bir şekilde o uçurumdan geçmiş ve onu buraya izlemiş olmalıydı...</p>

  <p>Kendi annesiyle babası, birlikte!</p>

  <p>Ve öylesine tutkuyla birbirlerine sarılıyorlardı: düşlenemez bir şey.</p>

  <p>Gözleri faltaşı gibi açılmıştı. Roger'ın bedeni kollarında hareketsiz yatıyordu, hareketsiz, sessiz, huzur içinde. Annesiyle babasının konuştuğunu duydu:</p>

  <p>Annesi dedi ki, "Asla izin vermezler-"</p>

  <p>Babası dedi ki, "İzin vermek mi? Biz çocukmuşuz gibi izin verilmeyi aştık artık. Ben herkesin geçebilmesini mümkün kıldım, dilerlerse."</p>

  <p>"Yasaklayacaklar! Mühürleyip kapatacaklar, deneyen herkesi aforoz edecekler!"</p>

  <p>"Çok sayıda insan yapmak isteyecek. Onlara engel olmayı başaramayacaklar. Bu Kilise'nin sonu anlamına geliyor, Marisa, Majisteryum'un sonu, onca yüzyıllık karanlığın sonu! Oradaki ışığa bak: o başka bir dünyanın güneşi! Sıcaklığını cildinde hisset, şimdi!"</p>

  <p>"Onlar herkesten kuvvetli, Asriel! Bilmiyorsun-"</p>

  <p>"Bilmiyor muyum? Ben mi? Kilise'nin ne kadar kuvvetli olduğunu dünyada kimse benden iyi bilmez! Ama buna yetecek kuvveti yok. Toz her şeyi değiştirecek nasılsa. Artık durdurulması mümkün değil."</p>

  <p>"İstediğin bu muydu? Bizi günahla ve karanlıkla boğmak, öldürmek?"</p>

  <p>"Kaçmak istedim, Marisa! Ve başardım. Bak, kıyıda dalgalanan palmiyelere bak! O rüzgarı hissedebiliyor musun? Başka bir dünyadan gelen rüzgar! Saçında hisset, yüzünde hisset... "</p>

  <p>Lord Asriel, Mrs. Coulter'ın kukuletasını geriye itti, başını göğe çevirdi, ellerini saçlarından geçirdi. Lyra, tek bir kasını oynatmaya cesaret edemeyerek, soluğu kesilmiş halde gözledi.</p>

  <p>Kadın, sanki başı dönüyormuş gibi Lord Asriel'e tutundu ve keder içinde, başını salladı.</p>

  <p>"Hayır, -hayır- geliyorlar, Asriel -nereye gittiğimi biliyorlar-"</p>

  <p>"Öyleyse benimle gel, uzağa, bu dünyanın dışına!"</p>

  <p>"Cüret edemem-"</p>

  <p>"Sen? Cüret mi edemezsin? Çocuğun gelirdi. Çocuğun her şeye cüret eder ve annesini utandırır."</p>

  <p>"Öyleyse al onu, güle güle git. Benden çok senin zaten, Asriel."</p>

  <p>"Olmaz. Sen onu yanma aldın; onu kalıba dökmeye çalıştın. O zaman onu istiyordun."</p>

  <p>"Çok kabaydı, çok inatçı. Bu işi çok geçe bırakmışım... İyi ama şimdi nerede? Buraya kadar ayak izlerini takip ettim... "</p>

  <p>"Onu istiyor musun hâlâ? İki kere yanında tutmaya çalıştın, ikisinde de kaçtı. Ben onun yerinde olsam, sana üçüncü bir şans tanımaktansa koşup kaçar ve koşmaya devam ederdim."</p>

  <p>Hâlâ onun başını tutan elleri birden kasıldı ve tutkulu bir öpücükle onu kendine çekti. Lyra bunun aşktan çok zalimliğe benzediğini düşünüp onların cinlerine baktı ve tuhaf bir manzarayla karşılaştı: kar leoparı gergindi, pençeleri altın maymunun etine öylece dokunarak çömelmişti, maymun ise karın üstünde gevşemişti, mutluydu, baygındı.</p>

  <p>Mrs. Coulter bu öpücükten şiddetle geri çekti kendini ve dedi ki, "Hayır, Asriel -benim yerim bu dünyada, onda-"</p>

  <p>"Gel benimle!" dedi adam, zorluyordu, güçlüydü.</p>

  <p>"Gel ve benimle çalış!"</p>

  <p>"Biz birlikte çalışamayız, ikimiz."</p>

  <p>"Çalışamaz mıyız? Seninle ben evreni parçalarına ayırıp yeniden bir araya getirebiliriz, Marisa! Toz'un kaynağını bulup onu ebediyen boğabiliriz! Ve bu büyük işin bir parçası olmak istersin: bu konuda yalan söyleme bana. Başka her şey hakkında yalan söyle, Adak Meclisi hakkında yalan söyle, âşıkların hakkında yalan söyle -evet, Boreal'i biliyorum ve umurumda bile değil- kilise hakkında yalan söyle, hatta çocuk hakkında yalan söyle istersen, ama bana aslında ne istediğin konusunda yalan söyleme... "</p>

  <p>Ve ağızları, daha da güçlü bir hırsla yeniden birleşmişti. Cinleri ateşli bir şekilde oynuyordu; kar leoparı sırt üstü yuvarlandı, maymun pençeleriyle onun boynunun yumuşak kürkünü taradı ve dişi leopar derinlerden gelen bir zevk gümbürtüsüyle homurdandı.</p>

  <p>"Gelmezsem, beni mahvetmeye çalışacaksın," dedi Mrs. Coulter, geriye çekilerek.</p>

  <p>"Seni niye mahvetmek isteyeyim ki," dedi adam, gülerek, öteki dünyanın ışığı başının etrafında parlıyordu. "Benimle gelirsen, benimle çalışırsan, yaşıyor musun ölü müsün aldırırım. Burada kalırsan ilgimi hemen kaybedersin. Sakın seni bir saniye bile düşüneceğimi sanarak kendine iltifat etme. Şimdi ya kal ve şeytanlıklarını bu dünyada sürdür ya da benimle gel."</p>

  <p>Mrs. Coulter tereddüt etti; gözleri kapalıydı, sanki bayılacakmış gibi sallanıyordu; ama dengesini korudu ve içinde sonsuz bir güzel hüzün okunan gözlerini yeniden açtı.</p>

  <p>"Hayır," dedi, "hayır."</p>

  <p>Cinleri yeniden ayrılmıştı. Lord Asriel eğildi ve kuvvetli parmaklarını kar leoparının kürküne doladı. Sonra arkasını döndü ve tek kelime etmeden yukarı doğru giderek uzaklaştı. Altın maymun küçük üzüntü sesleri çıkararak Mrs. Coulter'ın kollarına atladı, uzaklaşan kar leoparına doğru uzandı ve Mrs. Coulter'ın yüzü gözyaşından bir maske halini aldı. Lyra parıldadıklarını görüyordu; hakikiydiler.</p>

  <p>Sonra annesi döndü, sessiz hıçkırıklarla sarsılıyordu, dağdan indi ve Lyra'nın görüş alanından çıktı.</p>

  <p>Lyra onu soğuk soğuk gözledi, sonra da yukarı, göğe baktı.</p>

  <p>Böyle bir harikalar kemeri görmemişti hiç.</p>

  <p>Orada öyle boş ve sessiz asılı duran şehir yeni yapılmış gibi görünüyordu, işgal edilmeyi bekler gibiydi; ya da uykuda, uyandırılmayı bekler gibi. O dünyanın güneşi bu dünyaya ışık saçıyordu, Lyra'nın ellerini altına çeviriyor, Roger'ın kurt derisi kukuletasındaki buzu eritiyor, onun solgun yanaklarını şeffaf hale getiriyor, açık, görmeyen gözlerini parlatıyordu.</p>

  <p>Kendini mutsuzlukla paramparça hissediyordu. Ve öfkeyle, de; babasını öldürebilirdi: eğer onun kalbini çekip çıkarabilse, oracıkta, o anda çekip çıkarırdı, Roger'a yaptıkları için. Ve ona: onu aldatmak -buna nasıl cüret ederdi?</p>

  <p>Hâlâ Roger'ın bedenini tutuyordu. Pantalaimon ona bir şey söylüyordu, ama Lyra'nın zilini alev alevdi, cini yabani kedi pençelerini, dediklerini duysun diye onun elinin arkasına bastırana kadar da duymadı. Gözlerini kırpıştırdı.</p>

  <p>"Ne? Ne?"</p>

  <p>"Toz!" dedi Pantalaimon.</p>

  <p>"Ne diyorsun sen?"</p>

  <p>"Toz. Tozu'un kaynağını bulup yok edecek, değil mi?"</p>

  <p>"Öyle dedi."</p>

  <p>"Ve Adak Meclisi ve Kilise ve Bolvangar ve Mrs. Coulter ile hepsi, onlar da Toz'u yok etmek istiyor, değil mi?"</p>

  <p>"Evet... Ya da insanları etkilemesini durdurmak... Niye?"</p>

  <p>"Çünkü eğer onların hepsi Toz'un kötü olduğunu düşünüyorsa, iyi olmalı."</p>

  <p>Lyra bir şey söylemedi. Göğsünde küçük bir heyecan hıçkırığı sıçradı.</p>

  <p>Pantalaimon devam etti:</p>

  <p>"Hepsinin Toz'dan söz ettiğini duyduk ve ondan çok korkuyorlar ve biliyor musun, yaptıklarının kötü ve fena ve yanlış bir şey olduğunu görebildiğimiz halde onlara inandık... Toz'un kötü olması gerektiğini düşündük, çünkü onlar büyüktü ve öyle diyorlardı. Ama ya değilse? Ya-" Lyra, soluğu kesilerek, "Evet!" dedi. "Ya aslında iyiyse... "</p>

  <p>Ona baktı ve Pantalaimon'un yeşil yabani kedi gözlerinin kendisinin duyduğu heyecanla parıldadığını gördü. Sanki altında bütün dünya dönüyormuş gibi başı döndü.</p>

  <p>Eğer Toz iyi bir şeyse... aranması ve buyur edilmesi ve değer verilmesi gerekiyorsa...</p>

  <p>"Biz de arayabiliriz, Pan!" dedi.</p>

  <p>Cinin duymak istediği de buydu.</p>

  <p>"O erişmeden biz erişebiliriz," diye devam etti, "ve... " Görevin ciddiyeti onları susturdu. Lyra alev alev yanan gökyüzüne baktı. Kendisi ile cininin, evrenin ihtişamı ve büyüklüğüne kıyasla ne kadar küçük olduklarının farkındaydı ve tepelerindeki derin esrara kıyasla ne kadar az şey bildiklerinin de.</p>

  <p>"Yapabiliriz," diye ısrar etti Pantalaimon. "Buraya kadar geldik, değil mi? Yapabiliriz."</p>

  <p>"Ama yanlış anladık, Pan. Roger konusunu tamamen yanlış anladık. Ona yardım ediyoruz sandık..." Boğazına bir yumru tıkanmış gibi yutkundu ve Roger'ın hareketsiz yüzünü beceriksizce öptü, defalarca. "Yanlış anladık."</p>

  <p>"Bir dahaki sefere her şeyi gözden geçirir ve aklımıza gelebilecek her soruyu sorarız o zaman. Bir dahaki sefere daha iyisini yaparız."</p>

  <p>"Üstelik yalnız oluruz. Iorek Byrnison arkamızdan gelip bize yardım edemez. Farder Coram da, Serafina Pekkala da, Lee Scoresby de, hiç kimse."</p>

  <p>"Öyleyse sadece biz. Fark etmez. Nasılsa yalnız değiliz; şey gibi... "</p>

  <p>Lyra onun Tony Makarios gibi değiliz demek istediğini biliyordu; Bolvangar'daki o zavallı kayıp cinler gibi değiliz; biz hâlâ tek bir varlığız; ikimiz, biriz.</p>

  <p>"Ve aletiyometre de var," dedi Lyra. "Evet. Sanırım yapmamız gerekir, Pan. Yukarı gideceğiz ve Toz'u arayacağız, bulduğumuz zaman da ne yapmak gerektiğini anlarız."</p>

  <p>Roger'ın bedeni hareketsiz halde kollarında yatıyordu. Onu usulca yere bıraktı.</p>

  <p>"Ve yaparız," dedi.</p>

  <p>Arkasını döndü. Gerilerinde acı ve ölüm ve korku uzanıyordu; önlerinde ise kuşku ve tehlike ve pek derin sular vardı. Ama yalnız değillerdi.</p>

  <p>Lyra ile cini doğdukları dünyaya sırtlarını döndüler, güneşe baktılar ve gökyüzüne yürüdüler.</p>
</body>
</html>
