<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2 class="sigil_not_in_toc" style="text-align: right"><b>2</b></h2>

  <h2 id="sigil_toc_id_3" style="text-align: right;"><b>Kuzey Fikri</b></h2>

  <p>"Lord Asriel," dedi Başkan ağır ağır ve ilerleyerek onun elini sıktı. Lyra saklandığı yerden onun gözlerini kolladı ve sahiden de bir an masaya, Tokay'ın olduğu yere kaydıklarını gördü.</p>

  <p>"Başkan," dedi Lord Asriel. "Yemeğinizi bölemeyecek kadar geç geldim, ben de kendimi buraya buyur ettim. Merhaba, Rektör Yardımcısı. Sizi sıhhat ve afiyette gördüğüme sevindim. Lütfen bu kaba saba halimi bağışlayın, henüz indim. Evet, Başkan, Tokay gitti. Sanırım şu anda üzerinde duruyorsunuz. Kapıcı masadan aşağı düşürdü, ama benim kabahatimdi. Merhaba, Vaiz. Son tezinizi büyük ilgiyle okudum."</p>

  <p>Vaiz'le birlikte uzaklaşarak Lyra'nın Başkan'ın yüzünü tam olarak görebilmesini sağladı. Başkan duygularını belli etmiyordu, ama omuzundaki cin tüylerini karıştırıyor ve tedirgin tedirgin, ayağını değiştirip duruyordu.</p>

  <p>Lord Asriel odaya hakim olmuştu bile ve Başkan'ın kendi bölgesinde, Başkan'a kibar davranmaya dikkat etse de, iktidarın kimde olduğu belliydi.</p>

  <p>Âlimler konuğa hoş geldin diyerek odaya girdiler. Kimi masanın çevresine oturdu, kimi koltuklara yerleşti ve çok geçmeden havayı bir konuşma uğultusu sardı. Lyra tahta sandık, perde ve lambanın onları fena halde meraklandırdığını görebiliyordu. Âlimler'i iyi tanırdı: Kütüphaneci'yi, Rektör Yardımcısı'nı, Araştırmacı'yı ve diğerlerini; onlar ömrü boyunca çevresinde olmuş, ders vermiş, sopa çekmiş, teselli etmiş, küçük armağanlar sunmuş, onu bahçedeki meyve ağaçlarının civarından kovalamış adamlardı; aile niyetine nesi varsa, onlardı. Eğer bir ailenin nasıl bir şey olduğunu bilseydi, onda hakiki bir aileymiş hissi bile uyandırabilirlerdi; öte yandan, ailenin ne olduğunu bilseydi eğer, bu hissi Kolej hizmetkarları için duyması daha akla yakındı. Alimler'in, onların arasına tesadüfen bırakılmış yarı yabani yarı uygar bir kızın hisleriyle ilgilenmekten daha önemli işleri vardı.</p>

  <p>Başkan küçük gümüş ısıtma kabının altındaki ispirto lambasını yaktı, biraz tereyağı ısıttı ve altı tane haşhaş kellesi kesip tereyağının içine attı. Bir ziyafetten sonra hep haşhaş ikram edilirdi: zihni berraklaştırıp dile kuvvet vererek zengin bir sohbet sağlıyordu. Başkan'ın haşhaşları bizzat pişirmesi adettendi.</p>

  <p>Eriyen yağın cızırtısını ve konuşmaların mırıltısını dinleyen Lyra, biraz daha rahatlamak için kıpırdandı. Büyük bir dikkatle cüppelerden birini -boylu boyunca kürk- askısından adı ve gardırobun zeminine koydu.</p>

  <p>"Kaşındıran, eski bir tane seçmeliydin," diye fısıldadı Pantalaimon. "Fazla rahat edersen uyuyakalırsın."</p>

  <p>Kız, "Uyursam eğer, beni uyandırmak senin görevin," diye cevap verdi.</p>

  <p>Oturup konuşmaları dinledi. Çok da sıkıcıydı hani; hemen hemen tümüyle politika, üstelik Londra politikası üzerine. Şöyle Tatarlar hakkında heyecanlı bir şey yoktu. Kızaran haşhaş ve duman-yaprağı kokusu, gardırop kapılarından hoş bir şekilde içeri süzülüyordu, Lyra birkaç kez başının düştüğünü fark etti. Ama sonunda birisinin masaya hafifçe vurduğunu duydu. Sesler kesildi, sonra da Başkan konuştu.</p>

  <p>"Beyler," dedi. "Lord Asriel'e hoş geldiniz derken, hepimiz adına konuştuğumdan eminim. Ziyaretleri enderdir, ama her zaman son derece değerlidir ve anladığım kadarıyla bu akşam bize gösterecek özellikle ilginç bir şeyi var. Hepimizin bildiği gibi, büyük bir siyasi gerginlik döneminde yaşıyoruz; Lord Asriel'in yarın sabah White Hall'da olması gerekiyor, bir tren buradaki konuşmamız biter bitmez onu Londra'ya götürmek için istim üzerinde bekliyor. Vaktimizi akıllıca kullanmalıyız. O konuşmasını bitirince, bazı sorular olacak sanırım. Lütfen sorularınız kısa ve anlamlı olsun. Lord Asriel, başlamak ister miydiniz?"</p>

  <p>"Teşekkür ederim, Başkan," dedi Lord Asriel. "Önce, size gösterecek slaytlarım var. Rektör Yardımcısı, sanırım en iyi buradan görürsünüz. Belki de Başkan gardırobun yanındaki koltuğa oturmak ister."</p>

  <p>Lyra, amcasının becerikliliği karşısında şaştı kaldı. İhtiyar Rektör Yardımcısı neredeyse kördü, bu yüzden de ona perdenin yakınında yer açmak düşünceli bir hareketti, ama bu aynı zamanda Başkan'ın Kütüphaneci'nin yanında, Lyra'nın çömelip oturduğu gardırobun neredeyse bir metre yakınında oturması anlamına geliyordu. Başkan koltuğa yerleşirken, Lyra onun mırıldandığını duydu:</p>

  <p>"Şeytan! Şaraptan haberi vardı, eminim."</p>

  <p>Kütüphaneci de mırıldanarak cevap verdi. "Fon isteyecek. Eğer oylama yapmaya mecbur bırakırsa?"</p>

  <p>"Böyle bir şey yaparsa, biz de bütün konuşma becerimizle tam tersini savunmalıyız."</p>

  <p>Lord Asriel onu kuvvetle pompalayınca, fanuslu fener tıslamaya başladı. Lyra, üzerinde parlak beyaz bir dairenin parlamaya başladığı perdeyi görebilmek için biraz kımıldadı. Lord Asriel, "Biri lambayı kapatabilir mi?" diye seslendi.</p>

  <p>Âlimler'den biri kalkıp kapattı, oda karardı.</p>

  <p>Lord Asriel konuşmaya başladı:</p>

  <p>"Bazılarınızın bildiği gibi on iki ay önce Laponya Kralı'na ilişkin bir diplomatik görev nedeniyle, Kuzey'e doğru yola çıktım. Hiç değilse, öyleymiş gibi davrandım. Aslında amacım daha da kuzeye, dosdoğru buzlara gitmek, Grumman keşif seferine ne olduğunu öğrenmeye çalışmaktı. Grumman'ın Berlin akademisine gönderdiği son mesajlardan birinde, yalnızca Kuzey Ülkeleri'nde görülen belli bir doğal fenomenden söz ediliyordu. Hem bunu araştırmaya, hem de Grumman hakkında ne öğrenebilirsem öğrenmeye kararlıydım. Ama size göstereceğim ilk resmin, bunların ikisiyle de doğrudan bir ilgisi yok."</p>

  <p>Ve ilk slaytı çerçeveye koyup, adesenin arkasına kaydırdı. Keskin siyah beyaz kontrastlı, daire şeklinde bir fotogram perdede belirdi. Dolunayda gece çekilmiş, orta mesafede, çevresinde birikmiş ve damına yığılmış karların içinde duvarları kapkara görünen ahşap bir kulübeyi gösteriyordu. Kulübenin yanında, Lyra'nın gözüne Yarnton yolundaki Anbarik Park'tan çıkmış gibi gelen bir dizi felsefe aleti duruyordu: antenler, teller, porselen izolatörler, hepsi ay ışığında parlıyordu ve kalın bir don tabakasıyla kaplanmışlardı. Önde, giysisinin derin kukuletası içinde yüzü hayal meyal görünen kürklü bir adam duruyordu, eli selam verirmiş gibi kalkmıştı. Yanında daha küçük biri dikiliyordu. Ay ışığı her şeyi aynı solgun ışıltıyla yıkıyordu.</p>

  <p>"O fotogram standart bir gümüş nitrat emülsiyonuyla çekildi," dedi Lord Asriel. "Şimdi başka bir tanesine bakmanızı istiyorum, aynı yerde sadece bir dakika sonra, özel olarak hazırlanmış yeni bir emülsiyonla çekildi."</p>

  <p>İlk slaytı çıkardı ve çerçeveye başka bir tane koydu. Bu daha karanlıktı; sanki ay ışığı süzülüp çıkarılmış gibiydi. Ufuk da, kulübenin karanlık şekli ve karla kaplı damı da hâlâ göze çarpıyordu, ama aletlerin karmaşıklığı karanlıkta kaybolmuştu. Ne var ki, adam tamamen değişmişti: ışıkla yıkanmıştı ve yukarı kalkmış elinden bir parıldayan zerrecikler pınarı akıyor gibiydi.</p>

  <p>"O ışık," dedi Vaiz, "yukarı mı çıkıyor, aşağı mı iniyor?" "Aşağı iniyor," dedi Lord Asriel, "ama ışık değil. Toz."</p>

  <p>Söyleyişindeki bir şey, Lyra'nın tozu büyük harfle hayal etmesine yol açmıştı, sanki bu sıradan toz değilmiş gibi. Âlimler'in tepkisi de duygularını doğruladı, çünkü Lord Asriel'in sözleri ani ve toplu bir sessizliğe, arkasından da inanmazlık dolu iç çekişlere neden olmuştu.</p>

  <p>"Ama nasıl-"</p>

  <p>"Eminim ki-"</p>

  <p>"Olamaz-"</p>

  <p>"Beyler!" diye yükseldi Vaiz'in sesi. "Bırakın da Lord Asriel açıklasın."</p>

  <p>"Toz bu," diye tekrarladı Lord Asriel. "Plakada ışık gibi çıktı, çünkü Toz zerrecikleri bu emülsiyonu, fotonların gümüş nitrat emülsiyonunu etkilemesi gibi etkiliyor. Keşif heyetim Kuzey'e kısmen de bunu denemek için gitmişti. Gördüğünüz gibi, adamın şekli mükemmelen görünür halde. Şimdi de onun solundaki şekle bakmanızı istiyorum."</p>

  <p>Daha küçük olan flu şekle işaret etti.</p>

  <p>"Ben onu adamın cini sandım," dedi Araştırmacı.</p>

  <p>"Hayır. Cini o sırada yılan biçiminde boynuna dolanmıştı. O hayal meyal gördüğünüz şekil, bir çocuğa ait."</p>

  <p>"Koparılmış bir çocuk mu-?" dedi biri ve lafını yarım bırakma şekli, bunun dile getirilmemesi gereken bir şey olduğunu bildiğini gösteriyordu.</p>

  <p>Keskin bir sessizlik oldu.</p>

  <p>Sonra Lord Asriel sükunetle, "Bütün bir çocuk," dedi. "Ki, Toz'un doğasını düşünecek olursak, mesele tam da bu zaten, değil mi?"</p>

  <p>Birkaç saniye hiç kimse konuşmadı. Sonra Vaiz'in sesi geldi.</p>

  <p>"Ah," dedi, doya doya içtikten sonra bardağını bırakıp, tuttuğu nefesini salıveren susamış bir adam gibi. "Ve Toz dereleri... "</p>

  <p>"—gökten geliyor ve onu ışığa benzeyen bir şeyle yıkıyor. Bu resme istediğiniz kadar yakından bakabilirsiniz: Giderken bunu size bırakacağım. Bunu size, bu yeni emülsiyonun etkisini sergilemek için gösteriyorum. Şimdi de başka bir resim göstermek istiyorum."</p>

  <p>Slaytı değiştirdi. Bir sonraki resim de gece çekilmişti, ama bu sefer ay ışığı yoktu. Ön planda, ufkun önünde siluetleri soluk bir şekilde görünen küçük bir çadır grubu görünüyordu, yanlarında ise düzensiz bir yığın halinde duran tahta kutularla bir kızak vardı. Ama resmin en ilginç yanı, gökyüzündeydi. Işık dereleri ve peçeleri, yüzlerce mil yükseklikte görünmez kancalara ilmeklenmiş perdeler gibi havada asılı duruyor ya da hayal edilmez bir rüzgarın akışıyla yana doğru savruluyorlardı.</p>

  <p>"Bu da ne?" dedi Rektör Yardımcısı'nın sesi.</p>

  <p>"Aurora'nın bir resmi."</p>

  <p>"Çok iyi bir fotogram," dedi Palmeria Profesörü. "Gördüklerimin en iyilerinden."</p>

  <p>İhtiyar Müzik Sorumlusu'nun titrek sesi, "Cehaletimi mazur görün," dedi, "ama Aurora'nın ne olduğunu biliyorduysam bile, unutmuşum dedikleri şey bu mu?"</p>

  <p>"Evet. Birçok adı var. Elektrik yüklü zerrecikler ile yoğun ve olağanüstü güçlü güneş ışınlarının fırtınalarından oluşuyor -kendi kendilerine görünmüyorlar, ama atmosferle etkileşince bu parlak ışımaya neden oluyorlar.</p>

  <p>Zaman olsaydı, size renkleri göstermek için bu slaytı boyatırdım: en çok soluk yeşille gül pembesi, o perde gibi şeyin alt kenarında da bir nebze kırmızı. Bu, sıradan emülsiyonla çekildi. Şimdi de özel emülsiyonla çekilmiş bir resme bakmanızı istiyorum."</p>

  <p>Slaytı çıkardı. Lyra Başkan'ın usulca, "Eğer oylamaya zorlarsa," dediğini duydu, "ikamet maddesine atıfta bulunmaya çalışabiliriz. Son elli iki haftanın otuzunda Kolej'de kalmadı."</p>

  <p>Kütüphaneci de mırıldanarak cevap verdi. "Vaiz şimdiden onun tarafında... "</p>

  <p>Lord Asriel, fanuslu fener çerçevesine yeni bir slayt koydu. Bu da aynı sahneyi gösteriyordu. Daha önceki iki resimde olduğu gibi, sıradan ışıkta görünür halde olan hatların büyük kısmı bunda daha solgundu, gökteki ışın perdelerinin de.</p>

  <p>Ancak Aurora'nın ortasında, karanlık peyzajın çok yükseğinde, Lyra somut bir şey görebiliyordu. Daha iyi görmek için yüzünü çatlağa bastırdı, perdenin yakınındaki Âlimler'in de öne eğildiklerini görebiliyordu. Bakarken hayreti giderek arttı, çünkü gökyüzünde bir şehrin hiçbir şüpheye yer bırakmayan silueti vardı: kuleler, kubbeler, duvarlar... Binalar ve sokaklar, havada asılı! Az daha hayretten nefesi kesilecekti.</p>

  <p>Cassington Âlimi, "Bu bir... şehre benziyor," dedi.</p>

  <p>"Aynen öyle," dedi Lord Asriel.</p>

  <p>"Başka bir dünyada bir şehir, kuşkusuz, değil mi?" dedi Dekan, sesinde küçümsemeyle.</p>

  <p>Lord Asriel onu duymazdan geldi. Âlimler'in bir kısmı, sanki tek boynuzlu at görmeden onun varlığı hakkında risaleler yazmışlar da önlerine yeni yakalanmış canlı bir tek boynuzlu at örneği getirilmiş gibi, heyecanla kıpırdandı.</p>

  <p>"Bu Barnard-Stokes meselesi mi?" diye sordu Palmeria Profesörü. "O, değil mi?"</p>

  <p>"Ben de bunu anlamak istiyorum," dedi Lord Asriel.</p>

  <p>Aydınlatılmış perdenin yanına doğru durdu. Lyra onun kara gözlerinin, Aurora'nın slaytına bakan Âlimler'i araştırırcasına süzüşünü görebiliyordu, yanındaki cininin gözlerinin yeşil parıltısını da. Bütün saygın başlar, öne doğru uzanmıştı, gözlükler parlıyordu; sadece Başkan ile Kütüphaneci, kafa kafaya vermiş, koltuklarında arkaya yaslanmışlardı.</p>

  <p>Vaiz, "Grumman keşif seferinin başına ne geldiğini araştırdığınızı söylüyordunuz, Lord Asriel," diyordu. "Dr. Grumman da bu fenomeni mi araştırıyordu?"</p>

  <p>"Öyle olduğuna inanıyorum, bu konuda hayli bilgisi olduğuna da inanıyorum. Ama ne olduğunu bize söyleyemeyecek, çünkü öldü."</p>

  <p>"Olamaz!" dedi Vaiz.</p>

  <p>"Korkarım öyle, işte kanıtı da burada."</p>

  <p>Lord Asriel'in talimatıyla daha genç Âlimler'den iki üç tanesi odanın önündeki tahta sandığı taşırken İstirahat Odası'nda heyecan dolu bir kaygı dalgası gezindi. Lord Asriel son slaytı çıkardı, ama fenerli fanusu yanar halde bıraktı ve daire şeklindeki ışığın oluşturduğu dramatik parıltıda sandığı açmak için eğildi. Lyra nemli tahtadan çıkan çivilerin gıcırtısını duydu. Başkan bakmak için ayağa kalkmıştı, Lyra'nın önünü kapatıyordu. Amcası yeniden konuştu.</p>

  <p>"Hatırlarsanız, Grumman'ın keşif heyeti on sekiz ay önce ortadan kaybolmuştu. Alman Akademisi onu, manyetik kutba varacak kadar kuzeye gidip birtakım semavi gözlemler yapsın diye yollamıştı. İşte bu seyahatte, az önce gördüğümüz tuhaf fenomeni gözledi. Bundan kısa süre sonra da ortadan kayboldu. Kaza geçirdiği ve bunca zamandır cesedinin buz tabakasındaki bir yarıkta yattığı varsayıldı. Aslında, ortada kaza falan yok."</p>

  <p>"Ne var orada?" dedi Dekan. "Vakumlu bir kap mı?"</p>

  <p>Lord Asriel önce cevap vermedi. Lyra madeni klipslerin açılışını duydu, bir de bir kaba hızla dolan havanın tıslamasını, sonra bir sessizlik oldu. Ama sessizlik uzun sürmedi. Bir iki saniye sonra Lyra karmakarışık bir uğultunun patlak verdiğini duydu: dehşet çığlıkları, yüksek sesle protestolar, öfke ve korkuyla yükselmiş sesler.</p>

  <p>"Ama ne ki-"</p>

  <p>"—insan denemez buna-"</p>

  <p>"—ama bu-"</p>

  <p>"—ne olmuş ona öyle?"</p>

  <p>Başkan'ın sesi hepsinin üstünde yükseldi.</p>

  <p>"Lord Asriel, Tanrı adına, orada ne var?"</p>

  <p>"Bu, Stanislaus Grumman'ın başı," dedi Lord Asriel'in sesi.</p>

  <p>Lyra, seslerin kargaşası arasında, birinin sıkıntı dolu anlaşılmaz sesler çıkararak, sendeleye sendeleye kapıya gittiğini ve dışarı çıktığını duydu. Onların gördüğünü görebilseydim keşke diye düşündü.</p>

  <p>Lorda Asriel, "Cesedini Svalbard açıklarındaki buzda muhafaza edilmiş halde buldum," dedi. "Başını, katilleri bu hale getirmişti. Karakteristik kafa derisi yüzme yöntemini fark edeceksiniz. Bu size tanıdık geliyordur sanıyorum, Rektör Yardımcısı."</p>

  <p>İhtiyar adam, "Tatarlar'ın bunu yaptığını gördüm," derken sesi titremiyordu. "Sibirya ve Tunguska yerlileri arasında rastlanan bir tekniktir. Tabii oradan Skraeling ülkelerine yayıldı, ama anladığım kadarıyla şimdi Yeni Danimarka'da yasaklanmış. Daha yakından bakabilir miyim, Lord Asriel?"</p>

  <p>Kısa bir sessizlikten sonra, yeniden konuştu.</p>

  <p>"Gözlerim çok iyi görmüyor, buz da kirli, ama bana öyle geliyor ki, kafatasının tepesinde bir delik var. Haklı mıyım?"</p>

  <p>"Haklısınız."</p>

  <p>"Kafa delme mi?"</p>

  <p>"Kesinlikle."</p>

  <p>Bu doğrulama, bir heyecan mırıltısı yarattı. Lyra, Başkan önünden çekilince yeniden görebildi. İhtiyar Rektör Yardımcısı, fanuslu fenerin daire şeklindeki ışığında, koca bir buz blokunu gözlerinin yakınına getirmişti. Lyra da içindeki nesneyi görebildi: insan başı olduğu güçlükle anlaşılan kanlı bir yumru. Pantalaimon, kederiyle Lyra'yı etkileyerek çevresinde kanat çırptı.</p>

  <p>"Şişşt," diye fısıldadı Lyra. "Dinle."</p>

  <p>Dekan kızgın bir sesle, "Dr. Grumman vaktiyle bu Kolej'in âlimiydi," dedi.</p>

  <p>"Tatarlar'ın eline düşmek-"</p>

  <p>"Ama o kadar kuzeyde, ha?"</p>

  <p>"Herkesin sandığından daha da fazla ilerlemiş olmalılar!"</p>

  <p>"Svalbard yakınlarında buldum dediniz, öyle mi?" dedi Dekan.</p>

  <p>"Öyle."</p>

  <p>"Yani, bu işte panserbjørnenin parmağı olduğu sonucunu mu çıkarmamız gerekiyor?"</p>

  <p>Lyra o kelimeyi anlamadı, ama belli ki Âlimler anlamıştı.</p>

  <p>Cassington Âlimi kararlı bir sesle, "İmkansız," dedi.</p>

  <p>"Asla bu şekilde davranmaz onlar."</p>

  <p>"Öyleyse sen Iofur Raknison'ı tanımıyorsun," dedi, kendi de kuzey bölgelerine birkaç keşif seferi yapmış olan Palmeria Profesörü. "İnsanların kafa derisini Tatar usulü yüzmeye başladığını duysam hiç şaşmam."</p>

  <p>Lyra yeniden, gözlerinde eğlendiğini göstereren müstehzi bir parıltıyla Âlimler'i gözleyen ve hiçbir şey söylemeyen amcasına baktı.</p>

  <p>"Iofur Raknison da kim?" dedi biri.</p>

  <p>"Svalbard kralı," dedi Palmeria Profesörü. "Evet, doğru, panjerbjørne'den biri. Bir tür gaspçı; tahta entrikayla çıktı, ya da ben öyle anladım; ama güçlüdür, budala değildir, her ne kadar bazı gülünç özentileri olsa da -ithal edilmiş mermerden bir saray yaptırmak- üniversite dediği bir şey kurmak gibi-"</p>

  <p>"Kimin için? Ayılar için mi?" diye sordu biri, herkes güldü.</p>

  <p>Ama Palmerialı Profesör devam etti. "Her şeye rağmen, size derim ki Iofur Raknison bunu Grumman'a yapabilecek biridir. Öte yandan, gerekirse eğer, iltifat etmek suretiyle hayli farklı davranması sağlanabilir."</p>

  <p>"Ve sen bunun yordamını biliyorsun, öyle mi, Trelawney?" dedi Dekan alaycı alaycı.</p>

  <p>"Elbette biliyorum. Her şeyden çok ne istiyor, biliyor musunuz? Fahri unvandan da fazla? Bir cin istiyor! Ona bir cin vermenin yolunu bulun, sizin için her şeyi yapar." Âlimler kahkahayla güldü.</p>

  <p>Lyra bunları şaşkınlık içinde izliyordu: Palmeria Profesörü'nün dediklerinin hiçbir anlamı yoktu. Ayrıca, kafa derisi yüzme, ve o esrarengiz Toz hakkında daha fazla şeyler duymak için sabırsızlanıyordu.</p>

  <p>Ama hayal kırıklığına uğradı, çünkü Lord Asriel buluntularla resimlerini göstermeyi bitirmişti ve konuşma çok geçmeden başka bir keşif seferi hazırlaması için ona para verip vermemeleri gerektiği şeklinde bir Kolej münakaşasına dönüştü. Onlar lafı birbirlerinin ağzından alarak tartışırken, Lyra gözlerinin kapandığını hissetti. Çok geçmeden mışıl mışıl uyuyordu, Pantalaimon da en sevdiği uyuma biçimi olan ermin biçimini almış, onun boynuna dolanmıştı.</p>

  <p>Birisi omuzunu dürtünce yerinden sıçrayarak uyandı.</p>

  <p>"Sesini çıkarma," dedi amcası. Gardırop kapısı açıktı, o da ışık arkasından gelecek şekilde çömelmişti. "Hepsi gitti, ama hâlâ etrafta birkaç hizmetkar var. Şimdi yatak odana git ve kimseye de bundan bahsetmemeye dikkat et."</p>

  <p>Kız uykulu uykulu, "Size para vermeye mi karar verdiler?" diye sordu.</p>

  <p>"Evet."</p>

  <p>"Toz nedir?" diye sordu Lyra, onca zaman sıkışık kaldıktan sonra yerinde doğrulmaya çalışarak.</p>

  <p>"Seninle ilgisi yok."</p>

  <p>"Var işte. Eğer benim gardıropta casusluk yapmamı istiyorsanız, ne hakkında casusluk yaptığımı da söylemelisiniz. Adamın başını görebilir miyim?"</p>

  <p>Pantalaimon'un beyaz ermin kürkü kabardı: Lyra onun boynunu gıdıkladığını hissetti. Lord Asriel kabaca güldü.</p>

  <p>"İğrençlik etme," dedi ve slaytlarıyla örnek kutusunu paketlemeye koyuldu. "Başkan'a dikkat ettin mi?"</p>

  <p>"Evet. İlk olarak şaraba baktı."</p>

  <p>"İyi. Ama onu şimdilik baltaladım. Sana söyleneni yap ve yatağına git."</p>

  <p>"Ama siz nereye gidiyorsunuz?"</p>

  <p>"Kuzey'e dönüyorum. On dakika içinde yola çıkacağım."</p>

  <p>"Ben de gelebilir miyim?"</p>

  <p>Lord Asriel yaptığı işi bıraktı ve ona sanki ilk kez bakıyormuş gibi baktı. Cini de büyük sarı leopar gözlerini Lyra'ya çevirmişti. Kız, ikisinin gözlerinin yoğun bakışı altında kızardı. Ama o da kızgın kızgın, bu bakışları iade etti.</p>

  <p>Amcası sonunda, "Senin yerin burası," dedi.</p>

  <p>"Ama niye? Benim yerim niye burasıymış? Niye sizinle birlikte Kuzey'e gelemiyorum? Kuzey Işıkları'nı, ayıları, aysbergleri ve diğer şeyleri görmek istiyorum. Toz'un ne olduğunu bilmek istiyorum. Bir de o havadaki şehir.</p>

  <p>Orası başka bir dünya mı?"</p>

  <p>"Gelmiyorsun, çocuk. Bunu kafandan çıkar. Çok tehlikeli bir dönemdeyiz. Sana söyleneni yapıp yatağına git. İyi bir kız olursan, Eskimolar'ın üzerine oyma yaptığı bir mors dişi getiririm sana. Artık tartışma, yoksa kızacağım."</p>

  <p>Ve cini öyle derin ve vahşi bir gümbürtüyle homurdandı ki, Lyra birden o dişlerin boğazına geçmesinin nasıl bir şey olacağını fark etti.</p>

  <p>Dudaklarını sıktı, kaşlarını çatarak amcasına ters ters baktı. Adam vakum şişesindeki havayı pompalayarak çıkartıyordu, onun bakışını fark etmedi; varlığını şimdiden unutmuş gibiydi. Tek kelime etmeden, ama dudakları sıkılı ve gözleri kısılı, kız ve cini odadan çıkıp yatağa gittiler.</p>

  <p>Başkan ve kütüphaneci eski dost ve müttefiktiler. Çetin bir olayın ardından birer bardak brantwijn içip birbirlerini teselli etmeyi alışkanlık haline getirmişlerdi. Bu yüzden de, Lord Asriel'i uğurladıktan sonra, Başkan Evi'ne gittiler ve perdeleri çekilmiş, ateşi tazelenmiş çalışma odasına yerleştiler; cinleri dizlerinde ya da omuzlarındaki aşina yerlerine oturmuş halde, az önce neler olduğunu gözden geçirmeye hazırlandılar.</p>

  <p>Kütüphaneci, "Şarap meselesini bildiğine sahiden inanıyor musun?" diye sordu.</p>

  <p>"Elbette biliyordu. Nasıl olduğu konusunda hiçbir fikrim yok, ama biliyordu ve o sürahiyi de o döktü. Tabii o döktü."</p>

  <p>"Kusuruma bakma ama Başkan, rahatladığımı bil.</p>

  <p>"Elimde değil. Hiç hoşuma gitmemişti o fikir…"</p>

  <p>"Onu zehirleme fikri mi?"</p>

  <p>"Evet. Cinayet fikri."</p>

  <p>"Bu fikir kimin hoşuna gider ki zaten, Charles? Mesele bunu yapmanın yapmamaktan daha kötü olup olmadığıydı. Neyse, bir tür ilahi takdir araya girdi ve olmadı. Ben sadece senin omuzlarına da böyle bir bilginin yükünü yıktığıma üzülüyorum."</p>

  <p>"Hayır, hayır," diye karşı çıktı Kütüphaneci. "Ama keşke bana daha fazlasını söyleseydin."</p>

  <p>Başkan bir an suskun kaldı, sonra, "Evet, belki de öyle yapmalıydım," dedi. "Aletiyometre, Lord Asriel bu araştırmayı sürdürürse dehşet verici sonuçları olacağı konusunda uyarıda bulunuyor. Her şey bir yana, çocuk da işin içine çekilecek ve ben onu mümkün olduğu sürece emniyette tutmak istiyorum."</p>

  <p>"Lord Asriel'in işinin Yüksek Disiplin Divanı'nın şu yeni girişimiyle bir ilintisi var mı? Hani, şu Adak Meclisi dedikleri şeyle?"</p>

  <p>"Lord Asriel mi? Yok canım! Tersine. Aslında, Adak Meclisi de tam olarak Yüksek Divana bağlı sayılmaz. Yarı özel bir girişim. Başında Lord Asriel'i hiç sevmeyen biri var. İkisinin arasında, Charles, ürperiyorum."</p>

  <p>Kütüphaneci buna susarak karşılık verdi. Papa John Calvin Papalık makamını Cenevre'ye taşıyıp Yüksek Disiplin Divan'ını kurdu kuralı, Kilise'nin hayatın her yanı üzerindeki gücü mutlak olmuştu. Calvin'in ölümünden sonra Papalık'ın kendisi de ortadan kaldırılmıştı ve onun yerine hepsine birden Majisteryum denen bir mahkemeler, kolejler ve konseyler kördüğümü türemişti. Bu orsanlar her zaman birlik halinde de değillerdi; bazen aralarında şiddetli bir rekabet gelişirdi. Bir önceki yüzyılın büyük bölümünde bunların en güçlüsü Piskoposlar Koleji olmuştu, ama son yıllarda Yüksek Disiplin Divanı, bütün Kilise organlarının en faal ve en korkulanı olarak, onun yerini almıştı.</p>

  <p>Ama Majisteryum'un bir başka bölümünün koruması altında bağımsız organların gelişmesi daima mümkündü ve Kütüphaneci'nin sözünü ettiği Adak Meclisi de bunlardan biriydi. Kütüphaneci kurul hakkında pek fazla bir şey bilmese de duydukları hoşuna gitmemiş ve onu korkutmuştu, Başkan'ın endişelerini tamamen anlıyordu.</p>

  <p>Bir dakika kadar sonra, "Palmeria Profesörü birinin adını verdi," dedi. "Barnard-Stokes muydu? Nedir bu Barnard-Stokes meselesi?"</p>

  <p>"Ah, o bizim alanımız değil, Charles. Anladığım kadarıyla, Kutsal Kilise iki dünya olduğunu öğretiyor: gördüğümüz, duyduğumuz ve dokunduğumuz her şeyi içeren dünya ve bir başka dünya, cennet ile cehennemin ruhani âlemi. Barnard ve Stokes bu dünya gibi, cennet ya da cehennem olmayan, maddi ve günahkar olan birçok başka dünyanın varlığını öneren iki -nasıl desem?- dinden dönmüş tanrıbilimciydi. Bu dünyalar oracıktalar, yakında, ama görünmüyorlar ve onlara ulaşılmıyor. Kutsal Kilise, doğal olarak bu nefret verici sapkınlığı onaylamadı ve Barnard ile Stokes susturuldu.</p>

  <p>"Ama Majisteryum adına ne kadar üzücü olsa da, başka dünya kuramının sağlam matematiksel kanıtları varmış gibi görünüyor. Ben onlarla hiç ilgilenmedim, ama Cassington Âlimi sağlam olduklarını söyledi."</p>

  <p>"Ve şimdi de Lord Asriel bu başka dünyalardan birinin resmini çekmiş," dedi Kütüphaneci. "Biz de ona gidip bu dünyayı arasın diye fon sağladık. Anlıyorum."</p>

  <p>"Öyle sayılır. Adak Meclisi ile güçlü hamilerine Jordan Koleji sapkınlığın önde gelen bir destekçisiymiş gibi görünecek. Ve Charles, benim de Yüksek Disiplin Divanı ile Adak Meclisi arasında bir denge muhafaza etmem gerekiyor; bu arada, çocuk da büyüyor. Onu unutmuş olamazlar. Er geç bu işe bulaşacaktı. Ama şimdi, ben onu korumak istesem de, istemesem de dahil olacak."</p>

  <p>"Bunu nereden biliyorsun, Tanrı aşkına? Gene aletiyometre mi?"</p>

  <p>"Evet. Lyra'nın da burada oynayacak bir rolü var, üstelik belli başlı bir rol. Kaderin cilvesine bakın ki, hepsini ne yaptığının farkına varmadan yapması gerekiyor. Ama ona yardım etmek mümkün ve eğer Tokay planım başarıya ulaşsaydı bir süre daha güvende olurdu. Onu Kuzey yolculuğunu yapmaktan esirgemek isterdim. Her şeyden çok da ona bunu açıklamak isterdim... "</p>

  <p>"Dinlemez ki," dedi Kütüphaneci. "Ben onun huyunu çok iyi bilirim. Lyra'ya ciddi bir şey söylemeye kalk, beş dakika yarım kulakla dinler sonra kıpırdanmaya başlar. Bir daha ki sefere onu sınayınca da bir bakarsın, tümünü unutmuş."</p>

  <p>"Ya ona Toz'dan söz edersem? Bunu da dinlemez mi dersin?"</p>

  <p>Kütüphaneci böyle bir ihtimalin ne kadar zayıf olduğunu gösteren bir ses çıkardı.</p>

  <p>"Ne diye dinlesin ki?" dedi. "Uzaklardaki bir tanrıbilim bilmecesi sağlıklı ve düşüncesiz bir çocuğu neden ilgilendirsin?"</p>

  <p>"Yaşaması gerekenler yüzünden. Bunların bir kısmına büyük bir ihanet de dahil... "</p>

  <p>"Kimmiş ona ihanet edecek olan?"</p>

  <p>"Hayır, hayır, en hüzün verici olan bu: ihanet edecek kişi o ve bu korkunç bir tecrübe olacak. Bunu bilmemesi gerekiyor, tabii, ama Toz meselesini bilmemesi için hiçbir neden yok. Ve yanılıyor da olabilirsin, Charles; pekala ilgilenebilir, eğer ona basit bir şekilde açıklanırsa. Ve bu ona daha sonraları yardımcı da olabilir. En azından benim onun için daha az endişe duymama yardımı olur."</p>

  <p>"Yaşlıların görevi budur," dedi Kütüphaneci. "Gençler hesabına endişe duymak. Gençlerin görevi de, yaşlıların endişesine burun kıvırmaktır."</p>

  <p>Biraz daha oturdular, sonra ayrıldılar, çünkü saat geç olmuştu ve onlar yaşlı ve endişeliydiler.</p>
</body>
</html>
