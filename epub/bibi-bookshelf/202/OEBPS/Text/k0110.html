<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2 class="sigil_not_in_toc" style="text-align: right;"><b>7</b></h2>

  <h2 id="sigil_toc_id_8" style="text-align: right;"><b>John Faa</b></h2>

  <p>Lyra şimdi kafasında bir görev edindiği için kendini çok daha iyi hissediyordu. Mrs. Coulter'a yardım etmek de fena değildi, ama Pantalaimon haklıydı: aslında orada doğru dürüst bir iş yapmıyordu, sadece cici bir ev hayvanıydı. Çingan teknesinde ise gerçek iş vardı, Costa Ana da dalga geçmesine hiç meydan vermiyordu. Lyra temizlik yapıyor, etrafı süpürüyor, patates soyuyor, çay demliyordu, pervane milinin yataklarını yağlıyor, pervanenin üzerindeki yosun-kapanını temiz tutuyor, bulaşık yıkıyor, havuz kapaklarını açıyor, demirleme mahallerinde tekneyi bağlıyordu ve birkaç gün içinde sanki çingan olarak doğmuş gibi bu yeni hayatı tamamen benimsemişti.</p>

  <p>Fark etmediği şey ise Costalar'ın, su kıyısı halkının Lyra'ya gösterebileceği olağandışı ilgi işaretlerine karşı her saniye tetikte olduklarıydı. Kendi daha önce fark etmemiş olsa bile o önemliydi ve Mrs. Coulter ile Adak Meclisi'nin onu her yerde arayacağı kesindi. Gerçekten de Tony yoldaki pub'larda yapılan dedikodulardan polisin hiçbir açıklamada bulunmaksızın evlere, çiftliklere inşaat şantiyelerine ve fabrikalara baskınlar düzenlediğini öğrenmişti. Kayıp bir kızı aradıkları yolunda da bir rivayet vardı. Bu da başlı başına tuhaftı, kaybolup da hiç aranmayan onca çocuk düşünülecek olursa. Çinganları da, kara halkını da, gergin ve sinirli bir hal almıştı.</p>

  <p>Costalar'ın Lyra'ya duyduğu ilginin bir başka nedeni daha vardı, ama o bunu birkaç gün sonrasına kadar öğrenemeyecekti.</p>

  <p>Böylece, bir havuz kapağı bekçisinin kulübesini ya da bir kanal limanını geçtikleri zaman, ya da avarelerin takılma ihtimali olan yerlerde, onu güvertenin altında tuttular. Bir seferinde polisin su yolundan gelen bütün tekneleri aradığı ve her iki yönde trafiği durdurduğu bir kasabadan geçtiler. Ama Costa'lar bunun da üstesinden geldi. Ana'nın ranzasının altında gizli bir bölme vardı, polis iki saat süreyle tekneyi sonuç alamadan harman ederken, Lyra burada sıkışmış halde yattı.</p>

  <p>Daha sonra, "İyi ama neden cinleri beni bulmadı?" diye sordu, Ana da ona gizli bölmenin astarını gösterdi: cinler üzerinde uyutucu etkisi olan sedir ağacı tahtası. Gerçekten de Pantalaimon bütün bu süreyi Lyra'nın başının yanında mutlu bir şekilde uyuyarak geçirmişti.</p>

  <p>Costa'ların teknesi ağır ağır, birçok yerde durup, birçok yerden saparak Bataklıklar'a; Doğu Anglia'da bulunan, muazzam göklere ve uçsuz bucaksız bataklara sahip o geniş ve haritası asla tam olarak çıkarılmamış yabanıl araziye yaklaştı. En uzak ucu sığ denizin koyları ve gelgit haliçleriyle, denizin öbür tarafı ise Hollanda ile ayırt edilemez şekilde karışıyordu: Bataklıklar'ın bazı bölümlerinin suyu oraya yerleşen Hollandalılar tarafından boşaltılmış, üzerine setler yapılmıştı. Böylece Bataklıklar'ın dili Felemenk dilinin izleriyle doluydu. Ama suyu asla boşaltılmamış, bitki ekilmemiş ya da yerleşilmemiş, yılanbalıklarının yüzdüğü ve su kuşlarının üşüştüğü, tekinsiz bataklık ateşlerinin yandığı, pusuya yatanların ihtiyatsız seyyahları kandırıp bataklarda felaketlerine çektiği en vahşi merkezi bölgelere gelince, işte çingan halkı hep buralarda toplanmayı güvenli bulmuştu.</p>

  <p>Ve şimdi çingan tekneleri bin tane yılankavi kanaldan ve koydan ve su yolundan, yüzlerce milkarelik bataklık alandaki biraz olsun yüksek tek arazi parçası olan Byanplats'a doğru gidiyordu. Orada, çevresinde kalıcı bir mesken öbeği olan, ahşaptan yapılma kadim bir toplantı binası vardı; ayrıca rıhtımlar, iskeleler ve bir yılan- balığı pazarı da. Çinganlar, ailelerin toplanması anlamına gelen Byankementlemesi için çağrıda bulunulunca su yollarını öyle çok tekne doldururdu ki, güvertelerinde her yönde miller boyunca yürüyebilirdiniz; ya da, öyle derlerdi. Çinganlar Bataklıklar'a hakimdi. Başka hiç kimse buraya girmeye cesaret edemezdi ve çinganlar barışı korur, adilane ticarette bulunurken, kara halkı ardı arkası kesilmeyen kaçakçılığa ve arada bir patlak veren kavgalara göz yumardı. Eğer bir çingan cesedi kıyının aşağılarında sahile sürüklenir ya da bir balık ağına takılırsa, eh - n'olmuş, olup olacağı bir çingan işte.</p>

  <p>Lyra Bataklıklar'da yaşayanların, büyük hayalet köpek Kara Shuck'ı, cadı yağı kabarcıklarından doğan bataklık ateşlerinin hikayelerini, büyülenmiş halde dinledi ve daha Bataklıklar'a varmadan kendine çingan gözüyle bakmaya başladı. Kısa sürede Oxford sesine geri dönmüştü, şimdi de Bataklık-Felemenk kelimeleriyle eksiksiz bir çingan sesi geliştiriyordu. Costa Ana ona birkaç şeyi hatırlatmak durumunda kaldı.</p>

  <p>"Sen çingan değilsin, Lyra. Çalışırsan kendine çingan süsü verebilirsin, ama biz sadece çingan dilinden ibaret değiliz. Derinliklerimiz, kuvvetli akıntılarımız vardır. Biz tepeden tırnağa su insanıyız, sense değilsin, sen ateş insanısın. En çok bataklık ateşine benziyorsun, çingan planında yerin bu; senin ruhunda cadı yağı var. Aldatıcı, işte sen busun, çocuk."</p>

  <p>Lyra incinmişti.</p>

  <p>"Ben kimseyi aldatmadım! Sorun hele... "</p>

  <p>Soracak kimse yoktu, tabii. Costa Ana güldü, ama şefkatle.</p>

  <p>"Sana iltifat ettiğimi görmüyor musun, seni kaz yavrusu?" dedi. Lyra da, anlamasa bile, sakinleşti.</p>

  <p>Byanplats'a vardıklarında akşam olmuştu ve güneş kanlı bir gökyüzünde batmak üzereydi. Alçak ada ve Zaal da aynı etraftaki kümelenmiş binalar gibi ışığın önünde kara kara tümsekler oluşturmuşlardı. Durgun havada incecik dumanlar yükseliyordu ve her yandaki teknelerden kızaran balıkların, yapraksomununun ve jenniver ruhunun kokuları geliyordu.</p>

  <p>Tekneyi Zaal'a yakın bir yere, Tony'nin kuşaklardan beri aileleri tarafından kullanıldığını söylediği bir demirleme yerine bağladılar. Derken Costa Ana, tavayı faaliyete geçirdi, içinde iki tane tombul yılanbalığı tıslayıp yağlar saçıyordu, patatestozu için çaydanlığı da ateşe koydu.</p>

  <p>Tony ile Kerim saçlarını yağladılar, en iyi deri ceketlerini giyip mavi puantiye eşarplarını bağladılar, parmaklarını gümüş yüzüklerle doldurdular ve komşu teknelerde eski dostlarla selamlaşmaya, en yakındaki barda bir-iki kadeh içmeye gittiler. Önemli haberlerle geri döndüler.</p>

  <p>"Tam vaktinde gelmişiz. Kementleme bu gece yapılıyor. Ve kasabada diyorlar ki -buna ne dersiniz, bakalım?- kayıp çocuk, bir çingan teknesindeymiş ve bu gece Kementleme'de ortaya çıkacakmış!"</p>

  <p>Yüksek sesle güldü ve Lyra'nın saçını karıştırdı. Bataklıklara girdiklerinden beri gittikçe daha iyi huylu olmuştu, dışarıda yüzünde görülen o vahşi kasvet, sanki bir maskeydi. Ve Lyra, çabucak yemeğini yer, bulaşıkları yıkar, saçını tarayıp aletiyometreyi kurtderisi paltosunun cebine koyar ve yokuş yukarı Zaal'a doğru yola koyulan bütün diğer ailelerle kıyıya atlarken, yüreğinde bir heyecanın büyüdüğünü hissediyordu.</p>

  <p>Tony'nin şaka yaptığını sanmıştı. Çok geçmeden yapmadığını anladı, ya da kendisinin sandığı kadar çok çingana benzemediğini, çünkü birçok kişi gözünü dikip baktı, çocuklar parmaklarıyla gösterdiler ve Zaal'ın büyük kapılarına geldiklerinde, her iki taraflarında, gözlerini dikip bakmak ve onlara yer açmak için geriye çekilen kalabalığın ortasında, tek başlarına yürüyorlardı.</p>

  <p>O zaman Lyra gerçekten tedirgin olmaya başladı.</p>

  <p>Costa Ana'ya sokulup onun yanında kaldı, Pantalaimon ise büyüyebileceği kadar büyüyüp ona güvence vermek için panter biçimini aldı. Costa Ana, sanki dünyada hiçbir şeyin onu durdurması ya da daha hızlı hareket ettirmesi mümkün değilmiş gibi basamakları ağır ağır çıktı,</p>

  <p>Tony ile Kerim de onun iki yanında prensler gibi gururla yürüdüler.</p>

  <p>Salon, izleyicilerin yüzleriyle bedenlerini yeterince ısıtan, ama yüksek çatı kirişlerini karanlıkta bırakan nafta lambalarıyla aydınlatılmıştı. İçeri giren insanlar yerde kendilerine yer bulabilmek için mücadele etmek zorunda kaldı, sıralar zaten dolmuştu; ama aileler yer açmak için sıkıştı, çocuklar kucağa çıktı, cinler ise ya ayaklar altında kıvrıldı ya da kaba ahşap duvarlara tüneyip ayak altından çekildiler.</p>

  <p>Zaal'ın önünde, sekiz tane oyma tahta sandalyenin yerleştirildiği bir platform vardı. Lyra ile Costa'lar salonun kenarında ayakta duracak yer bulurken platformun arka tarafındaki gölgeler arasından sekiz adam belirdi ve sandalyelerin önünde durdular. Birbirlerini susturup en yakındaki banklara sıkışan dinleyicilerden bir heyecan dalgası yükseldi. Sonunda sessizlik oldu ve platformdaki adamların yedi tanesi oturdu.</p>

  <p>Ayakta kalan adam, yetmiş küsur yaşında ama uzun boylu, boğa boyunlu ve güçlüydü. Çoğu çingan gibi, sade yelken bezinden bir ceketle ekose gömlek giyiyordu; kuvvetli ve otoriter havası dışında, onu diğerlerinden ayıran bir şey yoktu. Lyra bu havayı tanıdı: Asriel Amca'da vardı, Jordan Başkanında da. Bu adamın cini, Başkan'ın kuzgununa çok benzeyen bir kargaydı.</p>

  <p>Tony, "Bu John Faa, batı çinganlarının efendisi," diye fısıldadı.</p>

  <p>John Faa, kalın bir sesle ağır ağır konuşmaya başladı.</p>

  <p>"Çinganlar! Kementleme'ye hoş geldiniz. Buraya dinlemeye geldik, karar vermeye geldik. Hepiniz niye olduğunu biliyorsunuz. Burada bir çocuğunu kaybetmiş çok aile var. Kimileri iki tane kaybetti. Biri onları alıyor. Elbette kara halkı da çocuk kaybediyor. Kara halkıyla bu konuda bir kavgamız yok.</p>

  <p>"Şimdi, bir çocuk ve bir ödül hakkında konuşuluyor. İşte bütün dedikodulara son verecek olan hakikat. Çocuğun adı Lyra Belacqua ve kara halkı polisi tarafından aranıyor. Onu teslim edene bin altın ödül vaat edilmiş. Bir kara halkı çocuğu, bizim himayemizde ve öyle kalacak. Bin altının cazibesine kapılan biri varsa, kendine karada ya da suda olmayan bir yer bulsa iyi eder. Onu teslim etmiyoruz."</p>

  <p>Lyra, saçlarının kökünden başlayan bir kızarmanın ayak topuklarına kadar indiğini hissetti; Pantalaimon, saklanabilmek için kahverengi bir güve olmuştu. Çevrelerindeki bütün gözler onlara doğru dönüyordu ve Lyra ancak başını kaldırıp güvence için Costa Ana'ya bakabildi.</p>

  <p>Ama John Faa gene konuşuyordu.</p>

  <p>"Ne kadar konuşursak konuşalım, hiçbir şeyi değiştiremeyiz. Bir şeyleri değiştirmeyi istiyorsak, harekete geçmeliyiz. İşte size bir gerçek daha: Hamhumlar, o çocuk hırsızları, tutsaklarını Kuzey'deki, ta karanlık topraklardaki bir kasabaya götürüyor. Onlara orada ne yapıyorlar bilmiyorum. Kimi diyor ki, öldürüyorlarmış, başkaları başka şeyler söylüyor. Bilmiyoruz.</p>

  <p>"Bildiğimiz şey, bunu kara polisi ve ruhban sınıfının yardımıyla yaptıkları. Karadaki her güç onlara yardım ediyor. Bunu hatırlayın. Neler olduğunu biliyorlar ve yardım edebilecekleri her an, yardım edeceklerdir.</p>

  <p>"Benim teklif ettiğim şey hiç kolay değil. Ve sizin kabul etmenize, katılımınıza ihtiyacım var. Ben diyorum ki o çocukları kurtarıp buraya sağ olarak getirmek için Kuzey'e bir savaşçı grubu yollayalım. Diyorum ki, altınımızı bu işe koyalım, hem de bir araya getirebildiğimiz her tür hüneri ve cesareti. Evet, Raymond van Gerrit?"</p>

  <p>Dinleyiciler arasındaki bir adam elini kaldırmıştı, John Faa o konuşsun diye yerine oturdu.</p>

  <p>"Kusura bakma, Lord Faa. Çingan çocukları gibi esir alınmış kara halkı çocukları da var. Yani şimdi onları da kurtaralım mı diyorsunuz?"</p>

  <p>John Faa cevap vermek için ayağa kalktı.</p>

  <p>"Raymond şimdi sen şunu mu diyorsun; küçük bir korkmuş çocuk grubuna varmak için her türlü tehlikeyle boğuşalım, sonra da oraya gidince bazılarınız eve gelebilir diğerlerinin burada kalması gerekiyor mu diyelim? Hayır, sen böyle bir şey yapmayacak kadar iyi bir adamsın. Eh, bana onayınızı veriyor musunuz, dostlarım?"</p>

  <p>Soru onları gafil avlamıştı, anlık bir tereddüt oldu; ama sonra yürekten gelen bir kükreme salonu doldurdu, eller havaya kaldırılıp alkışlandı, yumruklar sallandı, sesler yükseldi, heyecanlı bir yaygara koptu. Zaal'ın çatı kirişleri sarsıldı ve karanlıktaki tüneklerinde uyuyan kuşlar korkuyla uyanıp kanatlarını çırptı, aşağı küçük toz sağanakları indi.</p>

  <p>John Faa gürültünün bir dakika sürmesine izin verdi, sonra elini yeniden kaldırarak sessizlik istedi.</p>

  <p>"Bunu örgütlemek biraz vakit alacak. Aile reislerinin bir vergi koymasını ve toplamasını istiyorum. Üç gün sonra gene burada buluşacağız. Şimdiyle o an arasında ben bahsini ettiğim çocukla ve Farder Coram'la konuşacağım, bir daha buluştuğumuzda size bir plan sunayım diye. Hepinize iyi geceler."</p>

  <p>Onun müthiş, yalın karizması diğerlerini sakinleştirmeye yetmişti. Dinleyiciler koca kapılardan geçip, teknelerine ya da küçük yerleşimin kalabalık barlarına gitmek için serin akşama çıkmaya hazırlanırken, Lyra, Costa Ana'ya sordu:</p>

  <p>"Platformdaki öbür adamlar kim?"</p>

  <p>"Altı ailenin başkanları, öteki adam da Farder Coram."</p>

  <p>Kimi kastettiğini anlamak kolaydı, çünkü Farder Coram oradaki en yaşlı adamdı. Bastonla yürüyordu ve John Faa'nın arkasında oturduğu süre boyunca, sanki sıtma nöbetine tutulmuş gibi titreyip durmuştu.</p>

  <p>"Gel bakalım," dedi Tony. "En iyisi ben seni John Faa'ya götüreyim de saygılarını sun. Ona Lord Faa diye hitap edeceksin. Sana ne soracak bilmiyorum ama doğruyu söylemekten şaşayım deme."</p>

  <p>Pantalaimon şimdi serçe olmuştu ve Lyra kalabalığın içinden platforma doğru Tony'yi izlerken, merakla omuzunda oturuyordu, pençeleri kurtderisi paltoya gömülmüştü.</p>

  <p>Tony onu yukarı kaldırdı. Salondaki herkesin kendisine baktığını bilen ve birden bin altın ettiğinin bilincinde olan Lyra kızardı ve tereddüt etti. Pantalaimon onun göğsüne atlayıp bir yabankedisi oldu, kollarında oturup etrafa bakarken hafifçe tısladı.</p>

  <p>Lyra itildiğini hissetti, John Faa'ya doğru ilerledi. Sert ve iriyarıydı, yüzü ifadesizdi, erkekten çok bir kaya sütununa benziyordu, ama eğilip, sıksın diye elini uzattı.</p>

  <p>Lyra da elini uzatınca, eli onun elinin içinde neredeyse kayboldu.</p>

  <p>"Hoş geldin, Lyra," dedi.</p>

  <p>Lyra yakından onun sesinin toprağın kendisi gibi gümbürdediğini fark etti. Pantalaimon olmasa ve John Faa'nın taş gibi ifadesi biraz sıcaklaşmasa tedirgin olurdu. Adam ona büyük bir şefkatle muamele ediyordu.</p>

  <p>"Teşekkür ederim, Lord Faa," dedi.</p>

  <p>"Şimdi müzakere odasına gel de konuşalım," dedi John Faa. "Seni doğru dürüst besliyor mu Costa'lar?"</p>

  <p>"Ah, evet. Yemekte yılanbalığı yedik."</p>

  <p>"Umarım doğru dürüst Bataklık yılanbalıklarıdır."</p>

  <p>Müzakere odası, kocaman şömineli, büfeleri gümüş ve porselenle dolu, on iki iskemleyle çevrelenmiş ve yıllar içinde koyu bir renk almış ağır bir masası bulunan, rahat bir yerdi.</p>

  <p>Platformdaki diğer adamlar başka yerlere gitmişlerdi, ama titreyen ihtiyar adam hâlâ onlarlaydı.</p>

  <p>John Faa Lyra'ya "Sen benim sağımda otur bakayım," dedi ve masanın başındaki iskemleye geçti. Lyra kendisini Farder Coram'ın karşısında buldu. Kurukafa gibi yüzünden ve mütemadiyen titremesinden biraz korkmuştu.</p>

  <p>Cini, sonbahar renginde, koskocaman, güzel bir kediydi; kuyruğunu havaya dikmiş, masada dolaşıyordu. Pantalaimon'u zarafetle inceledi, burnunu şöyle bir burnuna dokundurdu, sonra da Farder Coram'ın kucağına yerleşip gözlerini yarı kapatarak usulca mırıldanmaya başladı.</p>

  <p>Lyra'nın daha önce fark etmediği bir kadın, üzerinde bardaklar olan bir tepsiyle gölgelerin arasından çıktı, tepsiyi John Faa'nın önüne koydu, reverans yaptı ve gitti- John Faa taş bir çanaktan küçük bardaklara kendisi ve Farder Coram için jenniver, Lyra'ya da şarap koydu.</p>

  <p>"Ee," dedi John Faa. "Demek kaçtın, Lyra?"</p>

  <p>"Evet."</p>

  <p>"Kaçtığın hanım kimdi, peki?"</p>

  <p>"Adı Mrs. Coulter. Önce hoş olduğunu düşünmüştüm, ama onun Hamhumlar'dan biri olduğunu anladım. Birinin Hamhumlar'ın ne olduğunu söylediğini duydum, onlara Hükmî Adak Meclisi deniyormuş, o da başındaydı, hepsi onun fikriydi. Ve hepsi bir plan üzerinde çalışıyordu, neydi bilmem, ama beni onlar için çocuk bulmaya yardım ettireceklerdi, bir tek onu biliyorum. Oysa asla bilmiyorlardı ki... "</p>

  <p>"Neyi asla bilmiyorlardı?"</p>

  <p>"İşte, alınmış bazı çocukları tanıdığımı asla bilmiyorlardı. Jordan Koleji'nden Mutfak uşağı arkadaşım Roger ve Billy Costa, bir de Oxford'da Kapalı Pazar'dan aldıkları bir kız. Ve bir şey daha... Amcam, tamam mı, Lord Asriel. Onun Kuzey'e yaptığı yolculuklardan söz ettiklerini duydum ve Hamhumlar'la bir ilgisi olduğunu sanmam. Çünkü gizlice Başkan ile Jordan Alimler'ini izliyordum, tamam mı, onlar dışında kimsenin gitmemesi gereken İstirahat Odası'nda saklandım ve onlara Kuzey'e yaptığı keşif seferinden, gördüğü Toz'dan söz ettiğini duydum, bir de Stanislaus Grumman'ın başını geri getirmiş, Tatarlar'ın delik açtığı başını. Ve şimdi de Hamhumlar onu bir yerlere kapamış. Başında zırhlı ayılar bekliyormuş. Onu kurtarmak istiyorum."</p>

  <p>Orada otururken, sandalyenin yüksek oymalı arkalığının önünde küçücük ama vahşi ve inatçı görünüyordu. İki ihtiyar adam gülümsemekten kendilerini alamadılar, ama Farder Coram'ın ki rüzgarlı bir mart gününde gölgeleri kovalayan güneş ışığı gibi yüzünden titreyip geçen tereddütlü, dolgun, karmaşık bir ifadeyken, John Faa'nın tebessümü ağır, sıcak, sade ve müşfikti.</p>

  <p>"En iyisi sen bize amcanın o akşam neler dediğini söyle," dedi John Faa. "Hiçbir şeyi atlayayım deme ama. Bize her şeyi anlat."</p>

  <p>Lyra da öyle yaptı, Costa'lar'a anlattığından daha yavaş, ama daha da dürüstçe. John Faa'dan korkuyordu, en çok da şefkatinden korkuyordu. Sözünü bitirdiğinde Farder Coram ilk kez konuştu. Sesi dolgun ve müzikaldi, cininin kürkündeki renkler kadar çok tonu vardı.</p>

  <p>"Şu Toz," dedi. "Ona hiç başka bir şey dediler mi, Lyra?"</p>

  <p>"Hayır. Sadece Toz. Mrs. Coulter bana ne olduğunu söyledi, temel zerrecikler, ama bütün dediği bu."</p>

  <p>"Ve çocuklara bir şey yaparak bu konuda daha fazla bilgi sahibi olabileceklerini düşünüyorlar, öyle mi?"</p>

  <p>"Evet. Ama nasıl, bilmiyorum. Sadece amcam... Size söylemeyi unuttuğum bir şey var. Onlara bazı fanuslu fener slaytları gösterirken, bir tanesi daha vardı. Rorora-" "Ne, ne?" dedi John Faa.</p>

  <p>"Aurora," dedi Farder Coram. "Doğru, değil mi, Lyra?"</p>

  <p>"Evet, öyle. Ve Rorora'nın ışıklarında şehir gibi bir şey vardı. Kuleler, kiliseler, kubbeler falan. Biraz Oxford gibiydi, en azından ben öyle düşündüm. Ve Asriel Amca bununla daha fazla ilgiliydi sanırım, ama Başkanla öbür Alimler Toz'la daha çok ilgilendi; tıpkı Mrs. Coulter ve Lord Boreal ve ötekiler gibi."</p>

  <p>"Anlıyorum," dedi Farder Coram. "Bu çok ilgi çekici."</p>

  <p>"Bak şimdi, Lyra," dedi John Faa, "Bir şey anlatacağım sana. Bu Farder Coram bilge adamdır. Bir kahindir. Toz'la, Hamhumlar'la, Lord Asriel'le ve her şeyle ilgili her şeyi izliyor ve seni de izliyor. Costa'lar ve aslına bakarsan beş altı aile daha, ne zaman Oxford'a gitseler, dönüşte haber getiriyorlardı. Senin hakkında, çocuk. Bunu biliyor muydun?"</p>

  <p>Lyra başını salladı. Korkmaya başlamıştı. Gerçi Pantalaimon kimsenin duyamayacağı kadar derinden hırlıyordu, ama Lyra bunu, onun kürkünün derinliklerindeki parmak uçlarıyla hissediyordu.</p>

  <p>"Ya, öyle," dedi, John Faa, "bütün yaptıklarının haberi buradaki Farder Coram'a gelir."</p>

  <p>Lyra kendini daha fazla tutamadı.</p>

  <p>"Ona zarar vermedik! Doğru söylüyorum! Bir parçacık çamur, hepsi bu! Çok uzağa da gidemedik-"</p>

  <p>Sen neden söz ediyorsun, çocuk?" diye sordu John Faa.</p>

  <p>Farder Coram güldü. Gülünce titremesi durdu, yüzü de parladı, gençleşti.</p>

  <p>Ama Lyra gülmüyordu. Titreyen dudaklarla, "Hem tıkacı bulsak bile asla çekmezdik, asla!" dedi. "Sadece bir şakaydı. Onu batırmazdık, asla!"</p>

  <p>O zaman John Faa da gülmeye başladı. Koca elini masaya öyle hızla vurdu ki bardaklar şıngırdadı, muazzam omuzlan sarsıldı, ve gözlerinin yaşını silmek zorunda kaldı Lyra hiç böyle bir manzara görmemişti, hiç böyle bir <sup>b</sup>öğürme duymamıştı; sanki bir dağ gülüyor gibiydi.</p>

  <p>"Ah, evet," dedi, konuşabilecek hale gelince, "bunu da duyduk, küçük kız! Sanmıyorum ki Costa'lar ondan sonra birileri onlara bunu hatırlatmadan herhangi bir yere gidebilmiş olsun. Teknede bir nöbetçi bıraksan iyi olur Tony, diyordu insanlar. Etrafta vahşi küçük kızlar varmış! Hah, o hikaye bütün Bataklıklar'ı dolaştı, çocuk. Ama seni bunun için cezalandıracak değiliz. Hayır, hayır! İçini ferah tut."</p>

  <p>Farder Coram'a baktı, iki ihtiyar adam gene güldü, ama daha şefkatle. Ve Lyra kendini hoşnut, emniyette hissetti. Sonunda John Faa başını salladı ve yeniden ciddileşti.</p>

  <p>"Diyordum ki, Lyra, seni ta çocukluğundan beri biliyoruz. Bebekliğinden beri. Sen de bizim ne bildiğimizi bilmelisin. Sana nereden geldiğin konusunda Jordan Koleji'nde ne dediler bilmem, ama onlar da gerçeği tam olarak bilmiyorlar. Sana annenle babanın kim olduğunu söyleyen oldu mu hiç?"</p>

  <p>Lyra artık büsbütün afallamıştı.</p>

  <p>"Evet," dedi, "dediler ki ben -dediler ki onlar- dediler ki Lord Asriel beni oraya koymuş, çünkü annemle babam bir havagemisi kazasında ölmüş. Bana böyle dediler."</p>

  <p>"Ya, öyle mi dediler? Eh, çocuk, şimdi ben sana bir hikaye anlatacağım, gerçek bir hikaye. Gerçek olduğunu biliyorum, çünkü bana bir çingan kadın söyledi ve onların hepsi John Faa ile Farder Coram'a gerçeği söyler. İşte senin hakkındaki gerçek bu, Lyra. Senin baban havagemisi kazasında filan ölmedi, çünkü senin baban Lord Asriel."</p>

  <p>Lyra orada öylece kalakaldı.</p>

  <p>"Şöyle olmuş," diye devam etti John Faa. "Lord Asriel genç bir adamken bütün Kuzey'de keşfe çıktı, büyük bir servetle geri döndü. Maceraperest bir adam, çabuk kızan, tutkulu bir adam.</p>

  <p>"Annen de tutkuluydu. Ailesi onunki kadar asil değildi, ama akıllı bir kadındı. Hatta bir Alim'di ve onu görenler çok güzel olduğunu söyler. O ve baban, karşılaşır karşılaşmaz birbirlerine âşık oldu.</p>

  <p>"Ancak mesele şu ki, annen zaten evliydi. Bir politikacıyla evlenmişti. Kral'ın ekibinin bir üyesi, ona en yakın olan danışmanlarından biri. Yükselen bir adam.</p>

  <p>"Annen çocuğu olacağını anlayınca, kocasına çocuğun ondan olmadığını söylemeye korktu. Ve bebek doğduğunda -ki bu sensin, kızım- senin görünüşünden kocasına değil de gerçek babana benzediğin belliydi, bu yüzden de annen en iyisinin seni saklamak olduğunu düşündü, herkese öldüğünü söyledi.</p>

  <p>"Böylece seni, babanın mülklerinin olduğu Oxfordshire'a götürdüler ve baksın diye çingan bir kadına teslim ettiler. Ama birisi annenin kocasının kulağına neler olup bittiğini fısıldadı, o da uçarcasına geldi, çingan kadının kaldığı kulübeyi altüst etti; ne var ki kadın büyük eve kaçmıştı. Koca da, canice bir tutkuyla onun ardından gitti.</p>

  <p>"Baban dışarıda avdaydı, ne var ki ona haber ulaştırdılar o da atına atlayıp tam vaktinde geldi, annenin kolyesini büyük merdivenin altında buldu. Bir dakika daha geçse, çingan kadının seninle birlikte saklandığı dolabın kapağını zorla açacaktı, ama Lord Asriel ona meydan okudu ve oracıkta dövüştüler. Lord Asriel onu öldürdü.</p>

  <p>"Çingan kadın olanların hepsini duydu, gördü, Lyra, biz de buradan biliyoruz."</p>

  <p>"Sonunda büyük bir dava oldu. Baban gerçeği inkar edecek ya da saklayacak adam değildir, böylece de hakimlere bir sorun çıktı. Evet, öldürmüştü öldürmesine, kan dökmüştü, ama evini ve çocuğunu evine izinsiz girmiş birine karşı savunuyordu. Öte yandan, kanun her adama karısının ırzına geçilmesinin intikamını alma hakkı tanır, ölen adamın avukatları da onun tam da bunu yaptığını öne sürdüler."</p>

  <p>"Dava haftalarca devam etti, iki taraf karşılıklı ciltler dolusu iddialar öne sürdü. Sonunda hakimler Lord Asriel'i, bütün mülklerini ve toprağını alarak cezalandırdılar, onu yoksul bir adam haline getirdiler, oysa eskiden bir kraldan daha zengindi.</p>

  <p>"Annene gelince, bununla da, seninle de bir ilişiği olsun istemedi. Sırtını döndü. Çingan sütnine bana çoğu kez annen sana nasıl davranacak diye korktuğunu anlattı, çünkü mağrur ve herkese tepeden bakan bir kadındı. Annen böyle işte.</p>

  <p>"Sonra bir de sen vardın. Eğer işler başka türlü gelişseydi, Lyra, çingan olarak büyütülmüş olabilirdin, çünkü sütnine mahkemeye seni ona versinler diye yalvardı ama biz çinganların kanun önünde pek itibarımız yoktu. Mahkeme senin bir Manastır'a konmana karar verdi, kondun da, Watlington'daki İtaat Hemşireleri manastırına. Hatırlamazsın sen.</p>

  <p>"Ama Lord Asriel buna tahammül edemezdi. Başkeşişlerden, keşişlerden, rahibelerden nefret ederdi, aklının dikine giden bir adam olduğu için de bir gün atına binip geldiği gibi seni alıp götürdü. Kendi bakmak için değil, çinganlara vermek için de değil; seni Jordan Koleji'ne götürdü ve cesaretleri varsa müdahale etsinler diye kanuna meydan okudu.</p>

  <p>"Eh, işte kanun da işi oluruna bıraktı. Lord Asriel keşiflerine döndü, sen de Jordan Koleji'nde büyüdün. Bir tek şey söyledi baban, bir tek şart koştu, annenin seni görmemesi. Eğer seni görmeye kalkışırsa ona engel olunacaktı ve babana haber verilecekti, çünkü mizacındaki bütün öfke şimdi ona yönelmişti. Başkan sadık bir şekilde bunu yerine getirme sözü verdi ve zaman geçip gitti.</p>

  <p>"Sonra da bu Toz endişesi ortaya çıktı. Bütün ülkede, bütün dünyada, bilge erkeklerle kadınlar da bu konuda kaygılanmaya başladı. Biz çinganlar için hiç önemi yoktu, onlar çocuklarımızı almaya başlayana kadar. O vakit ilgilendik. Ve her yerde hayal edemeyeceğin bağlantılarımız vardır, Jordan Koleji de dahil. Sen bilmezsin, ama ana göz kulak olan ve oraya gittin gideli bize haber ulaştıran biri vardı. Çünkü seninle ilgileniyorduk ve sana bakıp süt veren o çingan kadın senin adına endişelenmeyi bir yana bırakmadı hiç."</p>

  <p>"Bana göz kulak olan kimdi?" diye sordu Lyra. Kendini fena halde önemli ve tuhaf hissediyordu, yaptığı her şey onca uzak yerde ilgi konusu olmuştu.</p>

  <p>"Mutfak hizmetkarlarından biri. Bernie Johansen'di, pasta aşçısı. Yarı çingandır; bundan hiç haberin yoktu eminim."</p>

  <p>Bernie nazik, yalnız yaşayan bir adamdı, cini kendisiyle aynı cinsiyetten olan ender kişilerden biriydi. Roger alınınca umutsuzluk içinde bağırdığı kişi de Bernie'ydi. Ve Bernie çinganlara her şeyi anlatıyordu! Hayretler içinde kaldı.</p>

  <p>"Her neyse, " diye devam etti John Faa, "senin Jordan Koleji'nden uzaklaştığını duyduk; bunun nasıl Lord Asriel'in hapiste olduğu, engel olamadığı bir zamanda olduğunu da. Ve onun Başkan'a neyi asla yapmaması gerektiğini söyleyişini de hatırladık ve annenin evlendiği adamın, Lord Asriel'in öldürdüğü politikacının adının Edward Coulter olduğunu da."</p>

  <p>"Mrs. Coulter mı?" dedi Lyra, sersemlemiş halde. "O benim annem değil, değil mi?"</p>

  <p>"Annen. Ve eğer baban serbest olsaydı asla ona karşı çıkmaya cesaret edemezdi, sen de hiçbir şey bilmeden Jordan'da olurdun. Ama Başkan'ın seni göndererek ne yapmaya çalıştığı benim için açıklanamaz bir muamma.</p>

  <p>Senin bakımından o sorumluydu. Tek tahminim şu: annenin onun üzerinde bir gücü vardı."</p>

  <p>Lyra birden, Başkan'ın ayrıldığı sabahki tuhaf davranışını anladı.</p>

  <p>"Ama istemedi ki... " dedi, tam olarak hatırlamaya çalışarak. "Başkan... o sabah ilk iş gidip onu görmem gerekti, Mrs. Coulter'a da söylemeyecektim... Beni Mrs. Coulter'dan korumaya çalışır gibiydi..." Durdu, iki adama dikkatle baktı ve sonra da onlara İstirahat Odası hakkındaki bütün gerçeği anlatmaya karar verdi. "Anlıyorsunuz ya, başka bir şey daha vardı. İstirahat Odası'nda saklandığım akşam, Başkan'ın Lord Asriel'i zehirlemeye kalkıştığını gördüm. Onu şaraba toz atarken gördüm, amcama söyledim, o da sürahiye çarpıp masadan düşürdü, şarabı döktü. Yani, hayatını kurtardım. Onu neden zehirlemek istediğini hiç anlamamıştım, çünkü Başkan her zaman iyi kalpli biriydi. Sonra ayrılacağı sabah erkenden beni çalışma odasına çağırdı, hiç kimse bilmesin diye gizlice gitmek zorunda kaldım ve dedi ki... " Lyra Başkan'ın tam olarak ne dediğini hatırlamaya çalışarak beynini zorladı. Faydası yoktu; başını iki yana salladı. "Anlayabildiğim tek şey, bana bir şey vermiş olduğu, bunu ondan gizleyecektim, Mrs. Coulter'dan. Sanırım size söyleyebilirim..."</p>

  <p>Kurtderisi paltosunun cebini yokladı ve kadife paketi tıkardı. Masanın üstüne koydu, John Faa'nın muazzam alt merakının ve Farder Coram'ın parlak, alevlenen zekasının projektör gibi onun üzerine dikildiğini hissetti.</p>

  <p>Aletiyometreyi ortaya çıkardığında, ilk konuşan Farder Coram oldu.</p>

  <p>"Onlardan birini gene göreceğim aklıma bile gelmezdi asla. Bu bir sembol okuyucu. Sana bunun hakkında hiçbir şey söyledi mi, çocuk?"</p>

  <p>"Hayır. Sadece nasıl okuyacağımı kendi kendime bulmam gerektiğini söyledi. Ve bunun bir aletiyometre olduğunu."</p>

  <p>"Ne demek o?" diye sordu John Faa, arkadaşına dönerek.</p>

  <p>"Grekçe bir kelime. Sanırım, hakikat anlamındaki aletheid'dan geliyor. Bir hakikat-ölçer bu. Peki, sen nasıl kullanacağını çıkardın mı?" diye sordu Lyra'ya.</p>

  <p>"Hayır. Yani, üç kısa kolun farklı resimleri göstermesini sağlayabiliyorum, ama uzun olanla hiçbir şey yapamıyorum. Her tarafı dolaşıyor. Ama bazen, tamam mı, bazen hani şöyle dikkatimi iyice toplarsam, sadece düşünerek uzun ibreyi şu ya da bu yana hareket ettirebiliyorum."</p>

  <p>"Ne yapar bu, Farder Coram?" dedi John Faa. "Ve nasıl okunur?"</p>

  <p>"Kenardaki bütün bu resimler," Farder Coram, aleti John Faa'nın pervasız bakışma doğru nazikçe tutarak, "sembol ve her biri bir dizi şeyi temsil ediyor. Diyelim, şuradaki çapa. İlk anlamı umut, çünkü umut seni çapa gibi tutar ki pes etmeyesin. İkinci anlamı, sebat. Üçüncü anlamı ise engelleme, ya da önleme. Dördüncü anlamı deniz. Ve böyle uzayıp gidiyor, on, on iki anlama, belki sonu gelmez bir anlamlar dizisi var," diye açıkladı, "soru sorarken onlardan yararlanıyorsun. Üç sembole işaret ederek aklına gelebilecek her soruyu sorabilirsin, çünkü her birinin birçok katmanı var. Bir kere sorun belirlendi mi, öteki ibre savrulup dönüyor ve sana cevabı verecek başka sembollere işaret ediyor."</p>

  <p>"İyi ama soruyu sorduğun zaman hangi katmanı düşündüğünü nereden biliyor?" diye sordu John Faa.</p>

  <p>"Ha, kendi kendine bilmiyor. Sadece soruyu soran o katmanları aklında tutuyorsa işe yarar. Önce bütün anlamları bileceksin -ki bin tane ya da daha fazla olmalı. Sonra alete kızmadan ya da cevap için zorlamadan onları aklında tutabileceksin ve ibre dolaşırken öylece gözleyeceksin. Sonra bütün yelpazeyi dolaşınca, cevabın ne olduğunu anlıyorsun. Nasıl çalıştığını biliyorum, çünkü bir keresinde Uppsala'da bilge bir adamın yaptığını gördüm; daha önce bir tek orada görmüştüm zaten. Bunların ne kadar ender bulunduğunu biliyor musun?"</p>

  <p>"Başkan bana altı tane yapıldığını söyledi," dedi Lyra.</p>

  <p>"Kaç taneyse, çok az sayıda."</p>

  <p>"Peki, bunu, Başkan'ın sana dediği gibi, Mrs. Coulter'dan sakladın mı?" dedi John Faa.</p>

  <p>"Evet. Ama cini, tamam mı, odama girerdi. Aletiyometreyi bulduğundan eminim."</p>

  <p>"Anlıyorum. Peki Lyra, hakikati tümüyle anlayabilecek miyiz bilmem ama yapabileceğim en iyi tahmin şöyle: Başkan, Lord Asriel tarafından sana göz kulak olmak ve seni annenden uzak tutmakla görevlendirilmişti. O da bunu yaptı, on yıl ya da daha fazla. Sonra Mrs. Coulter'ın Kilise'deki dostları onun bu Adak Meclisi'ni kurmasına yardımcı oldular, ne amaçla bilmiyoruz ve o da, kendince Lord Asriel kadar güçlü biri oldu. Annenle baban, ikisi de dünya işlerinde güçlü, ikisi de hırslı ve Jordan Başkanı da ikisinin arasında seni dengede tutuyor.</p>

  <p>"Şimdi, Başkan'ın ilgilenecek yüz tane işi var. İlk tasası, koleji ve orada öğrenim. Bu yüzden de buna karşı bir tehdit görürse harekete geçmesi gerek. Ve Kilise, Lyra, son zamanlarda pek hükmeder oldu. Şu konseyi bu konseyi derken, Tanrı korusun, Engizisyon Bürosu yeniden hayata geçirilecekmiş diyorlar. Ve Başkan da bütün bu güçler arasında ayağını denk atmaya çalışıyor. Jordan Koleji'ni Kilise'nin hışmına uğratmaması gerek, yoksa Kolej varlığını sürdüremez.</p>

  <p>"Bir başka tasası da sensin, çocuk. Bernie Johansen bu konuda hep açık olmuştur. Jordan Başkanı ve diğer Alimler, seni kendi çocukları gibi sevdi. Sen emniyette kalasın diye her şeyi yaparlardı ve sırf Lord Asriel'e bu sözü verdikleri için değil, aynı zamanda senin de iyiliğin için. Bu yüzden de Başkan, Lord Asriel'e aksine söz verdiği halde seni Mrs. Coulter'a teslim ettiyse, böyle görünmese de, onun yanında Jordan Koleji'nden daha emniyette olacağını düşündüğü içindir. Ve Lord Asriel'i zehirlemeye kalktığı zaman da Lord Asriel'in yaptığı şeylerin hepsini ve belki hepimizi, belki de bütün dünyayı tehlikeye atacağını düşünmüş olmalı. Ben Başkan'a korkunç seçimlerde bulunması gereken biri gözüyle bakıyorum. Ne seçerse seçsin, zararlı olacak, ama belki doğru olanı yaparsa, yanlış olanı seçmesinden daha az zarar gelecek. Tanrı beni bu tür bir seçim yapma mecburiyetinden korusun."</p>

  <p>"Ve senin gitmene izin vermek noktasına geldiğinde de sembol-okuyucuyu vermiş, emniyette tutmanı tembih etmiş. Bilmiyorum, onunla ne yapmanı istiyordu. Sen onu okuyamadığına göre, ne düşündüğü konusunda aklım karıştı."</p>

  <p>Lyra, hatırlamaya çalışarak, "Asriel Amca'nın aletiyometreyi yıllar önce Jordan Koleji'ne verdiğini söyledi," dedi." Tam başka bir şey söyleyecekti ki, biri kapıya vurdu, o da durmak zorunda kaldı. Ben, belki dedim, bunu Lord Asriel'den de uzak tutmamı istiyordu.</p>

  <p>"Ya da tam tersi," dedi John Faa.</p>

  <p>Farder Coram, "Ne demek istiyorsun, John?" diye sordu.</p>

  <p>"Belki de, onu zehirlemeye kalkışmasının bir tür telafisi olarak Lyra'dan aleti Lord Asriel'e iade etmesini istesem diyordu. Lord Asriel'den gelen tehlikenin geçmiş olduğunu düşünüyordu belki. Ya da Lord Asriel'in bu aletten bir bilgelik dolu bir şey okuyup amacını gerçekleştirmekten vazgeçebileceğini. Eğer şimdi Lord Asriel hapisteyse, aletin onu serbest bırakmada faydası olabilir. Eh Lyra en iyisi sen bu sembol okuyucuyu al, dikkat et. Güvende tut. Eğer bugüne kadar tuttunsa, onu sana bırakmak beni kaygılandırmaz. Ama ona danışmamız gereken bir an olabilir, sanırım o zaman isteriz."</p>

  <p>Kadifeyi yeniden katlayıp örttü ve aletiyometreyi masanın üstünden Lyra'ya doğru kaydırdı. Lyra bir sürü soru sormak istiyordu ama birden, katların ve kırışıklıkların arasında küçük gözleri onca keskin ve müşfik bakan bu iriyarı adamdan utandı. Ama bir şeyi sorması gerekiyordu.</p>

  <p>"Bana sütannelik eden çingan kadın kim?"</p>

  <p>"Kim olacak, Billy Costa'nın annesi, tabii. Sana söylemedi, çünkü ben yasakladım, ama şimdi burada konuştuğumuzu biliyor, yani artık her şey gün gibi açıkta.</p>

  <p>"Şimdi en iyisi sen ona dön. Düşüneceğin çok şey var, çocuk. Üç gün geçince bir Kementleme daha yapacağız, yapılacak her şeyi tartışacağız. İyi bir kız ol. İyi geceler, Lyra."</p>

  <p>"İyi geceler, Lord Faa. İyi geceler, Farder Coram," dedi Lyra kibar kibar, bir eliyle aletiyometreyi göğsüne bastırıp ötekiyle de Pantalaimon'u kapıp kucağına alarak.</p>

  <p>Her iki yaşlı adam da ona şefkatle gülümsedi. Müzakere odasının kapısının dışında Costa Ana bekliyordu ve sanki Lyra doğdu doğalı hiçbir şey olmamış gibi tekne-anası onu koca kollarına aldı ve yatmaya götürmeden önce öptü.</p>
</body>
</html>
