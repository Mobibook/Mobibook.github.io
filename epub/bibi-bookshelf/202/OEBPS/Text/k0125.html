<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2 class="sigil_not_in_toc" style="text-align: right;"><b>22</b></h2>

  <h2 id="sigil_toc_id_25" style="text-align: right;"><b>İhanet</b></h2>

  <p>Uyandığında bir yabancıyı kolunu sarsarken buldu ve sonra, Pantalaimon zıplayarak uyanır ve hırlarken, Thorold'u tanıdı. Bir nafta lamba tutuyordu ve eli titriyordu.</p>

  <p>"Küçük hanım -küçük hanım- kalkın çabuk. Ne yapacağımı bilmiyorum. Hiçbir talimat bırakmadı. Sanırım delirdi, küçük hanım."</p>

  <p>"Ne? Neler oluyor?"</p>

  <p>"Lord Asriel, küçük hanım. Siz yatmaya gittiniz gideli neredeyse hezeyan içindeydi. Onu bu kadar çıldırmış görmemiştim hiç. Bir kızağa birçok alet ve batarya yükledi, köpeklerin koşumlarını taktı ve gitti. Ama oğlanı aldı, küçük hanım!"</p>

  <p>"Roger mı? Roger'ı mı aldı?"</p>

  <p>"Bana onu uyandırıp giydirmemi söyledi, ben de durup tartışmadım -asla yapmamışımdır- oğlan sizi sorup durdu, küçük hanım -ama Lord Asriel yalnızca onu istiyordu- kapıya ilk gelişinizi hatırlıyorsunuz, değil mi, küçük hanım? Sizi gördü, gözlerine inanamadı ve gitmenizi istedi hani?"</p>

  <p>Lyra'nın başı yorgunluk ve korkuyla öyle fırıl fırıl dönüyordu ki, düşünmekte zorluk çekti ve ancak "Evet? Evet?" diyebildi.</p>

  <p>"Deneyini sonuca erdirmek için bir çocuğa ihtiyacı vardı da ondan, küçük hanım! Ve Lord Asriel'in istediğini oldurmak gibi bir özelliği vardır, bir şeyi çağırır ve-"</p>

  <p>Şimdi Lyra'nın kafası bir gürlemeyle doluydu, sanki kendi bilincinde birtakım bilgilerin oluşmasını önlemek istiyormuş gibi.</p>

  <p>Yataktan kalkmış, giysilerine uzanıyordu ki birden yıkıldı ve vahşi bir umutsuzluk çığlığıyla sarmalandı. Bu umutsuzluk çığlığı onun ağzından çıkmıştı, ama ondan daha büyüktü; sanki umutsuzluk onun ağzından değil de, o umutsuzluğun ağzından çıkmış gibiydi. Çünkü Lord Asriel'in sözlerini hatırlamıştı: bedenle cini bağlayan enerjinin muazzam bir gücü vardır, ve dünyalar arasındaki uçuruma köprü kurmak için fevkalade bir enerji patlaması gerekliydi...</p>

  <p>Ne yaptığının farkına varmıştı.</p>

  <p>Bunca yol boyunca, onun ne istediğini biliyorum sanarak Lord Asriel'e bir şey getirmek için mücadele etmişti; ve onun istediği hiç de aletiyometre değildi. İstediği, bir çocuktu.</p>

  <p>Lyra ona Roger'ı getirmişti.</p>

  <p>İşte bunun için Lyra'yı görünce "Ben seni çağırmadım!" diye bağırmıştı; bir çocuk çağırmıştı ve kader tanrıçaları ona kendi kızını getirmişti. Ya da öyle sanmıştı, Lyra kenara çekilip de ona Roger'ı gösterene kadar.</p>

  <p>Ah, ne müthiş acı! Roger'ı kurtardığını sanmıştı, oysa aslında başından sonuna kadar, büyük bir gayretle ona ihanet etmek için çalışmıştı...</p>

  <p>Lyra, bir duygu humması içinde titredi ve hıçkırdı. Bu doğru olamazdı.</p>

  <p>Thorold onu teselli etmeye çalıştı, ama onun aşırı kederinin neden kaynaklandığını anlamıyordu, omuzuna tedirgin tedirgin vurmakla yetindi.</p>

  <p>"Iorek-" diye hıçkırdı kız, hizmetkarı bir kenara iterek. "Iorek Byrnison nerede? Ayı? Hâlâ dışarıda mı?"</p>

  <p>İhtiyar adam çaresizce omuzunu silkti.</p>

  <p>"Bana yardım et!" dedi Lyra, halsizlikten ve korkudan tir tir titreyerek. "Giyinmeme yardım et. Gitmem gerek. Şimdi Çabuk ol!"</p>

  <p>Adam lambayı yere koydu ve kızın ona dediğini yaptı. O otoriter haliyle emir verdiğinde, yüzü yaşlarla yıkanmış olsa da, dudakları titrese de, babasına çok benziyordu. Pantalaimon kuyruğunu kamçı gibi sallayarak bir aşağı bir yukarı yürür, kürkü neredeyse kıvılcımlar çıkarırken, Thorold elini çabuk tutarak Lyra'ya sert, pis kokan kürklerini getirdi ve giymesine yardım etti. Bütün düğmeler iliklendikten, kulakları koruyan parçalar takıldıktan sonra kız kapıya gitti ve soğuğun kılıç gibi boğazına saplandığını, yanaklarındaki gözyaşlarını bir anda dondurduğunu fark etti.</p>

  <p>"Iorek!" diye seslendi. "Iorek Byrnison! Gel, çünkü sana ihtiyacım var!"</p>

  <p>Karda bir sarsılma, bir metal tangırtısı duyuldu ve ayı orada belirdi. Lyra seslenmeden önce, düşen karın altında sakin sakin uyuyordu. Thorold'un pencerede tuttuğu lambadan gelen ışıkta, Lyra onun yüzsüz uzun başını, karanlık göz deliklerini, kırmızı-siyah metal altında beyaz kürkünün ışıltısını gördü ve ona sarılmak, onun demir miğferinde, uçları buz tutmuş kürkünde teselli aramak istedi.</p>

  <p>"Ee?" dedi ayı.</p>

  <p>"Lord Asriel'i yakalamamız gerek. Roger'ı aldı ve şey yapacak -düşünmeye korkuyorum- ah, Iorek, sana yalvarırım, çabuk ol, canım!"</p>

  <p>"Gel öyleyse," dedi ve Lyra onun sırtına atladı.</p>

  <p>Ne yana gidileceğini sormaya gerek yoktu: kızağın izleri avludan dosdoğru dışarı, ovaya doğru gidiyordu ve Iorek onları takip etmek için ileri sıçradı. Hareketi artık iyice Lyra'nın varlığının bir parçası haline gelmiş, dengeli oturmak tamamen otomatikleşmişti. Iorek kayalık arazideki kalın kar örtüsünün üzerinde her zamankinden daha hızlı koşuyor, zırh levhaları düzenle sallanan bir ritimle Lyra'nın altında oradan oraya oynuyordu.</p>

  <p>Arkalarında diğer ayılar rahat bir tempoda koşuyor, ateş fırlatıcıyı da beraberlerinde taşıyorlardı. Yol açıktı, çünkü ay yükselmişti ve karla kaplı dünyaya gönderdiği ışık, balonda olduğu kadar parlaktı: parlak gümüş ve koyu siyahtan oluşan bir dünya. Lord Asriel'in kızağının izleri dosdoğru uzaktaki yalçın tepeler silsilesine, aletiyometrenin kadife kumaşı kadar kara bir gökyüzüne doğru yükselen bu tuhaf, dik, sivri uçlu şekillere doğru uzanıyordu. Kızağın kendisinden eser yoktu -ya da, en yüksek zirvenin yanında tüy gibi bir hareket mi vardı acaba? Lyra gözlerini iyice açıp büyük bir dikkatle ileriyi taradı ve Pantalaimon uçabildiği kadar yükseğe uçarak bir baykuşun açık görüşüyle baktı.</p>

  <p>"Evet," dedi, bir an sonra onun bileğine konarak,</p>

  <p>"Lord Asriel, köpeklerini delice kamçılıyor, arkada da bir çocuk var... "</p>

  <p>Lyra, Iorek Byrnison'ın temposunu değiştirdiğini hissetti. Bir şey dikkatini çekmişti. Yavaşlıyordu ve başını kaldırmış, sağa-sola bakmıyordu.</p>

  <p>"Ne oldu?" diye sordu Lyra.</p>

  <p>Iorek bir şey demedi. O dikkatle dinliyordu, ama Lyra bir şey duyamadı. Sonra kulağına bir ses geldi: esrarengiz, çok uzaklardan gelen bir hışırtı ve çıtırtı. Daha önce de duyduğu bir sesti: Aurora'nın sesi. Ansızın pasparlak bir peçe belirmiş, kuzey göğünde titrekçe ışıldayarak asılı duruyordu. Bütün o göze görünmeyen milyarlarca ve trilyonlarca yüklü zerrecikler ve belki de, diye düşündü,</p>

  <p>Toz zerrecikleri, atmosferin üst katmanlarından ışık saçan bir parlaklık çıkarmıştı. Sanki Aurora aşağıda gerçekleşen dramı biliyormuş ve onu en muhteşem efektleriyle ışıklandırmak istiyormuş gibi, Lyra'nın o ana kadar gördüklerinden daha parlak ve olağanüstü bir gösteri olacaktı.</p>

  <p>Ama ayıların hiçbiri yukarı bakmıyordu: dikkatleri topraktaydı. Demek ki Iorek'in dikkatini çeken Aurora değildi. Şimdi hiç kıpırdamadan duruyordu, onun duyularının serbestçe dolaşması gerektiğini bilen Lyra da ayının sırtından kayarak indi. Bir şey onu rahatsız ediyordu.</p>

  <p>Lyra etrafına baktı, Lord Asriel'in evine giden uçsuz bucaksız açık ovadan geriye, daha önce geçtikleri dağlara doğru. Bir şey göremedi. Aurora daha da yoğunlaştı.</p>

  <p>İlk peçeler titredi ve hızla bir yana savruldu, yukarıda çentikli perdeler katlanıp açılıyor, her dakika boyları ve parlaklıkları artıyordu: kemerler ve ilmekler ufuktan ufka anafor gibi dönerek gidiyor ve aydınlık yaylarıyla doruğun ta kendisine değiyorlardı. Muazzam, dokunulmaz güçlerin çıkardığı ıslıklı ve hışırtılı o müthiş şarkıyı her zamankinden de net duyabiliyordu.</p>

  <p>"Cadılar!" diye bir feryat geldi ayı sesiyle ve Lyra neşe ve rahatlama duygusuyla döndü.</p>

  <p>Ama ağır bir burun ona vurup ileri düşürdü ve içini çekecek kadar bile nefesi kalmamış bir halde, kesik kesik soluyarak titredi, çünkü az önce durduğu yerde yeşil tüylü bir okun arka tarafı görünüyordu. Okun başı ve kendisi kara gömülüydü.</p>

  <p>İmkansız diye düşündü halsiz halsiz, ama doğruydu, çünkü bir başka ok, tepesinde ayakta duran Iorek'in zırhına çarpıp uzaklaştı. Bunlar Serafina Pekkala'nın cadıları değildi, başka bir klandandılar. Bir düzine kadarı ya da daha fazlası yukarıda daireler çiziyor, arada alçalıp ateş ettikten sonra yeniden yükseliyordu ve Lyra bildiği her kelimeyle küfür ediyordu.</p>

  <p>Iorek Byrnison çabucacık emirler verdi. Ayıların cadılarla savaşma konusunda pratikleri olduğu açıktı, çünkü derhal bir savunma düzenine geçtiler ve cadılar da aynı kolaylıkla saldırı düzenine. Ancak yakın menzilden isabetli atış yapabiliyorlardı ve okları ziyan etmemek için hızla aşağı iniyor, dalışlarının en alt noktasında atış yapıyor ve derhal yukarı dönüyorlardı. Ama en alt noktaya eriştiklerinde, elleri ok ve yayla meşgul oluyordu, hücuma açık durumdaydılar, ayılar da tarayan pençelerle onları aşağı çekmek için yukarı doğru fırlıyorlardı. Birinden fazlası düştü, hemen hesapları görüldü.</p>

  <p>Lyra bir kayanın yanında iyice çömelerek cadı dalışını izledi. Birkaç tanesi ona da nişan aldı, ama oklar ıskaladı ve sonra Lyra, başını kaldırıp göğe bakınca, uçan cadıların büyük kısmının geri çark ettiğini gördü.</p>

  <p>Bundan rahatladıysa da, rahatlaması sadece bir an sürdü. Çünkü uçtukları yönden, başka pek çok cadının onlara katılmak için geldiğini gördü; ve orada havada onlarla birlikte bir grup parıldayan ışık da vardı; Svalbard ovasının uçsuz bucaksızlığında, Aurora'nın aydınlığı altında, korktuğu bir sesi duydu. Bir gaz motorunun sert zonklamasıydı bu. İçinde Mrs. Coulter ile askerlerinin olduğu zeplin onlara yetişiyordu.</p>

  <p>Iorek homurdanarak bir emir verdi ve ayılar derhal bir başka düzene geçti. Lyra, gökten gelen kızıl renkli titrek ışıkta onların ateş fırlatıcıyı çabucak indirmelerini gözledi. Uçan cadıların öncü kolu da bunu görmüştü ve hızla aşağı inip onların üstüne ok yağdırmaya koyuldular, ama ayılar çoğunlukla zırhlarına güvenip, cihazı kurmak için hızlı hızlı çalıştılar: Bir açıyla yukarı uzanan uzun bir kol, bir metre çapında bir çanak ya da kap, bir de duman ve buhar içinde büyük bir demir depo.</p>

  <p>O gözlerken, parlak bir alev fışkırdı ve bir ayı ekibi alışkın oldukları bir şekilde faaliyete geçti. İki tanesi ateş fırlatıcının uzun kolunu çekti, bir başkası kaseye kürekler dolusu ateş boşalttı ve emir üzerine onu serbest bırakıp, alev alev yanan kükürdü karanlık göğün yüksekliklerine savurdular.</p>

  <p>Cadılar tepelerine öyle bir üşüşmüştü ki, üç tanesi daha ilk atışta alevler içinde düştü, ama çok geçmeden esas hedefin zeplin olduğu anlaşıldı. Pilot ya daha önce hiç ateş fırlatıcı görmemişti ya da onun gücünü küçümsüyordu, çünkü yukarı tırmanmaksızın, biraz olsun sağa-sola dönmeksizin, dosdoğru ayıların üstüne doğru uçtu.</p>

  <p>Sonra zeplinde de güçlü bir silah bulunduğu belli oldu: gondolün burnuna monte edilmiş bir makineli tüfek.</p>

  <p>Lyra ayılardan birkaçının zırhından kıvılcımlar uçuştuğunu gördü; kurşunların takırtısı duyulmadan önce, bir araya sıkışarak zırhlarını siper ettiklerini gördü. Korkuyla haykırdı.</p>

  <p>"Güvendeler," dide Iorek Byrnison. "Küçük kurşunlarla zırhı delemezsin." Ateş fırlatıcı gene çalıştı: bu sefer alev alev yanan bir kükürt kitlesi doğrudan gondolü nişan aldı ve patlayıp her yanda alevli parçacıklardan oluşan şelaleler bıraktı. Zeplin sola doğru yattı, geniş bir kavis çizdi ve kükreyerek uzaklaştı; sonra bir kez daha cihazın yanında hızlı hızlı çalışan ayı grubuna yöneldi. Yaklaşırken, ateş fırlatıcının kolu gacırtıyla aşağı doğru indi; makineli tüfek öksürüp tükürdü ve iki ayı düştü; Iorek Byrnison'dan boğuk bir homurtu çıktı. Hava taşıtı neredeyse tepelerine gelince, bir ayı haykırarak emir verdi ve yaylı kol yeniden yukarı fırladı.</p>

  <p>Bu sefer kükürt, zeplinin gaz torbasının muhafazasına doğru savruldu. Aracın sert iskeleti, içinde hidrojenin bulunduğu yağlanmış ipekten bir kılıfı yerinde tutuyordu ve bu kılıf, küçük çizilmelere karşı koyacak kadar dayanıklı olmakla birlikte, elli okkalık alev alev bir kaya ona fazla geldi. İpek boydan boya yırtıldı, kükürt ve hidrojen, bir alev felaketinde birbirleriyle buluşmak üzere sıçradılar.</p>

  <p>İpek bir anda şeffaf hale geldi; turuncu ve kırmızı ve sarıdan oluşan bir cehennem fonunun önünde, zeplinin bütün iskeleti görünür bir hal aldı ve neredeyse gönülsüzce yere doğru süzülüp inmeden önce de imkansız görünecek kadar uzun süreyle havada asılı kaldı. Karın ve ateşin önünde kara kara duran küçük şekiller sendeleyerek ve koşarak içinden çıktı, cadılar onları alevlerden uzağa sürüklemek için aşağı uçtu. Zeplin yere çarptıktan sonra bir dakika içinde bükülmüş metalden kara bir duman örtüsü ve çırpman birkaç ateş kırıntısından ibaret bir kitle olmuştu.</p>

  <p>Ama zeplindeki askerler ve diğerleri (Lyra şimdi Mrs. Coulter'ı seçemeyecek kadar uzakta olmakla birlikte, onun orada olduğunu biliyordu) hiç vakit kaybetmediler. Cadıların yardımıyla makineli tüfeği çeke çeke dışarı çıkarıp kurdular ve yerde ciddi şekilde savaşmaya başladılar.</p>

  <p>"Yola devam," dedi Iorek. "Uzun süre dayanırlar."</p>

  <p>Kükredi, bir grup ayı ana gruptan ayrılarak Tatarlar'ın sağ cenahına saldırdı. Lyra Iorek'in orada, onların arasında olma arzusunu seziyordu ama bütün bu süre zarfında sinirleri de haykırıyordu: Yola devam! Yola devam!</p>

  <p>Ve zihni, Roger ile Lord Asriel'in görüntüleriyle doluydu; Iorek Byrnison da bunu biliyordu, dönüp dağdan yukarı, kavgadan uzağa giderek, Tatarlar'ı alıkoyma işini ayılarına bıraktı.</p>

  <p>Tırmanmaya devam ettiler. Lyra gözlerini dört açarak ileriye baktı ama Pantalaimon'un baykuş gözleri bile tırmandıkları dağın yamacında herhangi bir hareket göremiyordu. Ancak, Lord Asriel'in kızak izleri belirgindi ve Iorek, uzun ve rahat adımlarla koşarken havalara kar saçarak, onları süratle takip ediyordu. Geride her ne olup bitiyorsa, artık adı üstünde, gerideydi. Lyra onu bırakmıştı. Dünyadan bütün bütün ayrılıyormuş duygusuna kapılmıştı; öyle uzak ve kararlıydı, öyle yükseğe tırmanıyorlardı, onları yıkayan ışık öyle garip ve tekinsizdi ki. "Iorek," dedi, "Lee Scoresby'yi bulacak mısın?"</p>

  <p>"Ölü ya da diri, onu bulacağım."</p>

  <p>"Ve eğer Serafina Pekkala'yı görürsen..."</p>

  <p>"Ona ne yaptığını anlatırım."</p>

  <p>"Teşekkür ederim, Iorek," dedi kız.</p>

  <p>Artık bir süre konuşmadılar. Lyra uykunun ve uyanmanın ötesinde bir tür transa girdiğini hissediyordu: ayılar tarafından yıldızlardaki bir şehre taşındığı rüyasını gördüğü, bilinçli bir rüya görme hali neredeyse.</p>

  <p>Bu konuda tam Iorek Byrnison'a bir şey söyleyecekti ki, ayı yavaşladı ve durdu.</p>

  <p>"İzler devam ediyor," dedi Iorek Byrnison. "Ama ben edemem."</p>

  <p>Lyra aşağı atladı, bakmak için onun yanında durdu.</p>

  <p>Iorek, bir uçurumun kenarında duruyordu. Bunun buzda büyük bir yarık mı, yoksa kayada bir çatlak mı olduğunu söylemek zordu, aslında pek bir şey de fark etmiyordu; önemli olan, dipsiz bir karanlığa uzanmasıydı.</p>

  <p>Ve Lord Asriel'in kızağının izleri en uca kadar geliyor... sertleşmiş kardan oluşan bir köprüde devam ediyordu.</p>

  <p>Belli ki bu köprü kızağın ağırlığının gerilimini hissetmişti, çünkü üzerinde uçurumun öbür ucuna yakın, enine bir çatlak uzanıyordu ve çatlağın yakın tarafındaki yüzey bir ayak kadar çökmüştü. Bir çocuğun yükünü taşıyabilirdi: zırhlı bir ayının yükü altında kesinlikle ayakta kalmazdı.</p>

  <p>Lyra, Iorek Byrnison'a döndü.</p>

  <p>"Karşıya geçmem gerek," dedi. "Bütün yaptıkların için teşekkür ederim. Ona ulaştığımda neler olacak, bilmiyorum. Hepimiz ölebiliriz, ona ulaşsam da, ulaşmasam da.</p>

  <p>Ama eğer geri gelirsem, sana doğru dürüst teşekkür etmek için gelip seni göreceğim, Kral Iorek Byrnison."</p>

  <p>Elini başını koydu. Iorek bıraktı eli orada dursun, usulca başını salladı.</p>

  <p>"Güle güle, Lyra Gümüşdil," dedi.</p>

  <p>Lyra, kalbi sevgi içinde acıyla çarparak döndü ve ayağını köprüye koydu. Kar, altında çatırdadı, Pantalaimon karşı taraftaki kara konup onu ileri gitmek üzere cesaretlendirmek için yükseldi ve köprünün üstünden uçtu.</p>

  <p>Lyra adım adım ilerledi ve attığı her adımla birlikte, şimdi yaptığı gibi yavaş yavaş gidip mümkün olabildiğince hafifçe basmak yerine hızla koşup öbür tarafa atlamak daha mı iyi olurdu diye merak etti. Yarı yola geldiğinde kardan bir başka çatırtı yükseldi: ayaklarının yakınından bir parça kopup dipsiz boşluğun derinliklerine yuvarlandı ve köprünün çatlağın yakın tarafındaki kısmı birkaç santim daha çöktü.</p>

  <p>Hiç kıpırdamadan durdu. Pantalaimon, aşağı atlayıp ona uzanmaya hazır, leopar biçimiyle diğer yanda çömelmişti.</p>

  <p>Köprü dayandı. Lyra bir adım attı, bir adım daha, derken ayaklarının altında bir şeyin çökmekte olduğunu hissetti ve var gücüyle karşı tarafa doğru sıçradı. Köprü, ardında yumuşak bir vun sesi bırakarak boylu boyunca yarığa düşerken, Lyra karınüstü karlara indi.</p>

  <p>Pantalaimon'un pençeleri kürklerine girmiş, sıkı sıkıya tutuyordu.</p>

  <p>Bir dakika sonra gözlerini açtı ve sürünerek kenardan uzaklaştı. Geri dönüş yoktu. Ayağa kalkarak onu gözleyen ayıya elini kaldırdı. Iorek Byrnison, ona karşılık vermek için arka ayakları üzerine kalktı, sonra da Mrs. Coulter ve zeplindeki askerlerle savaşan tebaasına yardım etmek üzere dönüp dağdan aşağı hızla koştu.</p>

  <p>Lyra tek başına kalmıştı.</p>
</body>
</html>
