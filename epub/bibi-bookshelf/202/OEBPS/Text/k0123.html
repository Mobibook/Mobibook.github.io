<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2 class="sigil_not_in_toc" style="text-align: right;"><b>20</b></h2>

  <h2 id="sigil_toc_id_23" style="text-align: right;"><b>Ölümüne Dövüş</b></h2>

  <p>Ayılar arasında dövüşlere sık sık rastlanırdı, bu dövüşler epey ayinle de çevriliydi. Ancak, bir ayının diğerini öldürmesi çok enderdi, olduğunda da genellikle kazayla olurdu ya da, Iorek Byrnison'un durumunda olduğu gibi, bir ayının diğerinden gelen sinyalleri yanlış anlamasının bir sonucu olarak. Iofur 'un babasını öldürmesi gibi düpedüz cinayet olaylarına ise daha da ender rastlanırdı.</p>

  <p>Ancak zaman zaman öyle koşullar oluşurdu ki, bir anlaşmazlığı sona erdirmenin tek yolu, ölümüne dövüşmek olurdu. Ve bunun için eksiksiz bir tören düzenlenirdi.</p>

  <p>Iofur , Iorek Byrnison'ın yolda olduğunu ve bir çarpışma olacağını ilan ettiği zaman çarpışma alanı süpürüldü, düzlendi ve Iofur 'un zırhını kontrol etmek için ateş madenlerinden zırhçılar geldi. Her perçin incelendi, her bağlantı denendi, levhalar en ince kumla cilalandı. Pençelerine de aynı derecede itina edildi. Altın varak silinip temizlendi ve on beş santimlik her bir kanca tek tek, öldürücü bir sivriliğe sahip olana dek bilenip törpülendi.</p>

  <p>Lyra midesinin dibinde gittikçe artan bir bulantı ile izliyordu bunları, çünkü Iorek Byrnison aynı itinayı görmeyecekti; istirahatsiz, yiyeceksiz neredeyse yirmi dört saattir buzda yürüyordu; balon çarptığında yaralanmış olabilirdi. Ve o, Iorek'in haberi olmaksızın onu bu çarpışmaya sokmuştu. Bir ara, Iofur Raknison pençelerinin keskinliğini yeni öldürülmüş bir morsta deneyip derisini kağıt gibi biçtikten, ezici darbelerinin gücünü de morsun kafatasında denedikten sonra (iki vuruşta yumurta gibi çatlamıştı), Lyra, Iofur 'a bir mazeret uydurmuş ve korkuyla ağlamak üzere tek başına uzaklaşmıştı.</p>

  <p>Normalde onu neşelendirebilen Pantalaimon'un bile söyleyecek umut verici pek az şeyi vardı. Lyra'nın tek yapabileceği, aletiyometreye danışmaktı: bir saat uzaklıkta, dedi ona ve yine, ona güvenmesi gerektiğini söyledi; ayrıca (bunu okumak daha zordu) Lyra aletin aynı soruyu iki kez sorduğu için kendisine serzenişte bulunduğunu bile düşündü.</p>

  <p>Bu vakte kadar ayılar arasında haber duyulmuştu ve çarpışma alanının her noktası kalabalıktı. Yüksek rütbeli ayılar en iyi yerlere sahipti, aralarında elbette İofur'un eşlerinin de bulunduğu dişi ayılar için ise, etrafı çevrili özel bir yer vardı. Lyra dişi ayıları fena halde merak ediyordu, çünkü onlar hakkında çok az şey biliyordu ama şimdi dolaşıp soru sorma vakti değildi. Onun yerine Iofur Raknison'ın yakınında kaldı ve çevresindeki saraylıların, dışarıdaki sıradan ayılardan üst rütbede olduklarını beyan edişlerini gözledi; görüldüğü kadarıyla hepsinin taktığı çeşitli tüylerin, nişanların, andaçların anlamını tahmin etmeye çalıştı. En yüksek rütbede olanların bir kısmı, belki de onun başlattığı modayı taklit etmek suretiyle gözüne girmeye çalışarak, Iofur 'un bez bebek cini gibi küçük mankenler taşıdıklarını gördü. Iofur 'un kendininkini bıraktığını görüp de kendi bebeklerini ne yapacaklarını bilemediklerini fark ederek, alaycı bir keyif duydu. Atsa mıydılar? Şimdi onun gözünden düşmüşler miydi? Nasıl davranmalıydılar?</p>

  <p>Artık anlamaya başlıyordu ki Iofur 'un sarayındaki baskın ruh hali buydu. Ne olduklarından emin değillerdi. Saf ve emin ve mutlak olan Iorek Byrnison'a benzemiyorlardı; birbirlerini ve Iofur 'u gözlerken, üzerlerinde sürekli bir belirsizlik perdesi asılıydı.</p>

  <p>Ve aşikar bir merakla onu da gözlüyorlardı. Lyra, Iofur 'a makul derecede yakın durdu ve hiçbir şey demedi, ne zaman bir ayı ona baksa gözlerini indirdi.</p>

  <p>O vakte kadar sis kalkmıştı, hava berraktı ve şansa bakın ki, öğlene doğru karanlığın kısa süreyle kalktığı an, Lyra'nın Iorek'in oraya varacağını sandığı anla çakışmıştı. Çarpışma alanının kenarındaki küçük, yoğun şekilde sıkışmış kar yükseltisinde titreyerek dururken, başını kaldırıp havadaki hafif ışığa doğru baktı ve bütün kalbiyle, onu alıp götürmek için inen düzensiz zarif siyah şekilleri görmeyi istedi; ya da o geniş bulvarlarında güneş ışığında güvence içinde yürüyeceği Aurora'nın saklı şehrini görmeyi; ya da Ma Costa'nın geniş kollarını görmeyi, onun varlığında sizi saran dostça ten ve yemek kokularını koklamayı...</p>

  <p>Kendini ağlarken buldu, gözyaşları neredeyse oluşur oluşmaz donuyor, onları acı içinde süpürmesi gerekiyordu. Öyle korkuyordu ki. Hiç ağlamayan ayılar ona neler olduğunu anlayamadılar; bir insan süreci, anlamsız. Ve elbette Pantalaimon da normalde yapacağı gibi, onu teselli edemiyordu; ama Lyra elini cebinde, onun küçük sıcak fare biçimini sıkıca kavramış olarak tuttu, Pantalaimon da onun parmaklarına burnunu sürttü. Yanıbaşında demirciler Iofur Raknison'un zırhında son ayarlamaları yapıyorlardı. Ayı, büyük metal bir kule gibi arka ayakları üzerinde doğruldu, cilalanmış çelikle pırıl pırıldı, düzgün levhaların içine altın teller kakılmıştı. Derin göz yarıkları ve parıldayan gümüş-gri bir kaplaması olan miğferi, başının üst kısmını sarıyordu; vücudunun alt kısmı, yerine iyice yerine oturmuş, zincirden örülme zırh bir gömlekle korunmuştu. Lyra bunu gördüğü zaman Iorek Byrnison'a ihanet ettiğini fark etti, çünkü Iorek'in böyle bir şeyi yoktu. Zırhı sadece sırtını ve yanlarını koruyordu. Öylesine gösterişli ve güçlü görünen Iofur Raknison'a baktı, içinde tuhaf bir rahatsızlık hissetti, suçla korkunun birleşmesi gibi.</p>

  <p>"Affedersiniz, Majesteleri," dedi, "daha önce size ne dediğimi hatırlıyorsanız eğer... " Titreyen sesi havada ince ve zayıf geliyordu kulağa.</p>

  <p>Üç ayının mükemmel pençeleriyle biçsin diye önünde tuttukları hedefin üzerindeki dikkati dağılan Iofur Raknison, heybetli başını çevirdi. "Evet? Evet?"</p>

  <p>"Hatırlarsanız, demiştim ki önce gidip Iorek Byrnison'la konuşsam ve numara yapsam-"</p>

  <p>Ama o daha cümlesini bitiremeden, nöbetçi kulesindeki ayılardan bir kükreme sesi geldi. Diğerlerinin hepsi bunun ne anlama geldiğini biliyorlardı, müthiş bir heyecanla karşıladılar. Nöbetçiler, Iorek'i görmüştü.</p>

  <p>"Lütfen, efendim," dedi Lyra telaşla. "Onu kandıracağım, görürsünüz."</p>

  <p>"Evet. Evet. Git şimdi. Git de onu cesaretlendir*."</p>

  <p>Iofur Raknison, öfke ve heyecandan zorlukla konuşuyordu.</p>

  <p>Lyra onun yanından ayrıldı ve çıplak, temiz çarpışma alanından geçerken karda küçük ayak izlerini bıraktı.</p>

  <p>Öbür taraftaki ayılar o geçsin diye ikiye ayrıldı. Büyük gövdeleri hantal hantal iki yana ayrılırken, ufuk göründü, soluk ışıkta karanlıktı. Iorek Byrnison neredeydi?</p>

  <p>Lyra hiçbir şey göremiyordu; ama nöbetçi kulesi yüksekti ve ondan halen saklı olan şeyleri görebilirlerdi. Tek yapabileceği, karda ilerlemekti.</p>

  <p>O Iorek'i görmeden ayı onu gördü. Bir zıplayış ve ağır bir metal şıkırtısı duyuldu ve bir kar püskürtüsüyle Iorek Byrnison yanında ayakta durdu.</p>

  <p>"Ah, Iorek! Korkunç bir şey yaptım! Canım, Iofur Raknison'la dövüşmek zorundasın ve hazır değilsin -yorgunsun, karnın aç, zırhın da-"</p>

  <p>"Ne korkunç şeyi?"</p>

  <p>"Ona senin geldiğini söyledim, çünkü sembol okuyucuda okumuştum; o insana benzesin, bir cini olsun diye umutsuzca çırpmıyor, sahiden umutsuzca. Ben de senin cininim diye onu kandırdım, seni terk edip onun cini olacağımı, ama bunun için seninle dövüşmesi gerektiğini söyledim. Çünkü böyle olmasaydı, Iorek, canım, dövüşmene asla izin vermeyeceklerdi, daha yakına gelmeden seni yakacaklardı-"</p>

  <p>"Iofur Raknison'u aldattın mı?"</p>

  <p>"Evet. Toplum dışı biri gibi seni hemencecik öldürmektense seninle dövüşmeyi kabul ettirdim, kazanan da ayıların kralı olacak. Bunu yapmak zorunda kaldım, çünkü-"</p>

  <p>"Belacqua mı? Hayır. Sen Lyra Gümüşdil'sin," dedi Iorek. "Bütün istediğim onunla dövüşmek. Gel bakalım, küçük cin."</p>

  <p>Lyra, hırpalanmış zırhı içinde, zayıf ve vahşi Iorek Byrnison'a baktı ve kalbi gururdan patlayacakmış duygusuna kapıldı.</p>

  <p>Iofur 'un muazzam sarayına doğru birlikte yürüdüler, düz ve açık çarpışma alanı saray duvarlarının dibinde uzanıyordu. Ayılar kale burcundaki mazgallı siperlerde tıkış tıkıştı; her pencereyi beyaz yüzler dolduruyordu; ağır cüsseleri, gözlerle burunlardan oluşan siyah noktalarla işaretlenmiş, pusumsu beyazdan yoğun bir duvar gibi duruyordu ileride. En yakındakiler yana çekile ek</p>

  <p>Iorek Byrnison ve cininin yürüyüp geçmesi için iki sıra açtılar. Her ayının gözleri onlara dikilmişti.</p>

  <p>Iorek, çarpışma alanında Iofur Raknison'ın karşısında durdu. Kral üzerine basılmış karların oluşturduğu yükseltiden indi ve iki ayı, aralarında birkaç metre mesafeyle yüz yüze geldiler.</p>

  <p>Lyra Iorek'e o kadar yakındı ki onun içinde, muazzam anbarik güçleri üreten büyük bir dinamo gibi bir zangırdama hissetti. Miğferinin yanından boynuna dokundu ve "İyi dövüş, canım Iorek," dedi. "Gerçek kral sensin, o değil. O hiçbir şey değil."</p>

  <p>Sonra geriye çekildi.</p>

  <p>"Ayılar!" diye kükredi Iorek Byrnison. Sesi saray duvarlarında yankılandı ve kuşların ürkerek yuvalarını terk etmelerine yol açtı. Iorek devam etti: "Bu çarpışmanın şartları şunlar. Eğer Iofur Raknison beni öldürürse, o zaman ebediyen kral olacak, her tür meydan okumaya, ihtilafa karşı güvencede olacak. Eğer ben Iofur Raknison'u öldürürsem, ben sizin kralınız olacağım. Size vereceğim ilk emir ise o sarayı, o parfümlü, süslü maskaralığı yıkmak, altınla mermeri denize savurmak olacak. Ayı metali, demirdir. Altın değildir. Iofur Raknison Svalbard'ı kirletti. Ben temizlemeye geldim. Iofur Raknison, sana meydan okuyorum."</p>

  <p>Derken Iofur bir iki adım ileri fırladı, kendine zor hakim oluyor gibiydi.</p>

  <p>"Ayılar!" diye kükreyerek verdi cevabını. "Iorek Byrnison benim davetim üzerine geri geldi. Onu buraya ben çektim. Bu çarpışmanın şartlarını belirlemek bana düşer ve bu şartlar da şöyle: "Eğer Iorek Byrnison'u öldürürsem eti paramparça edilip yamaç-hartlaklarına dağıtılacak. Başı benim sarayımın tepesinde sergilenecek. Anısı silinecek. Adını ağza almak idamlık bir suç olacak..."</p>

  <p>Devam etti, sonra iki ayı da yeniden konuştu. Bir formüldü bu, kuralları sadakatle yerine getirilen bir tören. Lyra, birbirinden tamamen farklı iki ayıya baktı: Iofur çok gösterişli ve güçlü, kuvveti ve sağlığıyla muazzam, harika bir şekilde zırhlanmış, mağrur ve kral gibi; Iorek ise daha küçük (oysa onun küçük görüneceği hiç aklına gelmemişti daha önce), donanımı daha zayıf, zırhı paslı ve çentikli. Ama onun zırhı, ruhuydu. Kendisi yapmıştı, üstüne tam olarak oturuyordu. Onunla bir olmuştu. Iofur ise zırhıyla yetinmiyordu; bir ruh daha istiyordu. Iorek sakinken, o tedirgindi.</p>

  <p>Ve Lyra, bütün diğer ayıların da bu karşılaştırmayı yaptığını biliyordu. Ancak Iorek ve Iofur sadece iki ayı olmanın ötesindeydiler. Burada, ayı olmanın birbirine karşıt iki türü söz konusuydu: iki gelecek, iki kader. Iofur onları bir yönde götürmeye başlamıştı, oysa Iorek başka bir yönde götürecekti; aynı anda bir gelecek ebediyen kapanırken, öteki açılacaktı.</p>

  <p>Törensel çarpışmaları ikinci aşamasına doğru giderken, iki ayı karda sabırsızca gezinmeye, yavaşça ilerlemeye, başlarını sallamaya koyuldular. Seyirciler yerlerinden bir milim bile kıpırdamıyordu: ama bütün gözler onları izliyordu.</p>

  <p>Sonunda savaşçılar hareketsiz ve sessiz kaldı, çarpışma alanının iki yanında yüz yüze durmuş, birbirlerini süzüyorlardı.</p>

  <p>Sonra iki ayı da aynı anda, kükreyerek ve yerden karları havalandırarak, harekete geçti. İki koca kaya kütlesi gibiydiler; yanyana iki doruk üzerinde dengelenmiş ve bir depremle yerlerinden kurtulmuş, hız alarak dağ yamacından aşağı yuvarlanan, buzul yarıklarının üzerinden atlayan, ağaçlara çarpıp onları kıymık haline getiren, her ikisini de toza ve uçuşan taş parçalarına dönüştürecek kadar şiddetle çarpışan iki koca kaya kütlesi gibi iki ayı da tıpkı böyle bir araya geldi. Birleştiklerinde ki çarpışma sakin havada tınladı ve saray duvarından yankılandı. Ama kayanın olacağı gibi yok olmadılar. İkisi de yana düştü ve ilk kalkan Iorek oldu. Çevik bir sıçrayışla kıvrılıp, zırhı çarpışmada hasar görmüş, başını kolaylıkla kaldıramayan Iofur 'a sıkıca sarıldı. Iorek hemen onun boynundaki savunmasız boşluğa hamle etti. Beyaz kürkü tırmıkladı, sonra pençelerini Iofur 'un miğferinin kenarından içeri sokup onu ileri doğru büktü.</p>

  <p>Tehlikeyi sezen Iofur hırladı ve tıpkı Iorek'in Lyra onu su kıyısında gördüğünde havalara su saçarak silkelendiği silkelendi. Ve Iorek püskürtülerek düştü, Iofur bükülen metallerin kulak tırmalayan gıcırtısı içinde heybetle ayağa kalkarak, arka levhalarının çeliğini salt kuvvetiyle düzletti. Sonra da bir çığ gibi, kendini hâlâ ayağa kalkmaya çalışan Iorek'in üstüne attı.</p>

  <p>Lyra, bu ezici düşüşün gücüyle kendi soluğunun da kesildiğini hissetti. Altında yerin kendisi sallanmıştı, kesin. Iorek bundan nasıl sağ çıkardı? Kendini büküp yerde bir dayanak noktası bulmaya çalışıyordu, ama ayakları havadaydı ve Iofur da dişlerini, Iorek'in boğazının yakınlarında bir yere geçirmişti. Sıcak kan damlaları havada uçuşuyordu; biri Lyra'nın kürküne kondu, Lyra elini ona bir sevgi simgesiymiş gibi bastırdı.</p>

  <p>Sonra Iorek'in arka pençeleri Iofur 'un zincirden örülmüş zırh gömleğinin halkalarına gömüldü ve aşağı doğru yırttı. Bütün ön kısım yerinden çıktı ve Iofur hasara bir göz atmak için yana doğru sendelerken, Iorek de debelenerek yeniden ayağa kalktı.</p>

  <p>İki ayı bir an, nefeslerini düzene sokmaya çalışarak birbirlerinden uzakta durdular. Şimdi o zincirden örülmüş zırh gömlek, Iofur 'a sekte vuruyordu, çünkü korunma olmaktan çıkıp birden bir engele dönüşmüştü; hâlâ aşağıdan bağlıydı ve arka ayaklarının peşinde sürünüyordu. Ancak, Iorek daha kötü durumdaydı. Boynundaki bir yara şakır şakır kanıyordu, kendisi de güçlükle soluk alıyordu.</p>

  <p>Ama daha kral kendini ona dolanmış zincir zırhtan kurtaramadan Iofur 'un üstüne atladı ve onu tepe takla yere düşürdü, ardından da Iofur 'un boynuna, miğferin ucu eğilince açıkta kalmış olan çıplak bölgeye saldırdı. Iofur onu fırlatıp attı, sonra da iki ayı yeniden birbirine hücum etti; ayaklarının altından her yöne doğru püsküren kar, zaman zaman kimin avantajlı durumda olduğunu görmeyi zor hale getiriyordu.</p>

  <p>Lyra, nefes almaya bile pek cesaret edemeyerek seyrediyordu ve ellerini kavuşturmuş öyle sıkıyordu ki, canı acıyordu. Iofur 'un Iorek'in karnındaki bir yarayı parçaladığını gördüğünü sandı, ancak bu doğru olamazdı, çünkü bir dakika sonra, bir başka şiddetli kar patlaması içinde iki ayı da boksör gibi ayağa kalkmıştı. Iorek güçlü pençeleriyle Iofur 'un yüzünü paralıyor, Iofur da ona aynı derecede vahşice vurarak karşılık veriyordu.</p>

  <p>Lyra bu darbelerin gücü karşısında titredi. Bir dev bir balyozu sallıyordu ve o balyozun üzerinde beş iri çelik çivi vardı sanki...</p>

  <p>Demir demire vurup tangırdadı, diş dişe çarptı, güçlükle alınan soluklar kükredi, ayaklar iyice sıkıştırılmış zeminde gökgürültüleri kopardı. Çevrelerindeki karlar ala bulanmış, metrelerce mesafede üzerine basılmış yerler kıpkırmızı bir çamur halini almıştı.</p>

  <p>Iofur 'un zırhı artık acınacak durumdaydı, levhalar kopmuş ve çarpılmıştı, altın kakma ya kopup çıkmış ya da kalın bir kan tabakasına bulanmıştı, miğferi ise bütün bütün gitmişti. Iorek'inki, bütün çirkinliğine rağmen daha iyi durumdaydı: göçmüş ama zarara uğramamıştı, ayı kralın koca balyoz darbelerine çok daha iyi dayanıyordu ve o vahşi on beş santimlik pençeleri savuşturuyordu.</p>

  <p>Buna karşın Iofur , Iorek'ten daha iri ve kuvvetliydi,</p>

  <p>Iorek ise yorgundu, karnı açtı ve daha çok kan kaybetmişti. Karnından, her iki kolundan ve boynundan yaralıydı, oysa Iofur 'un sadece alt çenesi kanıyordu. Lyra sevgili arkadaşına yardım etmeyi çok istiyordu, ama ne yapabilirdi ki?</p>

  <p>Ve işler şimdi Iorek için kötü gidiyordu. Topallıyordu; sol ön pençesini yere her koyduğunda, ağırlığını güçlükle taşıdığını görebiliyorlardı. Vurmak için o pençeyi hiç kullanmıyordu, üstelik sağıyla vurduğu darbeler de artık daha zayıftı; henüz birkaç dakika önce vurduğu o müthiş ezici tokatlarla karşılaştırıldığında, neredeyse küçük fiskelere benziyorlardı.</p>

  <p>Lyra gözyaşlarına boğulmuştu. Canı, cesur arkadaşı, korkusuz savunucusu ölecekti ve Lyra bakışlarını kaçırarak ona ihanet etmeyecekti, çünkü Lyra'ya bakarsa onun parıldayan gözlerini, o gözlerdeki sevgi ve inancı görmeliydi; ödlekçe saklanmış bir yüzü, ya da korkuyla çevrilmiş bir omuzu değil.</p>

  <p>O yüzden baktı, ne var ki gözyaşları aslında neler olup bittiğini görmesini engelledi, gerçi belki de zaten göremeyecekti. En azından Iofur 'un görmediği kesindi.</p>

  <p>Çünkü Iorek, sadece ayağını basıp sıçrayacağı temiz, kuru, güvenilir bir yer ve sağlam bir kaya bulmak için geriliyordu, hiçbir işe yaramayan sol kol da aslında zinde ve kuvvetliydi. Bir ayıyı aldatamazsın, ama Lyra'nın ona gösterdiği gibi, Iofur ayı olmak istemiyordu, insan olmak istiyordu; Iorek de onu aldatıyordu.</p>

  <p>Sonunda istediğini buldu: donmuş toprağa iyice gömülmüş, sağlam bir kaya. Gerileyerek ayaklarını ona yasladı, bacaklarını gerdi ve doğru anı seçti.</p>

  <p>Bu an, Iofur arka ayakları üstünde yükselip zaferini böğürerek bildirdiğinde ve başını alay edercesine İorek'in görünürde zayıf olan sol yanıma doğru çevirdiğinde geldi.</p>

  <p>İşte Iorek o zaman harekete geçti. Okyanusta bin mil boyunca kuvvetini biriktiren ve derin sularda yüzeyde çok az kıpırtı yapan, ama sığ sulara gelince göklere varacak şekilde yükselen, kıyıda yaşayanların ödünü kopardıktan sonra da karşı konulmaz bir güçle karaya çarpan bir dalga gibi -Iorek Byrnison Iofur 'a karşı böyle yükseldi, kuru kayada ayağını bastığı sağlam yerden yukarı doğru müthiş bir hızla fırladı, vahşi bir sol elle Iofur Raknison'un korunmasız çenesini parçaladı. Dehşet verici bir darbeydi. Iofur 'un çenesinin alt tarafını koparıp attı, çene parçası metrelerce uzaktaki kara kan damlaları saçarak havada uçtu.</p>

  <p>Iofur 'un kırmızı dili dışarı fırladı, açık boğazına sarktı. Ayı kral birden sesini kaybetmişti, ısıramıyordu, çaresizdi, Iorek'in de daha fazlasına ihtiyacı yoktu. Atıldı ve dişleri Iofur 'un gırtlağını buldu, o yana bu yana salladı, koca gövdeyi yerden kaldırdı ve sanki Iofur sadece su kıyısındaki bir fokmuş gibi yere çarptı.</p>

  <p>Sonra yukarı doğru yırttı ve Iofur Raknison'ın canı onun dişleriyle bedenini terk etti.</p>

  <p>Yerine getirilecek bir adet daha vardı. Iorek, ölü kralın korunmasız göğsünü yardı, tepeüstü edilmiş bir geminin kalaslarını andıran dar beyaz ve kırmızı kaburgaları ortaya çıkarmak için kürkü geriye doğru soydu. Iorek, göğüs kafesinin içine uzandı, Iofur 'un kırmızı ve buhar tüten kalbini çıkardı ve oracıkta, Iofur 'un tebaasının önünde onu yedi.</p>

  <p>Sonra bir alkış koptu, bir hengame, Iofur 'un fatihine bağlılıklarını sunmak için ileri fırlayan ayıların gürültüsü. Iorek Byrnison'ın sesi yaygaranın üstüne yükseldi.</p>

  <p>"Ayılar! Kralınız kim?"</p>

  <p>Ve bu haykırış, denizin yuvarlaklaştırmış olduğu bütün çakılların okyanusu döven bir fırtınadaki kükremesi gibi geriye geldi:</p>

  <p>"Iorek Byrnison!"</p>

  <p>Ayılar ne yapmaları gerektiğini biliyorlardı. Son nişana, atkıya ve taca varıncaya kadar hepsi hemen fırlatıp atıldı, küçümsemeyle ayaklar altında çiğnendi ve bir anda unutuldu. Onlar artık Iorek'in ayılarıydı; yalnızca azap veren bir aşağılık kompleksinin bilincinde olan yarı-insanlar değildiler, ayıydılar. Akın akın saraya giderek en üstteki kulelerden koca mermer bloklarını savurmaya başladılar, mazgal siperli surları sarsarak taşlarını gevşetip, onları yüzlerce metre aşağıdaki rıhtıma düşüp parçalansın diye yardan aşağı savurdular.</p>

  <p>Iorek onlarla hiç ilgilenmeden, yaralarını tedavi etmek için zırhını çıkardı, ama o daha başlayamadan Lyra yanına varmış, ayağını donmuş kırmızı kara vuruyor ve ayılara bağırarak sarayı paramparça etmekten vazgeçmelerini, çünkü içeride tutsaklar olduğunu söylüyordu. Onlar duymadı, ama Iorek duydu ve o kükreyince de hemen durdular.</p>

  <p>"İnsan tutsaklar mı?" dedi Iorek.</p>

  <p>"Evet, -Iofur Raknison onları zindanlara atmış- önce onlar dışarı çıkıp bir yere sığınmak, yoksa onlar da düşen kayalarla ölür-"</p>

  <p>Iorek çabucak emirler verdi ve bazı ayılar tutsakları serbest bırakmak için telaşla saraya girdi. Lyra, Iorek'e döndü.</p>

  <p>"Bırak, yardım edeyim sana -çok kötü yaralanmadığından emin olmak istiyorum, gerçekten, Iorek canım- ah, keşke sargı bezi falan olsaydı! Karnındaki berbat bir kesik-"</p>

  <p>Bir ayı, ağzındaki iyice buz tutmuş sert yeşil bir şeyi yere, Iorek'in ayaklarının dibine bıraktı.</p>

  <p>"Kanyosunu," dedi Iorek. "Onu benim için yaralara bastır, Lyra. Eti üzerine kapa, sonra da donana kadar üstüne biraz kar tut."</p>

  <p>Çok hevesli oldukları halde, başka ayıların onu tedavi etmesine izin vermedi. Üstelik Lyra'nın elleri bu işe yatkındı ve yardımcı olmak için içi gidiyordu; böylece küçük insan koca ayı kralın üstüne eğildi, kan yosunlarını tıktı ve kanaması durana kadar yaralı eti dondurdu.</p>

  <p>İşi bittiğinde, eldivenleri Iorek'in kanıyla sırılsıklam olmuştu, ama yaralardan akan kan durmuştu.</p>

  <p>Ve o zamana kadar tutsaklar -titreyen, gözlerini kırpıştıran, bir araya büzülmüş bir düzine kadar adam- dışarı çıkmışlardı. Lyra, profesörle konuşmanın anlamı olmadığına karar verdi, çünkü zavallı adam deliydi. Aslında diğer adamların kim olduklarını öğrenmek isterdi, ama yapılacak çok daha acil işler vardı. Üstelik hızlı hızlı emirler vererek ayıları bir koşu oraya buraya yollayan Iorek'in dikkatini dağıtmak da istemiyordu, ama Roger'ı, Lee Scoresby'yi ve cadıları merak ediyordu, karnı açtı ve yorgundu... O anda yapılacak en iyi şeyin mümkün mertebe ayak altından çekilmek olduğuna karar verdi. Bu yüzden de, kutup porsuğu olarak onu ısıtan Pantalaimon'la birlikte, çarpışma alanının sessiz bir köşesine kıvrıldı, bir ayının yapacağı gibi üstüne kar yığdı ve uyudu.</p>

  <p>Bir şey ayağını dürttü ve yabancı bir ayı sesi, "Lyra Gümüşdil," dedi, "kral sizi istiyor."</p>

  <p>Uyandığında neredeyse soğuktan ölmek üzereydi, donup kapandıkları için gözlerini açamadı; ama Pantalaimon kipriklerindeki buzu eritmek için onları yaladı, çok geçmeden mehtapta onunla konuşan genç ayıyı görebiliyordu. Ayağa kalkmaya çalıştı, ama iki kez düştü.</p>

  <p>Ayı, "Sırtıma binin," dedi ve geniş sırtını sunmak için çömeldi ve Lyra'nın yarı tutunur, yarı düşer halde sırtında kalmayı becerdiği ayı, onu birçok başka ayının toplanmış olduğu dik bir çukura götürdü.</p>

  <p>Ve onların arasında, ona doğru koşan, cini de Pantalaimon'u selamlamak için sıçrayan küçük bir şekil vardı. "Roger!" dedi Lyra.</p>

  <p>"Iorek Byrnison seni almaya gelirken beni orada, karda bekletti -balondan düştük, Lyra! Sen düştükten sonra millerce sürüklendik, sonra Mr. Scoresby biraz daha gaz bıraktı, bir dağa çarptık, öyle bir yamaçtan düştük ki böylesini hiç görmemişsindir! Ve Mr. Scoresby'nin şimdi nerede olduğunu bilmiyorum, cadıların da. Sadece benle Iorek Byrnison varız. Seni aramak için bunca yolu dosdoğru geri döndü. Ve bana dövüşünü anlattılar..."</p>

  <p>Lyra etrafa baktı. İnsan tutsaklar, yaşlıca bir ayının yönetimi altında, dalgaların karaya attığı tahtalardan ve çadır bezi parçalarından bir sığınak inşa ediyorlardı. Yapacak işleri olmasından hoşnut kalmışa benziyorlardı. Bir tanesi ateş yakmak için bir çakmaktaşı çakıyordu.</p>

  <p>Lyra'yı uyandırmış olan genç ayı, "Yiyecek var," dedi.</p>

  <p>Taze bir fok karda yatıyordu. Ayı onu bir pençede ikiye ayırdı ve Lyra'ya böbrekleri nerede bulacağını gösterdi. Lyra birini çiğ çiğ yedi: sıcaktı, yumuşaktı ve hayal edilmeyecek kadar lezzetliydi.</p>

  <p>Ayı "Yağından da yiyin," dedi ve onun için bir parça kopardı. Fındık tadı katılmış krema gibi geliyordu ağza.</p>

  <p>Roger tereddüt etse de aynısını yaptı. İştahla yediler, birkaç dakika içinde Lyra'nın uykusu iyice açılmıştı, ısınmaya başlıyordu.</p>

  <p>Ağzını silerek etrafa baktı, ama Iorek görünürde yoktu.</p>

  <p>"Iorek Byrnison, danışmanlarıyla konuşuyor," dedi genç ayı. "Yemeğiniz bitince sizi görmek istiyor. Beni takip edin."</p>

  <p>Önlerine düşüp bir yükseltiden geçerek onları karda, ayıların buz bloklardan bir duvar inşa etmeye başladıkları noktaya götürdü. Iorek daha yaşlı bir grup ayının ortasında oturuyordu, Lyra'yı karşılamak için ayağa kalktı.</p>

  <p>"Lyra Gümüşdil," dedi. "Gel de dinle, bana neler anlatıyorlar."</p>

  <p>Onun varlığını öteki ayılara açıklamadı, ya da belki onun hakkında çoktan bilgi edinmişlerdi; ama ona yer açtılar ve kraliçeymiş gibi muazzam bir nezaket gösterdiler. Lyra, kutup göğünde zarafetle titreşen Aurora'nın altında arkadaşı Iorek Byrnison'un yanında oturup ayıların konuşmasına katılmaktan müthiş gurur duydu.</p>

  <p>Iofur Raknison'ın üzerlerindeki hakimiyeti bir büyü gibiymiş meğer. Bir kısmı bunu, Iorek'in haberi olmadığı halde o sürülmeden önce Iofur 'u ziyaret edip ona çeşitli armağanlar veren Mrs. Coulter'ın etkisine bağlıyordu.</p>

  <p>"Ona bir ilaç verdi," dedi bir ayı, "o da ilacı gizlice Hjalmur Hjalmurson'a içirdi ve kendini kaybetmesine yol açtı."</p>

  <p>Lyra'nın anladığı kadarıyla Hjalmur Hjalmurson, Iorek'in öldürdüğü, ölümü onun sürgün edilmesine neden olan ayıydı. Demek ki Mrs. Coulter bu işin arkasındaydı! Dahası da vardı.</p>

  <p>"Yapmayı planladığı bazı şeyleri önleyen insan yasaları var, ama insan yasaları Svalbard'da geçerli değildir. Burada da Bolvangar'daki gibi ama daha beter bir başka istasyon kurmak istiyordu ve Iofur bunu yapmasına izin verecekti, üstelik ayıların bütün geleneklerine aykırı olmasına rağmen; insanlar burayı ziyaret etmiştir, burada hapse atılmıştır, ama asla burada yaşayıp çalışmamışlardır. Yavaş yavaş Iofur Raknison üzerindeki gücünü artıracaktı, o da bizim üzerimizde, ta ki biz kadının istediği gibi sağa sola koşturduğu yaratıkları olana, tek görevimiz onun yaratacağı melaneti korumak olana kadar..."</p>

  <p>Konuşan, ihtiyar bir ayıydı. Adı Soren Eisarson'du ve Iofur Raknison döneminde eziyet çekmiş bir danışmandı.</p>

  <p>"Şimdi ne yapıyor, Lyra?" diye sordu Iorek Byrnison. "Iofur 'un öldüğünü duyunca planları ne olacak?"</p>

  <p>Lyra aletiyometreyi çıkardı. Görecek pek ışık yoktu, Iorek Byrnison bir meşale getirilmesini emretti.</p>

  <p>Beklerlerken Lyra, "Mr. Scoresby'ye ne oldu?" diye sordu. "Ya cadılara?"</p>

  <p>"Cadılara başka bir cadı klanı saldırdı. Diğerleri çocuk kesicilerle ittifak halinde miydi, bilmiyorum, ama büyük bir kalabalık halinde göklerimizde devriye geziyorlardı ve fırtınada saldırdılar. Serafina Pekkala'ya ne olduğunu görmedim. Lee Scoresby'ye gelince, ben oğlanla birlikte düştükten sonra balon yeniden havalandı ve onu da götürdü. Ama sembol okuyucun sana kaderlerinin ne olduğunu söyler."</p>

  <p>Bir ayı, üzerinde bir mangal kömürü kazanının usul usul yandığı bir kızağı çekip getirdi ve tam ortasına reçineli bir dal attı. Dal derhal alev aldı ve onun ışığında Lyra aletiyometrenin kollarını çevirerek Lee Scoresby'yi sordu.</p>

  <p>Hâlâ havada olduğu, rüzgarlarla Nova Zembla'ya sürüklendiği, yamaç-hartlaklarından zarar görmediği ve öteki cadı klanını savuşturduğu anlaşıldı.</p>

  <p>Lyra Iorek'e söyledi, o da tatmin olmuş şekilde başını salladı.</p>

  <p>"Havadaysa eğer, emniyette olacaktır," dedi. "Peki, ya Mrs. Coulter?"</p>

  <p>Cevap karmaşıktı, iğne Lyra'nın uzun süre kafasını karıştıran bir şekilde simgeden simgeye savruldu. Ayılar merak etmişti, ama Iorek Byrnison'a duydukları, onun da Lyra'ya duyduğu saygı onlara gem vurdu. Lyra da onları aklından çıkarıp gene aletiyometrenin transına gömüldü.</p>

  <p>Şablonu çözdükten sonra ortaya çıkan simge dizisi korkutucuydu. "Diyor ki o... Bu tarafa uçtuğumuzu duymuş ve makineli tüfeklerle -yani, öyle sanıyorum- silahlanmış bir ulaşım zeplini bulmuş, şu anda Svalbard'a uçuyorlarmış. Henüz Iofur Raknison'ın yenildiğini bilmiyor, tabii, ama çok geçmeden öğrenecek çünkü... Ah evet, çünkü bazı cadılar ona söyleyecek, onlar da yamaç-hartlaklarından öğrenecekler. Sanırım çevremizdeki hava casuslarla dolu, Iorek. Gelip numara yapacaktı...</p>

  <p>Iofur Raknison'a yardım ediyor gibi yapacaktı, ama aslında deniz yoluyla gelen bir Tatar alayı ile iktidarı ondan alacaktı. Bir iki gün içinde burada olacaklar.</p>

  <p>"Elinden geldiğince çabuk bir şekilde Lord Asriel'in hapis tutulduğu yere gidecek, onu öldürtmeye niyetleniyor. Çünkü... Şimdi net bir şekilde geliyor: daha önce hiç anlamadığım bir şey, Iorek! Lord Asriel'i bunun için öldürmek istiyor: çünkü onun ne yapacağını biliyor, bundan korkuyor ve kendisi yapıp ondan önce kontrolü ele geçirmek istiyor... Gökteki şehir olmalı, o olmalı! Önce o oraya gitmeye çalışıyor! Şimdi de bana başka bir şey söylüyor... "</p>

  <p>Aletin üzerine eğilerek, iğne bir oraya bir buraya savrulurken var gücüyle yoğunlaştı. İğne neredeyse izlenemeyecek kadar hızlı hareket ediyordu; omuzunun üstünden bakan Roger, iğnenin durduğunu bile göremiyordu. Sadece Lyra'nın kolları çeviren parmakları ile ona cevap veren iğne arasında, tıpkı Aurora gibi şaşırtıcı bir şekilde lisana benzemeyen, hızlı alevlenen bir diyalogun farkına vardı.</p>

  <p>"Evet," dedi sonunda, aleti kucağına koyup, derin konsantrasyonundan gözlerini kırpıştırıp içini çekerek uyanırken. "Evet, ne dediğini anladım. Gene benim peşimde. Bende olan bir şeyi istiyor, çünkü Lord Asriel de onu istiyor. Bu şey için... bu deney için ona ihtiyaçları var, artık her neyse... "</p>

  <p>Derin bir nefes almak için durdu. Bir şey onu rahatsız ediyordu ve ne olduğunu bilmiyordu. Onca önemli olan bu şeyin aletiyometrenin kendisi olduğunu biliyordu, çünkü sonuçta Mrs. Coulter onu sahiden istemişti, başka ne olabilirdi ki? Ama gene de değildi, çünkü aletiyometre kendisinden daha başka bir şekilde söz ediyordu, bu şekilde değil.</p>

  <p>Mutsuz mutsuz, "Aletiyometre sanırım," dedi. "Hep düşündüğüm gibi. Mrs. Coulter eline geçirmeden onu Lord Asriel'e götürmeliyim. Eğer Mrs. Coulter'ın eline geçerse, hepimiz ölürüz."</p>

  <p>Bunu söylerken kendini öyle yorgun, kemiklerine kadar bitkin ve hüzünlü hissetti ki, ölmek bir kurtuluş olurdu. Ama Iorek'in oluşturduğu örnek, bunu kabul etmesini önledi. Aletiyometreyi ortadan kaldırdı, doğrulup oturdu.</p>

  <p>"Ne kadar uzakta?" dedi Iorek.</p>

  <p>"Birkaç saat. Sanırım aletiyometreyi Lord Asriel'e elimden geldiğince çabuk götürmem gerek."</p>

  <p>"Ben de seninle geleceğim," dedi Iorek.</p>

  <p>Lyra tartışmadı. Iorek emirler verir ve kuzeye seyahatlerinin son bölümünde onlara refakat edecek silahlı bir müfreze organize ederken, Lyra kıpırdamadan oturup enerjisini topladı. O son okumada içinden bir şeylerin gittiğini hissediyordu. Gözlerini kapayıp uyudu, az sonra onu uyandırdılar ve yola koyuldular.</p>
</body>
</html>
