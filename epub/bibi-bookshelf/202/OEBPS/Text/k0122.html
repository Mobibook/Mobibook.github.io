<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2 class="sigil_not_in_toc" style="text-align: right;"><b>19</b></h2>

  <h2 id="sigil_toc_id_22" style="text-align: right;"><b>Esaret</b></h2>

  <p>Ayılar Lyra'yı, sisin sahildekinden daha da yoğun olduğu yardaki koyaktan yukarı çıkardılar. Yamaç-hartlaklarının çığlıkları ve dalgaların çarpışı onlar tırmandıkça giderek uzaklaştı, az sonra kalan tek ses, martıların kesilmek bilmez feryadıydı. Kayalar ve kar yığınlarına sessizce tırmandılar ve Lyra onları çevreleyen griliğe faltaşı gibi açılmış gözlerle baksa ve dostlarının sesini duymak için kulaklarını dört açsa da, Svalbard'daki tek insan olabilirdi. Iorek de ölmüştü belki.</p>

  <p>Ayı çavuş, düz araziye çıkana kadar ona bir şey söylemedi. Sonra durdular. Lyra, dalgaların sesinden kayaların tepesine ulaştıklarını tahmin etti ve kenardan aşağı düşerse diye kaçmaya cesaret edemedi.</p>

  <p>"Yukarı bak," dedi ayı, bir esinti ağır sis perdesini kenara iterken.</p>

  <p>Zaten çok az gün ışığı vardı ama Lyra baktı ve muazzam bir taş bina önünde durduğunu gördü. En az Jordan Koleji'nin en yüksek kısmı yüksekliğindeydi ama çok daha heybetliydi, her yanına savaş resimleri uyulmuştu- ayıları muzaffer, Skraelingler'iyse teslim olurken gösteriyorlardı, Tatarlar'ı zincire vurulmuş ve ateş madenlerinde köle olarak çalışırken gösteriyorlardı, ayıların kralı Iofur Raknison'a dünyanın dört bucağından armağanlar getiren uçan zeplinler gösteriyorlardı.</p>

  <p>Ayı çavuş ona oymaların bunları temsil ettiğini söyledi en azından. Bu konuda mecburen o ne diyorsa öyle kabul edecekti, çünkü cephedeki derinden oyulmuş her bir çıkıntıya, her bir fırlak noktaya sümsük kuşları ile yabani martılar yerleşmişti; tepede hiç durmadan gaklıyor, haykırıyor ve dönüp duruyorlardı, pislikleri de binanın her parçasını kirli beyaz kalın bir tabaka halinde örtmüştü.</p>

  <p>Ancak ayılar bu pisliğin farkında değil gibi görünüyorlardı; gene kuşların lekeleriyle kirlenmiş buzlu zemin üzerinde muazzam bir kemerden geçip içeri girdiler. Bir avlu vardı, yüksek basamaklar, girişler ve her noktada zırhlı ayılar gelenlere kimlik soruyordu, onlara bir parola veriliyordu. Zırhları cilalanmıştı, pırıl pırıl parlıyordu, hepsi miğferlerine tüyler takmıştı. Lyra gördüğü her ayıyı Iorek Byrnison'la karşılaştırmaktan kendini alamıyordu ve sonuç hep Iorek'in lehineydi: daha güçlü, daha zarifti, zırhı ise gerçek bir zırhtı: pas rengi, kan lekeli, çarpışmalarla içine göçmüş, şimdi etrafında gördüklerinin çoğu gibi şık, sırlanmış, süs niteliğinde bir zırh değil.</p>

  <p>Daha da içeri girince ısı arttı. Artan bir şey daha vardı. Iofur 'un sarayının kokusu iğrençti: kokmuş fok yağı, fışkı, kan, her tür artık. Lyra biraz serinlemek için kukuletasını geriye itti, ama burnunu buruşturmaktan kendini alamadı. Ayıların insanların yüzündeki ifadeleri okuyamadığını umdu. Her birkaç metrede bir, balık yağı lambalarını tutan demir destekler vardı ve. onların titrek gölgelerinde Lyra'nın nereye bastığını görmesi de her zaman kolay olmuyordu.</p>

  <p>Sonunda demirden ağır bir kapının dışında durdular.</p>

  <p>Muhafız bir ayı kocaman bir sürgüyü çekti ve çavuş birden ön ayağını Lyra'ya savurarak, onu tepesi üstü kapıdan içeri fırlattı. Lyra daha toparlanıp kalkamadan kapının arkadan sürgülendiğini duydu.</p>

  <p>Son derece karanlıktı ama Pantalaimon ateşböceği oldu ve çevrelerine minik bir ışıltı saçtı. Duvarlardan rutubet damlayan ve mobilya namına sadece bir taş sıranın bulunduğu dar bir hücredeydiler. En uzak köşede, yatak olduğunu düşündüğü bir paçavra yığını vardı, bütün görebildiği de buydu.</p>

  <p>Lyra, omuzunda Pantalaimon'la oturdu ve giysilerinin içinde aletiyometreyi aradı.</p>

  <p>"Oradan oraya hayli savruldu, Pan," diye fısıldadı.</p>

  <p>"Umarım hâlâ çalışıyordur."</p>

  <p>Pantalaimon onun bileğine uçtu, Lyra kafasını toparlarken orada ışıldayarak oturdu. Lyra, bir parçasıyla, burada müthiş bir tehlike altında otururken bir yandan da aletiyometreyi okumak için gerekli olan sükuneti yakalayabilmesini dikkate değer buluyordu; ama bu artık öylesine bir parçası olmuştu ki, en karmaşık sorular bile kaslarının kollarıyla bacaklarını oynatmasındaki gibi bir doğallıkla, onları oluşturan simgelere dönüşüveriyordu- neredeyse onları düşünmesine bile gerek yoktu.</p>

  <p>Kolları çevirdi ve soruyu düşündü: "Iorek nerede?"</p>

  <p>Cevap hemen geldi. "Bir günlük yolda, kazadan sonra balonla oraya sürüklenmiş ama son hızla buraya geliyor."</p>

  <p>"Ya Roger?"</p>

  <p>"Iorek'le birlikte."</p>

  <p>"Iorek ne yapacak?"</p>

  <p>"Her türlü zorluğa rağmen saraya dalıp seni kurtarmaya niyetli."</p>

  <p>Aletiyometreyi kaldırdı, şimdi öncekinden daha fazla endişelenmişti.</p>

  <p>"Bırakmazlar onu, değil mi?" diye sordu. "Sayıları çok fazla. Keşke cadı olsaydım, Pan, o zaman sen ona giderdin, mesaj götürürdün falan, doğru dürüst bir plan yapardık... "</p>

  <p>Derken hayatında korkmadığı kadar korktu.</p>

  <p>Bir erkek sesi karanlıkta birkaç metre öteden konuştu ve "Sen de kimsin?" dedi.</p>

  <p>Lyra korkuyla bağırarak zıpladı. Pantalaimon hemen yarasa oldu, Lyra duvara doğru gerilerken çığlıklar atarak onun başının etrafında uçtu.</p>

  <p>"Ha? Ha?" dedi adam yeniden. "Kim o? Konuş! Konuş!"</p>

  <p>Lyra, sesi titreyerek, "Gene ateşböceği ol, Pan," dedi.</p>

  <p>"Ama fazla yaklaşma."</p>

  <p>Titreşen küçük ışık noktası havada dans etti ve konuşan adamın başı üstünde çırpındı. Paçavra yığını değilmiş meğer: duvara zincirlenmiş, gözleri Pantalaimon'un ışığında parıldayan, taraz taraz saçları omuzlarına inen kır sakallı bir adamdı bu. Yorgun görünüşlü bir yılan olan cini kucağında yatıyor, Pantalaimon yakına uçunca ara sıra dilini çıkarıveriyordu.</p>

  <p>"Adınız ne?" dedi Lyra.</p>

  <p>"Jotham Santelia," diye cevap verdi adam. "Gloucester Üniversitesi'nde Kozmoloji Kraliyet Profesörü'yüm. Sen kimsin?"</p>

  <p>"Lyra Belacqua. Sizi neye içeri attılar?"</p>

  <p>"Garez ve kıskançlıktan... Nereden geliyorsun? Ha?"</p>

  <p>"Jordan Koleji'nden," dedi Lyra.</p>

  <p>"Ne? Oxford mu?"</p>

  <p>"Evet."</p>

  <p>"O Trelawney denen alçak hâlâ orada mı? Ha?"</p>

  <p>"Palmeria Profesörü mü? Evet," dedi kız.</p>

  <p>"Öyle mi, Tanrı adına! Ha? Onu çok daha önceden istifaya zorlamış olmalılardı. Numaracı eser hırsızı! Züppe!" Lyra tarafsız bir ses çıkardı.</p>

  <p>"Gamma ışın fotonları hakkındaki tezini yayımladı mı?" diye sordu Profesör, yüzünü birden Lyra'nınkine yaklaştırarak.</p>

  <p>Lyra geriye çekildi.</p>

  <p>"Bilmiyorum," dedi, sonra sırf alışkanlıktan uydurarak, "Hayır," diye devam etti. "Şimdi hatırladım. Hâlâ kontrol etmesi gereken rakamlar olduğunu söylemişti. Ve... Toz hakkında da yazacağını söylemişti. Böyle işte."</p>

  <p>"Rezil! Hırsız! Edepsiz! Serseri!" diye haykırdı ihtiyar adam ve öyle hızla sarsıldı ki Lyra kriz geçirecek diye korktu. Profesör yumruklarını demirlere vururken, cini uyuşuk uyuşuk kucağından kaydı. Profesörün ağzından tükürük damlacıkları uçtu.</p>

  <p>"Evet," dedi Lyra. "Ben de hep onun hırsız olduğunu düşünmüştüm. Ve serseri, falan."</p>

  <p>Saplantılarında başrol oynayan adamın ta kendisini tanıyan pejmürde bir küçük kızın hücresinde ortaya çıkması akla yakın olmasa da, Kraliyet Profesörü bunu fark etmedi. Sahiden deliydi, şaşmamak gerek, zavallı ihtiyar adam; ama gene de onda Lyra'nın işine yarayabilecek bilgi kırıntıları olabilirdi.</p>

  <p>İhtiyatla yakınına oturdu, onun kendisine dokunacağı kadar yakına değil, ama Pantalaimon'un minik ışığının ona açıkça göstereceği kadar yakına.</p>

  <p>"Profesör Trelawney'nin övündüğü bir şey de," dedi, "ayıların kralını ne kadar yakından tanıdığıydı-"</p>

  <p>"Övünmek mi? Ha? Ha? Tabii ki övünüyor! O züppeden başka bir şey değil! Ve korsan! Kendi adını taşıyan tek bir özgün araştırma kırıntısı yok! Her şey ondan iyi adamlardan aşırılmış!"</p>

  <p>"Evet, bu doğru," dedi Lyra, samimiyetle. "Ve kendine ait bir şey yaptığı zaman da, yanlış yapıyor."</p>

  <p>"Evet! Evet! Kesinlikle! Yetenek yok, hayal gücü yok, tepeden tırnağa bir sahtekar!"</p>

  <p>"Yani, örneğin," dedi Lyra, "her şeyden önce, bahse girerim ki siz ayılar hakkında onun bildiğinden çok daha fazla şey biliyorsunuzdur."</p>

  <p>"Ayılar," dedi yaşlı adam, "Ha! Onlar hakkında bir risale yazabilirim! Beni de onun için kapattılar zaten, malum."&nbsp;</p>

  <p>"Niyeymiş?"</p>

  <p>"Onlar hakkında çok fazla şey biliyorum ve beni öldürmeye cesaret edemiyorlar. Cüret edemiyorlar, ne kadar isteseler de. Biliyorum, anlıyorsun ya. Dostlarım var. Evet! Güçlü dostlar."</p>

  <p>"Evet," dedi Lyra. "Ve bahse girerim ki harika bir öğretmen olurdunuz," diye devam etti. "İnsanda sizdeki kadar bilgi ve deneyim olunca."</p>

  <p>Çılgınlığının derinliklerinde bile biraz sağduyu halen mevcuttu ve kıza keskin bir bakış attı, hani neredeyse alay ettiğinden kuşkulanıyormuş gibi. Ama Lyra ömrü boyunca şüpheci ve huysuz alimlerle uğraşmıştı, ona öyle katıksız bir hayranlıkla geri baktı ki, adam yatıştı.</p>

  <p>"Öğretmen," dedi, "öğretmen... Evet, ders verebilirdim. Bana doğru öğrenciyi ver, zihninde bir ateş yakayım!"</p>

  <p>Lyra cesaret verircesine, "Çünkü bilginizin öylece yok olup gitmemesi gerekir," dedi. "Başkalarına geçirilmesi gerekir ki, insanlar sizi hatırlasın."</p>

  <p>"Evet," dedi, başını sallayıp ciddi ciddi onaylayarak. "Çok zekisin, çocuğum. Adın ne?"</p>

  <p>"Lyra," diye bir kez daha söyledi ona. "Bana ayılar hakkında bir şeyler öğretebilir misiniz?"</p>

  <p>"Ayılar..." dedi tereddütle.</p>

  <p>"Aslında kozmoloji, Toz falan öğrenmek isterdim ama bunun için yeterince akıllı değilim. Bunun için sahiden akıllı öğrencilere ihtiyacınız var. Ama ayılar hakkında bir şeyler öğrenebilirim. Siz de bana pekala öğretebilirsiniz. Ve belki de bununla alıştırma yapar, sonra da yavaş yavaş Toz'a geliriz, belki."</p>

  <p>Adam yeniden evet anlamında başını salladı.</p>

  <p>"Evet," dedi, "evet, sanırım haklısın. Mikrokozmos ile makrokozmos arasında bir alışveriş vardır! Yıldızlar canlıdır, çocuğum. Bunu biliyor muydun? Oradaki her şey canlıdır ve oralarda büyük amaçlar vardır! Evren niyetlerle doludur, yani. Her şey bir amaçla meydana gelir. Senin amacın, bana bunu hatırlatmak. İyi, iyi -umutsuzluk içindeyken unutmuşum. İyi! Mükemmel, çocuğum!"</p>

  <p>"Ee, kralı gördünüz mü? Iofur Raknison'u?"</p>

  <p>"Evet. Ah, evet. Buraya onun daveti üzerine geldim, malum. Bir üniversite kurmaya niyetliydi. Beni Rektör Yardımcısı yapacaktı. Bu da Kraliyet Arktik Derneği'ne tam bir darbe olacaktı, ne dersin, ha? Ha? Ve o Trelawney denen rezile! Hah!"</p>

  <p>"Ne oldu?"</p>

  <p>"Benim kadar değerli olmayan adamların ihanetine uğradım. Aralarında Trelawney de vardı elbette. O da buradaydı, yani. Svalbard'da. Niteliklerim hakkında yalanlar attı, iftira etti. İftira! Karalama! Barnard-Stokes kuramının nihai kanıtını kim keşfetti, ha? Ha? Evet, Santelia keşfetti. Trelawney buna dayanamadı. Göz göre göre yalan söyledi. Iofur Raknison beni buraya attırdı. Bir gün dışarı çıkacağım, göreceksin. Rektör Yardımcısı olacağım, ah evet. Hele Trelawney o zaman gelsin de merhamet dilesin! Hele Kraliyet Arktik Derneği'nin Yayım Komitesi o zaman katkılarımı geri çevirsin bakalım! Hah! Hepsini teşhir edeceğim!"</p>

  <p>"Bence Iorek Byrnison buraya döndüğünde size inanır," dedi Lyra.</p>

  <p>"Iorek Byrnison mu? Onu beklemenin faydası yok. O asla geri gelmez."</p>

  <p>"Şu anda yolda."</p>

  <p>"Öyleyse onu öldürürler. O ayı değil çünkü. Toplumdan kovulmuş biri. Benim gibi itibardan düşmüş biri. Ayıların hiçbir ayrıcalığından yararlanamaz."</p>

  <p>"Ama diyelim ki Iorek Byrnison geri geldi," dedi Lyra. "Diyelim ki dövüşmek için Iofur Raknison'a meydan okudu."</p>

  <p>"Ah, buna izin vermezler," dedi Profesör kararlı bir şekilde. "Iofur asla Iorek Byrnison'a onunla dövüşme hakkını tanıyarak kendini alçaltmaz. Hakkı yok ki onun. Iorek şimdi fokmuş ya da morsmuş muamelesi görür, ayı muamelesi değil. Ya da daha beteri: Tatar ya da Skraeling muamelesi. Onunla ayıymış gibi şerefli bir şekilde dövüşmezler; daha yaklaşamadan onu ateş fırlatıcılarla öldürürler. Umut yok. Af yok."</p>

  <p>"Ah," dedi Lyra, göğsünde ağır bir umutsuzlukla. "Peki, ya ayıların öteki tutsakları? Onları nerede tuttuklarım biliyor musunuz?"</p>

  <p>"Öteki tutsaklar mı?"</p>

  <p>"Şey gibi... Lord Asriel gibi."</p>

  <p>Birden Profesör'ün tavrı tamamen değişti. Sindi, ürkerek duvara doğru çekildi ve başını uyarırcasına salladı. "Hişşt! Sus! Seni duyacaklar!" diye fısıldadı.</p>

  <p>"Neden Lord Asriel'den söz etmemeliyiz?"</p>

  <p>"Yasak! Çok tehlikeli! Iofur Raknison onun sözünün edilmesine izin vermez!"</p>

  <p>"Neden?" diye sordu Lyra, daha yakına gelip, o ürkmesin diye kendi de fısıldayarak, ihtiyar adam fısıltıyla cevap verdi. "Lord Asriel'i tutsak olarak tutmak Adak Meclisi'nin Iofur 'a verdiği özel bir görev. Mrs. Coulter Iofur 'u görmek için bizzat buraya geldi ve Lord Asriel'i ayak altından çeksin diye ona çeşit çeşit ödül teklif etti. Anlıyorsun ya, biliyorum, çünkü o sıralar ben Iofur 'un himayesi altındaydım. Mrs. Coulter'la tanıştım! Evet. Onunla uzun bir konuşma yaptık. Iofur kara sevdaya tutuldu. Onun hakkında konuşmaktan kendini alamıyordu. Onun için her şeyi yapardı. Eğer o Lord Asriel'in yüz mil uzakta tutulmasını istiyorsa, tutulacaktı. Mrs. Coulter için her şey yapılacaktı, her şey. Başşehrine onun adını verecekti, bunu biliyor muydun?"</p>

  <p>"Yani kimsenin gidip Lord Asriel'i görmesine izin vermez mi?"</p>

  <p>"Hayır! Asla! Ama Lord Asriel'den de korkuyor, biliyor musun? Iofur zor bir oyun oynuyor. Ne var ki akıllı. İkisinin de istediklerini yaptı. Mrs. Coulter'ı memnun etmek için Lord Asriel'i tecrit edilmiş olarak tuttu ve Lord Asriel'e de istediği her tür donanımı verdi ki, onu da memnun edebilsin. Sürmez ama bu denge. İstikrarsız. Her iki tarafı memnun etmek. Ha? Bu durumun dalga fonksiyonu çok geçmeden çökecek. Sağlam kaynaklara dayanarak söylüyorum."</p>

  <p>"Sahi mi?" dedi Lyra, ama aklı başka yerdeydi, çılgınca onun az önce söylediklerini düşünüyordu.</p>

  <p>"Evet. Cinimin dili olasılığın tadını alabiliyor çünkü." "Evet. Benimkinin dili de. Bizi ne zaman besliyorlar, Profesör?"</p>

  <p>"Beslemek mi?"</p>

  <p>"Arada bir yiyecek veriyor olmalılar, yoksa açlıktan ölürüz. Hem yerde kemikler var. Herhalde fok kemikleri, değil mi?"</p>

  <p>"Fok... Bilmiyorum. Olabilir."</p>

  <p>Lyra ayağa kalktı ve önünü yoklayarak kapıyı buldu. Doğal olarak kapının kulpu yoktu, anahtar deliği de ve üstü ile altı öylesine sıkıca oturmuştu ki hiç ışık görünmüyordu. Kulağını kapıya dayadı, ama hiçbir şey duyamadı. Arkasında ihtiyar adam kendi kendine mırıldanıp duruyordu. Yorgun yorgun yana dönüp öbür türlü yatarken zincirinin takırdadığını duydu, çok geçmeden de horlamaya başladı.</p>

  <p>Gene önünü yoklayarak sıraya geri döndü. Işık vermekten bitkin düşen Pantalaimon yarasa olmuştu, ona göre hava hoştu, tabii; Lyra oturmuş tırnağını yerken o yavaşça cikleyerek etrafta kanat çırptı.</p>

  <p>Birden, hiç beklemiyorken, onca zaman önce İstirahat Odası'nda Palmeria Profesörü'nün söylediğini duyduğu şeyi hatırladı. Iorek Byrnison, Iofur 'un adından ilk kez bahsettiğinden beri, bir şey onu rahatsız ediyordu, şimdi geri gelmişti: Iofur Raknison, demişti Profesör Trelawney, her şeyden çok bir cin ister.</p>

  <p>Ne dediğini anlamamıştı, tabii; çünkü İngilizce söyleyeceğine panserbjørneden söz etmişti, bu yüzden de Lyra onun ayılardan söz ettiğini anlamamıştı, Iofur Raknison'ın bir insan olmadığını hiç bilmiyordu. Ve bir insanın da zaten cini olurdu, o yüzden dedikleri bir anlam ifade etmemişti.</p>

  <p>Ama şimdi apaçıktı. Ayı kral hakkında duyduğu her şey yerli yerine oturuyordu: heybetli Iofur Raknison her şeyden çok, kendine ait bir cinle, insan olmayı istiyordu.</p>

  <p>Ve bunu düşünürken aklına bir plan geldi: Iofur Raknison'a normalde asla yapmayacağı bir şeyi yaptırmanın bir yolu; Iorek Byrnison'a hakkı olan tahtı geri vermenin bir yolu ve nihayet, Lord Asriel'i kapattıkları yere gidip ona aletiyometreyi götürmenin bir yolu.</p>

  <p>Fikir öylece boşlukta asılı kalmış, sabun köpüğü gibi narin narin ışıldıyordu adeta ve Lyra, ya patlarsa diye ona doğrudan doğruya bakmaya bile cüret edemiyordu Ama fikirlerin nasıl olduğunu iyi bilirdi ve başka bir yere bakıp başka şey bir düşünerek, bıraktı ışıldasın.</p>

  <p>Sürgüler takırdayıp kapı açıldığında uyudu uyuyacaktı. İçeri ışık süzüldü, Pantalaimon çabucak cebine saklanırken, Lyra anında ayağa kalktı.</p>

  <p>Ayı muhafız, fok budunu kaldırıp içeri atmak için başını eğince, yanında bitip dedi ki:</p>

  <p>"Beni Iofur Raknison'a götür. Götürmezsen eğer, başın derde girer. Çok acil."</p>

  <p>Ayı ağzındaki eti düşürdü ve başını kaldırdı. Ayıların yüzlerindeki ifadeyi okumak kolay değildir ama kızgın görünüyordu.</p>

  <p>Lyra hemen, "Iorek Byrnison hakkında," dedi. "Onun hakkında bir şey biliyorum, kralın da bilmesi gerekiyor." "Bana ne olduğunu söyle, mesajı ona ileteyim," dedi ayı.</p>

  <p>"Bu doğru olmaz, kral öğrenmeden başka birinin öğrenmesi olmaz," dedi Lyra. "Kusura bakma, kabalık etmek istemem ama anlıyorsun ya, bir şeyi önce kralın öğrenmesi bir kuraldır."</p>

  <p>Belki de kalın kafalıydı. Her neyse, durakladı, sonra da "Pekala. Benimle gel," diyerek, eti hücreye attı.</p>

  <p>Önüne düşüp onu açık havaya çıkardı, Lyra bunu minnetle karşıladı. Sis kalkmıştı, yüksek duvarlı avlunun üstünde yıldızlar parıldıyordu. Muhafız bir başka ayıya danıştı, o ayı da Lyra ile konuşmaya geldi.</p>

  <p>"Canın isteyince Iofur Raknison'u göremezsin," dedi.</p>

  <p>"O seni görmek isteyene kadar beklemen gerek." "Ama bu acil, ona söylemem gereken şey," dedi Lyra. "Iorek Byrnison hakkında. Eminim ki Majesteleri bunu duymak isteyecek, ancak gene de başka birine söyleyemem, anlamıyor musun? Kibarca olmaz. Kibar davranmadığımızı öğrenirse çok ama çok kızar."</p>

  <p>Dedikleri ya ikna edici gelmiş ya da ayının duraklamasına yol açacak kadar şaşırtmıştı onu. Lyra olup bitenler hakkındaki yorumunun doğru olduğundan emindi: Iofur Raknison öyle yeni usuller başlatmıştı ki, ayıların hiçbiri henüz nasıl davranması gerektiğinden emin değildi, o da Iofur 'a ulaşmak için bu belirsizlikten yararlanabilirdi.</p>

  <p>Böylece ayı bir üstündeki ayıya danışmak için çekildi ve çok geçmeden Lyra yeniden Saray'a buyur edilmişti, ama bu sefer sarayın hükümet bölümüne. Burası da daha temiz değildi, hatta havayı solumak hücredekinden de zordu, çünkü bütün o pis doğal kokuların üstüne ağır tiksindirici bir parfüm tabakası çökmüştü. Onu önce koridorda beklettiler, sonra bir bekleme odasında, sonra da büyük bir kapının önünde. Bu arada ayılar görüştü, tartıştı, öne arkaya gidip geldi. Lyra'nın da gülünç dekorasyona bakacak vakti oldu: duvarlar, bir kısmı şimdiden soyulmakta olan ya da rutubetten ufalanmış yaldızlı sıva süslemelerden yana zengindi. Cafcaflı halılar da ayak izlerinden leş gibiydi.</p>

  <p>Nihayet büyük kapı iç taraftan açıldı. Yarım düzine avizenin saçtığı ışık, koyu kırmızı bir halı ve gene havadaki o ağır parfüm kokusu; ve hepsi ona bakan bir düzine ya da daha fazla ayının yüzleri. Ayıların hiçbiri zırhlı değildi ve hepsi bir tür süs takmıştı: altın bir kolye, mor tüylerden süslü bir başlık, koyu kırmızı bir atkı. Tuhaf ama odaya kuşlar da yerleşmişti; deniz kırlangıçları ve yabani martlar, sıva kornişe tünemişti ve birbirlerinin avizelerdeki yuvalarından düşmüş olan balık parçalarını kapmak için dalışa geçiyorlardı.</p>

  <p>Ve odanın karşı tarafındaki platformda muazzam bir taht yükseliyordu. Kuvvetli ve dayanıklı olsun diye granitten yapılmıştı ama Iofur 'un sarayındaki pek çok başka şey gibi, bir dağ yamacındaki gelin tellerini andıran fazlaca süslü zincirler ve yaldızdan çelenklerle bezenmişti.</p>

  <p>Tahtta Lyra'nın o ana kadar gördüğü en büyük ayı oturuyordu. Iofur Raknison, Iorek'ten bile uzun ve cüsseliydi ve yüzü çok daha hareketli ve ifadeliydi, Iorek'inkinde asla görmediği bir tür insanlık vardı bu yüzde. Iofur ona baktığı zaman sanki gözlerinden dışarı bir insan bakıyor gibiydi, Mrs. Coulter'ın evinde gördüğü türden bir insan, iktidara alışkın kurnaz bir politikacı. Boynuna ağır altın bir zincir takmıştı, zincirden cicili bicili bir mücevher sarkıyordu ve pençelerinin -en azından on beşer santim uzunlukta- her biri altın varaklarla kaplıydı. Karşısındakinde muazzam bir kuvvet, enerji ve maharet duygusu uyandırıyordu; gülünç derecede fazla olan süsleri taşıyabilecek kadar iriydi; onun üstünde aptalca değil barbarca ve muhteşem görünüyorlardı.</p>

  <p>Lyra cesaretini kaybetti. Birden fikri, kelimelerle anlatılamayacak kadar zayıf görünmüştü gözüne.</p>

  <p>Ama biraz daha yaklaştı, çünkü yaklaşması gerekiyordu ve birden Iofur 'un dizinde bir şey tuttuğunu fark etti, tıpkı bir insanın bir kediyi oturtacağı gibi -ya da bir cini.</p>

  <p>Büyük, içi doldurulmuş bir bebekti, boş bakışlı salak bir insan yüzüne sahip bir manken. Mrs. Coulter'ın giyineceği gibi giyinmişti, kabaca ona benziyordu da. Ayı kral, kendine cini varmış süsü veriyordu. Lyra o zaman emniyette olduğunu anladı.</p>

  <p>Tahta yaklaştı ve derin bir reverans yaptı, Pantalaimon cebinde sessizliğini ve hareketsizliğini koruyordu.</p>

  <p>"Sizi selamlarız, büyük Kral," dedi usulca. "Ya da ben selamlarım demek istiyorum, o değil."</p>

  <p>"Kim değil?" dedi. Sesi kızın tahmin edeceğinden daha inceydi, ama ifade taşıyan tonlar ve inceliklerle doluydu. Konuştuğu zaman, orada öbeklenmiş sinekleri defetmek için pençesini ağzının önünde sallıyordu.</p>

  <p>"Iorek Byrnison, Majesteleri," dedi Lyra. "Size söyleyecek çok önemli ve gizli bir şeyim var ve sanırım bunu sadece siz duymalısınız, gerçekten."</p>

  <p>"Iorek Byrnison hakkında bir şey mi?"</p>

  <p>Lyra, kuşların pislediği döşemede nereye bastığına dikkat ederek ve yüzünün önünde vızıldayan sinekleri eliyle savuşturarak, ona yaklaştı.</p>

  <p>"Cinler hakkında bir şey," dedi, ancak onun duyabileceği şekilde. Ayının yüzünün ifadesi değişti. Lyra bu ifadenin ne dediğini okuyamıyordu ama fevkalade ilgilendiği konusunda hiç kuşku yoktu. Birden, onun yana doğru kaçmasına sebep olarak tahttan öne doğru hantal hantal yürüdü ve diğer ayılara kükreyerek bir emir verdi. Hepsi başlarını eğdi, arka arka kapıya doğru gittiler.</p>

  <p>Onun kükremesi üzerine telaşla havalanan kuşlar, yeniden yuvalarına yerleşmeden önce acı acı bağırıp uçarak etrafta dolandılar.</p>

  <p>Taht odasında sadece Iofur Raknison ile Lyra kalınca, kral hevesle ona döndü.</p>

  <p>"Ee?" dedi. "Bana kim olduğunu söyle. Nedir bu cin meselesi?"</p>

  <p>"Ben bir cinim, Majesteleri," dedi Lyra.</p>

  <p>Ayı olduğu yerde kalakaldı.</p>

  <p>"Kimin cini?" diye sordu.</p>

  <p>Lyra, "Iorek Byrnison'ın," diye cevap verdi.</p>

  <p>Ömründe söylediği en tehlikeli şeydi bu. Onu oracıkta öldürmemesine sadece şaşkınlığının neden olduğunu hayli açıkça görebiliyordu. Derhal devam etti:</p>

  <p>"Lütfen Majesteleri, siz bana bir zarar vermeden önce bırakın da anlatayım. Buraya, gördüğünüz gibi, kendimi riske atarak geldim ve sizi incitecek hiçbir şeyim yok. Aslında size yardımcı olmak istiyorum. Iorek Byrnison, cini olan ilk ayı oldu, oysa bu siz olmalıydınız. Onun cini olacağıma sizin cininiz olmayı tercih ederdim ben, onun için geldim."</p>

  <p>"Nasıl?" diye sordu ayı, soluk soluğa. "Bir ayının nasıl cini olur? Hem niye o? Ve nasıl oluyor da sen ondan bu kadar uzaktasın?</p>

  <p>Sinekler, minik kelimeler gibi ağzından çıktılar.</p>

  <p>"Bu kolay. Ondan uzaklaşabiliyorum, çünkü cadı cini gibiyim. Onların insanlarından nasıl yüzlerce mil uzakla-şabildiğini biliyorsunuz, değil mi? Öyle işte. Beni nasıl edindiğine gelince, Bolvangar'da oldu. Bolvangar'ı duymuşsunuzdur, Mrs. Coulter size oradan söz etmiştir belki ama herhalde orada yaptıkları her şeyi söylememiştir." "Kesme..." dedi.</p>

  <p>"Evet, kesme, bir kısmı bu, tefrik. Ama başka bir sürü şey de yapıyorlar, suni cinler yaratmak gibi. Ve hayvanlar üzerinde deneyler sürdürüyorlar. Iorek Byrnison bunu duyunca, acaba ona bir cin yapabilirler mi diye kendini denek olarak sundu ve yaptılar. O cin, bendim. Adım Lyra. İnsanların cinleri olduğu zaman nasıl hayvan biçiminde oluyorlarsa, bir ayının cini olunca o da insan oluyor. Ve ben onun ciniyim. Kafasının içini görebilirim, tam olarak ne yaptığını ve nerede olduğunu bilebilirim ve-" "Şimdi nerede?"</p>

  <p>"Svalbard'da. Olanca hızıyla buraya doğru geliyor."</p>

  <p>"Niye? Ne istiyor? Çıldırmış olmalı! Onu paramparça ederiz!"</p>

  <p>"Beni istiyor. Beni geri almaya geliyor. Ama ben onun cini olmak istemiyorum, Iofur Raknison, sizin cininiz olmak istiyorum. Çünkü bir ayının bir cinle ne kadar güçlü olduğunu görünce, Bolvangar'daki insanlar artık bu deneyi asla tekrarlamamaya karar verdi. Iorek Byrnison cin sahibi olmuş tek ayı olacaktı. Ve ben ona yardım edince de size karşı bütün ayılara önderlik edebilirdi. Svalbard'a bunun için geldi."</p>

  <p>Ayı kral öfkesini kükreyerek ifade etti. Öyle bir gürültüyle kükredi ki avizelerin kristali şıngırdadı, koca odadaki her kuş çığlığı bastı ve Lyra'nın kulakları çınladı.</p>

  <p>Ama Lyra buna hazırdı.</p>

  <p>"İşte bunun için en çok sizi seviyorum," dedi Iofur Raknison'a, "akıllı olduğunuz kadar tutkulu ve kuvvetli olduğunuz için. Ve onu bırakıp sizi gelmem, anlatmam şarttı, çünkü ayılara onun hükmetmesini istemiyorum.</p>

  <p>Siz olmalısınız. Ve beni ondan alıp kendi cininiz yapmanın bir yolu var, ama ben size söylemesem ne olduğunu bilmezdiniz ve onun gibi toplum dışına atılmış ayılarla dövüşürken normalde ne yapılırsa onu yapardınız; yani, onunla doğru dürüst dövüşmez, ateş fırlatıcılarla falan onu öldürtürdünüz. Oysa bunu yaparsanız ben ışık gibi sönerim, onunla birlikte can veririm."</p>

  <p>"Ama sen -nasıl olur-"</p>

  <p>"Sizin cininiz olabilirim," dedi Lyra, "ne var ki, ancak Iorek Byrnison'u teke tek savaşta yenilgiye uğratırsanız.</p>

  <p>O zaman kuvveti size akacak ve benim zihnim de sizinkine akacak ve tek bir kişi gibi olabileceğiz, birbirimizin düşüncelerini düşüneceğiz; o zaman size casusluk edeyim diye beni millerce uzağa gönderebilir, ya da burada dizinizin dibinde tutabilirsiniz, siz nasıl isterseniz. Size Bolvangar'ı ele geçirmek için ayılara önderlik etmekte yardım edebilirim, isterseniz ve onları gözde ayılarınız için daha fazla cinler yaratmaya zorlayabilirsiniz, ya da cini olan tek ayı olarak kalmak istiyorsanız eğer, Bolvangar'ı sonsuza kadar yok edebiliriz. Her şeyi yapabiliriz, Iofur Raknison, siz ve ben birlikte!"</p>

  <p>Bu arada Pantalaimon'u titreyen eliyle cebinde tutuyordu, o da o zamana dek edindiği en küçük fare biçimiyle olabildiğince hareketsiz duruyordu.</p>

  <p>Iofur Raknison, taşkın bir heyecan havasıyla aşağı yukarı yürüyordu.</p>

  <p>"Teke tek savaş mı?" diyordu. "Ben mi? Iorek Byrnison'la dövüşmem gerekiyor, öyle mi? İmkansız! O toplum dışına atılmış biri! Nasıl olabilir? Onunla nasıl dövüşebilirim? Tek yolu bu mu?"</p>

  <p>"Tek yolu bu," dedi Lyra, öyle olmasaydı keşke diye düşünerek, çünkü geçen her dakikayla birlikte Iofur Raknison ona daha büyük ve daha vahşi görünüyordu. Iorek'i gönülden severdi ve ona çok güvendiği halde dev ayıların içinde bile dev olan bu ayıyı yeneceğine bir türlü gerçekten inanamıyordu. Ama tek umutları da buydu. Uzaktan ateş fırlatıcılarla vurulmakta ise hiç umut yoktu.</p>

  <p>Birden Iofur Raknison döndü.</p>

  <p>"Kanıtla!" dedi. "Cin olduğunu kanıtla!"</p>

  <p>"Tamam," dedi Lyra. "Bunu yapabilirim, kolay. Sizin bildiğiniz ve başka kimsenin bilmediği her şeyi öğrenebilirim, bunu ancak bir cin öğrenebilir."</p>

  <p>"Öyleyse bana ilk öldürdüğüm yaratığın ne olduğunu söyle."</p>

  <p>"Bunu yapmak için tek başıma bir odaya gitmem gerek," dedi Lyra. "Cininiz olduğum zaman nasıl yaptığımı görebilirsiniz, ama o zamana kadar özel olması gerekir."</p>

  <p>"Bunun arkasında bir bekleme odası var. Oraya gir, cevabı öğrendiğin zaman da dışarı çık."</p>

  <p>Lyra kapıyı açtı, kendini tek bir meşaleyle aydınlatılmış, içinde kararmış gümüş süsler olan maun bir dolap dışında boş olan bir odada buldu. Aletiyometreyi çıkardı ve sordu: "Iorek nerede şimdi?"</p>

  <p>"Dört saat mesafede, gittikçe daha hızla geliyor."</p>

  <p>"Ona ne yaptığımı nasıl söyleyebilirim?"</p>

  <p>"Ona güvenmen gerek."</p>

  <p>Kız, endişeyle, onun ne kadar yorulmuş olacağını düşündü. Ama sonra, aletiyometrenin az önce ona söylediği şeyi yapmadığını fark etti: Iorek'e güvenmiyordu.</p>

  <p>Bu düşünceyi bir yana bıraktı ve Iofur Raknison'un cevabını istediği soruyu sordu. Öldürdüğü ilk yaratık kimdi?</p>

  <p>Cevabı geldi: Iofur 'un öz babası.</p>

  <p>Başka sorular sordu ve Iofur 'un genç bir ayı olarak, ilk av seferinde buzda tek başına olduğunu ve yalnız bir ayıya rastladığını öğrendi. Münakaşa etmiş ve dövüşmüşlerdi, Iofur onu öldürmüştü. Bu kendi başına bir suç teşkil ederdi zaten, ama durum basit bir cinayetten de kötüydü. Çünkü Iofur daha sonra o ayının öz babası olduğunu öğrenmişti. Ayılar anneleri tarafından yetiştirilir, babalarını ender olarak görürlerdi. Doğal olarak yaptığı şeyi sakladı; bunu Iofur 'dan başkası bilmiyordu, bir de tabii ki şimdi Lyra'dan.</p>

  <p>Lyra aletiyometreyi kaldırdı ve Iofur 'a bunu nasıl söyleyeceğini merak etti.</p>

  <p>"İltifat et ona!" diye fısıldadı Pantalaimon. "Bütün istediği bu."</p>

  <p>Bunun üzerine Lyra kapıyı açtı, Iofur Raknison'u gözlerinde bir zafer, sinsilik, endişe ve açgözlülük ifadesiyle onu beklerken buldu.</p>

  <p>"Affınızı diliyorum, Iofur Raknison!" dedi kız. "Sizin bu kadar kuvvetli ve büyük olduğunuzu bilmiyordum!"</p>

  <p>"Bu da neyin nesi? Soruma cevap ver!"</p>

  <p>"Öldürdüğünüz ilk yaratık, öz babanızdı. Bence siz yeni bir tanrısınız, Iofur Raknison. Öyle olmalısınız. Ancak bir tanrıda bunu yapacak kuvvet olur."</p>

  <p>"Biliyorsun! Görebiliyorsun!"</p>

  <p>"Evet, çünkü ben sahiden bir cinim, dediğim gibi."</p>

  <p>"Bana bir şey daha söyle. Lady Coulter buradayken bana ne vadetti?"</p>

  <p>Lyra bir kez daha boş odaya gidip aletiyometreye danıştı, cevapla geri döndü.</p>

  <p>"Sizin Hıristiyan olarak vaftiz edilmeniz için Cenevre'deki Majisteryum'un onayını alacağını vadetti hem de o sıralar cininiz olmadığı halde. Eh, korkarım bunu yapmadı, Iofur Raknison ve doğrusunu isterseniz, cininiz yoksa eğer asla onaylayacaklarını da sanmıyorum. Sanırım o da bunu biliyordu ve size gerçeği söylemiyordu. Ama olsun, ben cininiz olursam eğer, isterseniz vaftiz edilebilirsiniz, çünkü o zaman kimse buna karşı çıkamaz. Bunu talep ederseniz, geri çevirmek ellerinden gelmez."</p>

  <p>"Evet... Doğru. Söylediği buydu. Doğru, her kelimesi. Demek beni aldattı, öyle mi? Ben ona güvendim, o ise beni aldattı, ha?"</p>

  <p>"Evet, öyle. Ama artık onun önemi yok. Affedersiniz, Iofur Raknison, umarım size söylememe kızmazsınız ama Iorek Byrnison buradan sadece dört saat uzakta ve belki de nöbetçi ayılarınıza ona normalde olduğu gibi saldırmamalarını tembih etseniz iyi olur. Eğer benim için onunla dövüşecekseniz, saraya gelmesine izin verilmeli."</p>

  <p>"Evet... "</p>

  <p>"Ve belki de, geldiği zaman ben hâlâ ona aitmişim gibi yapmalıyım ve kayboldum falan demeliyim. Doğrusunu anlamaz. Numara yaparım. Diğer ayılara benim Iorek'in cini olduğumu ve onu yenince size ait olduğumu söyleyecek misiniz?"</p>

  <p>"Bilmiyorum Ne demeliyim?"</p>

  <p>"Bence henüz lafını etmeseniz daha iyi olur. Bir kez birlikte olduğumuzda, siz ve ben, neyin en iyisi olduğunu düşünür, o zaman karar veririz. Şimdi yapmanız gereken, öteki ayılara Iorek toplum dışı bir ayı olduğu halde doğru dürüst bir ayı gibi sizinle dövüşmesine neden izin verdiğinizi açıklamak. Anlamayacaklar çünkü bu yüzden buna bir neden bulmalıyız. Yani, nasılsa onlara ne derseniz yaparlar, ama eğer bunun nedenini anlarlarsa, size daha da fazla hayran kalırlar."</p>

  <p>"Evet. Ne demeliyiz onlara?"</p>

  <p>"Deyin ki... Onlara, krallığınızı tam anlamıyla güvenli hale getirmek için Iorek Byrnison'ı dövüşmek üzere buraya sizin çağırdığınızı ve kazananın sonsuza kadar ayıları yöneteceğini söyleyin. Anlıyorsunuz ya, eğer gelişini onun değil de sizin fikrinizmiş gibi gösterirseniz, gerçekten etkilenirler. Sizin onu çok uzaklardan buraya çağırabildiğinizi düşünürler. Her şeyi yapabileceğinizi düşünürler."</p>

  <p>"Evet... "</p>

  <p>Büyük ayı çaresizdi. Lyra onun üzerindeki gücünü neredeyse sarhoş edici buldu ve eğer Pantalaimon hepsinin içinde bulundukları tehlikeyi hatırlatmak için elini sertçe ısırmamış olsaydı, ölçüyü kaçırabilirdi.</p>

  <p>Ama kendine geldi ve ayılar, Iofur 'un heyecanlı talimatlarıyla Iorek Byrnison için savaş alanını hazırlarken gözlemek için tevazu içinde geriye çekildi. Ve Iorek, Lyra keşke ona söyleyebilsem diye düşünürken hiçbir şey bilmeden, canı pahasına bir dövüşe doğru giderek artan bir hızla yaklaşıyordu.</p>
</body>
</html>
