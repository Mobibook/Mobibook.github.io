<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2 class="sigil_not_in_toc" style="text-align: right;"><b>16</b></h2>

  <h2 id="sigil_toc_id_18" style="text-align: right;"><b>Gümüş Giyotin</b></h2>

  <p>Lyra hemen kutup porsuğu kukuletasını başına siper etti ve diğer çocuklarla birlikte çift kapıdan hızla içeri girdi. Yüz yüze geldiklerinde neler söyleyeceği konusunda endişelenmek için daha sonra vakti olacaktı; önce, üstesinden gelinecek başka bir sorunu vardı: kürklerini nereye saklamalıydı ki izin gerekmeden onları alabilsin?</p>

  <p>Neyse ki içeride büyük bir düzensizlik hakimdi, büyükler, zeplinden gelen yabancılara yol açmak için çocukları acele ettirmeye çalışıyorlardı, bu yüzden de kimse dikkatle bakmıyordu. Lyra anorak, tozluk ve çizmeleri çıkarıverdi, kalabalık koridorlardan yatakhanesine gitmeden önce onları küçültebildiğince küçük bir çıkın yaptı.</p>

  <p>Çabucak bir dolabı köşeye çekti, üstüne çıktı, tavanı itti. Tam da Roger'ın söylediği gibi pano kalktı, arkasındaki boşluğa çizmeleriyle tozluklarını fırlattı. Sonradan aklına gelince, aletiyometreyi de kesesinden çıkardı ve anorağını içeri tıkıştırmadan önce, onun en içteki cebine sakladı.</p>

  <p>Aşağı atladı, dolabı yerine çekti ve Pantalaimon'a, "O bizi görene kadar aptalmış gibi davranmalıyız," dedi, "sonra da kaçırıldık deriz. Ve çinganlar, hele Iorek Byrnison hakkında tek kelime yok."</p>

  <p>Çünkü Lyra, daha önce anlamadıysa bile şimdi tabiatındaki bütün korkuların bir pusula iğnesinin Kutba çekilmesi gibi Mrs. Coulter'a doğru çekildiğinin farkına varmıştı. Gördüğü her şeyle, hatta tefrikin korkunç zalimliğiyle de başa çıkabilirdi; yeterince güçlüydü; ama o tatlı yüzün, yumuşak sesin düşüncesi, o altın muzip maymunun görünüşü onu altüst etmek, rengini soldurmak ve midesini bulandırmak için birebirdi.</p>

  <p>Ama çinganlar geliyordu. Bunu düşün. Iorek Byrnison'u düşün. Ve sakın kendini ele verme, dedi ve yeniden geriye, pek çok gürültünün yükseldiği kantine doğru sürüklendi.</p>

  <p>Çocuklar, sıcak içecekler almak için kuyruk olmuşlardı, kimilerinin sırtında hâlâ kömür-ipek anorakları vardı. Konuları, zeplin ve yokuşuydu.</p>

  <p>" Oydu işte, maymun-ciniyle."</p>

  <p>"Seni de o mu yakaladı?"</p>

  <p>"Annemle babama yazacağını söyledi, bahse girerim ki asla... "</p>

  <p>"Bize çocukların öldüğünden söz etmedi, hiç etmedi.</p>

  <p>Bu konuda hiçbir şey söylemedi."</p>

  <p>"Maymun, en beteri o -Karossa'mı bir yakaladı, az daha öldürüyordu- öyle zayıf hissettim ki... "</p>

  <p>Onlar da Lyra kadar korkmuştu. Lyra, Annie ile diğerlerini buldu ve oturdular.</p>

  <p>"Bakın," dedi, "sır tutabilir misiniz?"</p>

  <p>"Tutarız!"</p>

  <p>Üç surat da, beklentiyle ışıl ışıl, ona döndü.</p>

  <p>Lyra usulca, "Bir kaçış planı var," dedi. "Bizi almaya gelen insanlar var, tamam mı, ve bir günde burada olacaklar. Belki daha önce. Bütün yapacağımız, işaret verilir verilmez hazır olmak, soğuk hava giysilerimizi hemen almak ve dışarı koşmak. Buralarda beklemek yok. Koşacaksınız, o kadar. Ama anoraklarınızı, çizmelerinizi ve eşyalarınızı almazsanız, soğuktan ölürsünüz."</p>

  <p>"Ne işareti?" diye sordu Annie.</p>

  <p>"Yangın alarmı, bu öğleden sonraki gibi. Her şey ayarlandı. Bütün çocuklar bilecek, büyüklerin hiçbiri bilmeyecek. Hele o, hiç." Kızların gözleri umut ve heyecanla ışıldıyordu. Mesaj bütün kantine iletilmekteydi. Lyra atmosferin değiştiğini fark etmişti. Dışarıda çocuklar daha önce enerjik ve oyun oynamaya hevesliydi; ama sonra, Mrs. Coulter'ı gördüklerinde, bastırılmış isterik bir korkuyla dolumuşlardı. Ama şimdi konuşkanlıklarında bir kontrol, bir amaç vardı. Lyra, umudun etkisine şaştı kaldı.</p>

  <p>Açık kapıdan dışarıyı kolladı ama dikkatle, başını eğmeye hazır halde, çünkü büyüklerin sesleri geliyordu.</p>

  <p>Sonra Mrs. Coulter'ın kendisi kısa bir an göründü ve içeri, ellerinde sıcak içecekleri ve kekleri bulunan sıcak ve iyi beslenmiş, mutlu çocuklara bakıp tebessüm etti. Bütün kantinde neredeyse aynı anda bir titreme dolaştı, çocukların her biri hareketsiz ve suskun, ona bakakaldılar.</p>

  <p>Mrs. Coulter gülümsedi ve tek kelime etmeden geçti gitti. Yavaş yavaş, konuşmalar gene başladı.</p>

  <p>Lyra, "Konuşmak için nereye gidiyorlar?" diye sordu.</p>

  <p>"Herhalde konferans salonuna," dedi Annie. "Bizi de bir keresinde oraya götürmüşlerdi." Kendisini ve cinini kastediyordu. "Yaklaşık yirmi büyük vardı, bir tanesi bir konferans veriyordu, ben de orada durup bana dediklerini yapmak zorunda kaldım: Kyrillion'umun benden ne kadar uzağa gideceğini görmek gibi, sonra da beni ipnotize edip başka şeyler yaptı... Bir sürü iskemlesi, masaları ve küçük bir platformu olan büyük bir oda. Öndeki ofisin arkasında. Hey, bahse girerim ki onlar yangın tatbikatının iyi geçtiğini iddia edecektir. Bahse girerim ki, tıpkı bizim gibi ondan ödleri kopuyor... "</p>

  <p>Günün geri kalan kısmında Lyra diğer kızların yakınında durdu; gözledi, az şey söyledi, göze çarpmadı. Egzersiz vardı, sonra dikiş, sonra yemek, sonra dinlenme odasında oyun vakti: dama gibi oyunların, birkaç yırtık pırtık kitabın ve bir pinpon masasının olduğu büyük bakımsız bir odaydı dinlenme odası. Lyra ile diğerleri bir noktada belli edilmemeye çalışılan bir tür acil durumun söz konusu olduğunu anladılar, çünkü büyükler telaşla oraya buraya gidiyor ya da endişeli gruplar halinde durup aceleyle konuşuyorlardı. Lyra cinlerin kaçtığını keşfettiklerini tahmin etti ve nasıl olduğunu merak etti.</p>

  <p>Ama Mrs. Coulter'ı görmedi ki bu da içini rahatlattı. Yatma vakti geldiğinde, diğer kızları sırrına ortak etmesi gerektiğini biliyordu.</p>

  <p>"Dinleyin," dedi, "uyuduk mu diye bakmaya geldikleri olur mu hiç?"</p>

  <p>"Sadece bir kez bakarlar," dedi Bella. "Bir fener gezdiriverirler, sahiden bakmazlar."</p>

  <p>"İyi. Çünkü gidip etrafa bir göz atacağım. Tavandan bir yol var, bir çocuk bana göstermişti... "</p>

  <p>Açıkladı ve daha o bitirmeden Annie "Ben de seninle geleceğim!" dedi.</p>

  <p>"Hayır, gelmesen daha iyi, çünkü burada tek bir kişi eksik olduğunda çok daha kolay. Hepiniz uykuya daldığınızı, nereye gittiğimi bilmediğinizi söyleyebilirsiniz."&nbsp;</p>

  <p>"Ama ben seninle gelirsem-"</p>

  <p>"Yakalanma ihtimali artar," dedi Lyra.</p>

  <p>Cinleri birbirlerine bakıyordu, Pantalaimon yabani kedi olarak, Annie'nin Kyrillion'u da tilki olarak. Titriyorlardı. Pantalaimon en alçak, yumuşak tıslamasını çıkardı, dişlerini gösterdi ve Kyrillion yana dönüp kayıtsız bir şekilde tüylerini düzeltmeye koyuldu.</p>

  <p>"Peki, öyleyse," dedi Annie, boyun eğmiş halde.</p>

  <p>Çocukların arasındaki kavgaların bu şekilde cinleri tarafından sonuca kavuşturulması, bir tanesinin ötekinin hakimiyetini kabul etmesi sık rastlanan bir şeydi. İnsanlar bu sonucu gücenmeksizin kabul ederdi ve Lyra genelde de Annie'nin onun dediğini yapacağını biliyordu zaten.</p>

  <p>Lyra'nın yatağını şişirmek ve o sanki hâlâ ordaymış gibi gösterebilmek için giysi vermeye hepsi katkıda bulundu, bu konuda hiçbir şey söylememeye de yemin ettiler.</p>

  <p>Sonra Lyra, kimsenin gelmediğinden emin olmak için kapıda durup dinledi, dolabın üstüne zıpladı, panoyu itti ve kendini yukarı çekti.</p>

  <p>"Bir şey söylemeyin, ha," diye fısıldadı, ona bakan yukarı dönük üç yüze.</p>

  <p>Sonra panoyu usulca yerine bıraktı ve etrafına baktı.</p>

  <p>Kirişler ve payandaların oluşturduğu bir iskeletin desteklediği dar metal bir olukta çömelmişti. Tavan panoları yarı saydamdı, böyle olunca da aşağıdan biraz ışık geliyordu ve solgun ışıltıda Lyra bu dar boşluğun (yüksekliği olsun olsun yarım metre kadardı) çevresinde her yönde uzandığını görebiliyordu. Metal kanallar ve borularla doluydu, burada kaybolmak kolaydı, ama metalden şaşmayıp panolara ağırlık vermekten kaçındığı ve gürültü yapmadığı sürece, istasyonun bir ucundan diğerine gidebilirdi.</p>

  <p>"Tıpkı Jordan'da olduğu gibi, Pan," diye fısıldadı, "hani İstirahat Odası'na baktığımızda."</p>

  <p>"Eğer onu yapmasaydın, bunların hiçbiri olmayacaktı," diye fısıldadı Pan.</p>

  <p>"Öyleyse düzeltmek de bana düşer, değil mi?"</p>

  <p>Nerede bulunduğunu saptadı, konferans odasının tahminen nerede olacağını çıkardı, sonra da yola koyuldu.</p>

  <p>Hiç de kolay bir yolculuk değildi. Elleriyle dizleri üzerinde hareket etmesi gerekiyordu, çünkü boşluk çömelinmeyecek kadar alçaktı. Ve sık sık da büyük kare bir kanalın altına sıkışması ya da kendini ısıtma borularının üstüne çekmesi gerekiyordu. İçinde emeklediği metal oluklar anlayabildiği kadarıyla iç duvarların tepesi boyunca uzanıyordu ve Lyra onların içinde kaldığı sürece, altında rahatlatıcı bir sağlamlık hissediyordu, Ama çok dardılar, keskin kenarları vardı, öyle keskindiler ki yumruklarıyla dizi de kesiliyordu; çok geçmeden her yeri acımaya başlamıştı, her yanına kramp girmişti, toz içinde kalmıştı.</p>

  <p>Ama aşağı yukarı nerede olduğunu biliyordu, yatakhanenin üstüne tıkıştırılmış, ona yolunu gösterecek kürklerinin oluşturduğu karanlık yığını da görebiliyordu. Hangi odanın boş olduğunu da anlıyordu, çünkü panolar karanlık oluyordu. Zaman zaman aşağıdan sesler duyunca durup dinliyordu, ne var ki bunlar sadece mutfaktaki aşçılar ya da Lyra'nın Jordan alışkanlığıyla ortak salon olarak düşündüğü yerdeki hemşirelerdi. İlginç bir şey söylemiyorlardı, o da yoluna devam etti.</p>

  <p>Sonunda onun hesaplarına göre konferans salonu olması gereken yere vardı ve elbette ki burası boru olmayan bir yerdi, klima ve ısıtma kanalları bir uçtan aşağı iniyordu ve geniş bir dikdörtgen alandaki bütün panolar eşit şekilde ışıklandırılmıştı. Kulağını panoya dayayınca, yetişkin erkek seslerinin mırıltısını duydu ve doğru yeri bulduğunu anladı.</p>

  <p>Dikkatle dinledi, sonra da konuşanlara olabildiğince yaklaşıncaya kadar yavaş yavaş ilerledi. Metal kanalda boylu boyunca uzandı, duyabildiği kadar iyi duymak için başını yana eğdi.</p>

  <p>Arada bir çatal bıçakların şıngırtısı ya da içki koyulurken camın cama değmesi duyuluyordu, demek ki konuşurken bir yandan da yemek yiyorlardı. Mrs. Coulter'ınki dahil dört ses var, diye düşündü. Diğer üçü, erkek sesiydi. Anlaşılan, kaçan cinleri tartışıyorlardı.</p>

  <p>Mrs. Coulter'ın yumuşak müzikal sesi, "Peki, o bölümün denetiminden kim sorumlu?" diye sordu.</p>

  <p>Adamlardan biri, "McKay diye bir araştırma öğrencisi," dedi. "Ancak, böyle bir şeyin olmasını önleyen otomatik mekanizmalar var-"</p>

  <p>"İşlemediler ama" dedi kadın.</p>

  <p>"Saygılarımı sunarım ama işlediler, Mrs. Coulter. McKay bizi, bugün saat 11'de binayı terk ederken bütün kafesleri kilitlediği konusunda temin ediyor. Dış kapı elbette hiçbir durumda açık olmazdı, çünkü normalde yaptığı gibi iç kapıdan girip çıkmış. Düzenleyiciye kilitleri kontrol eden bir şifrenin girilmesi gerekiyor, bunu yaptığına ilişkin bir kayıt da var. Bu yapılmazsa, alarm çalar."&nbsp;</p>

  <p>"Ama alarm çalmadı."</p>

  <p>"Çaldı. Ne yazık ki, herkes dışarıda, yangın tatbikatına katılırken çalmış."</p>

  <p>"Peki, ya içeri girdiğinizde-"</p>

  <p>"Ne yazık ki her iki alarm da aynı devrede; bu, düzeltilmesi gereken bir tasarım hatası. Bu ise, tatbikattan sonra yangın alarmı kapatıldığında, laboratuvar alarmının da kapatıldığı anlamına geliyor. Öyle bile olsa gene de anlaşılabilirdi, rutinin her bozuluşunun ardından yapılacak olan normal kontroller nedeniyle. Ne var ki, Mrs. Coulter o sırada beklenmedik bir şekilde siz geldiniz ve hatırlarsanız eğer, laboratuvar personelinin hemen odanızda toplanmasını özellikle istediniz. Bunun bir sonucu olarak, daha sonrasına kadar kimse laboratuvara dönmedi."</p>

  <p>"Anlıyorum," dedi Mrs. Coulter soğuk soğuk. "Bu durumda, cinlerin yangın tatbikatı sırasında serbest bırakılmış olması gerek. Bu da şüpheli listesini, istasyondaki her yetişkini içerecek kadar genişletiyor. Bunu göz önüne aldınız mı?"</p>

  <p>"Siz bunun bir çocuk tarafından yapılmış olabileceğini göz önüne aldınız mı?" diye sordu başka biri.</p>

  <p>Mrs. Coulter suskun kaldı, ikinci adam devam etti:</p>

  <p>"Her yetişkinin yerine getirecek bir görevi vardı ve her görev onların dikkatlerini tümüyle vermelerini gerektiriyordu, her görev de yerine getirildi. Buradaki personelden hiçbirinin kapıyı açabilmiş olma ihtimali yok. Hem de hiç. Demek ki ya biri sırf bunu yapma niyetiyle dışarıdan geldi ya da çocuklardan biri buranın yolunu buldu, kapıyı ve kafesleri açtı ve ana binanın önüne döndü."</p>

  <p>"Peki, araştırmak için ne yapıyorsunuz?" dedi Mrs. Coulter. "Hayır, bir daha düşündüm de, söylemeyin daha iyi. Lütfen anlayın, Dr. Cooper, kötülük olsun diye eleştirmiyorum. Olağanüstü bir özen göstermemiz gerekiyor. İki alarmın da aynı devrede olmasına göz yummak berbat bir hataymış- Bu derhal düzeltilmeli. Muhafızların başındaki Tatar subay belki de soruşturmanıza yardımcı olabilir, değil mi? Bundan sadece bir ihtimal olarak söz ediyorum. Sırası gelmişken, Tatarlar yangın tatbikatı sırasında neredeydi? Herhalde bunu göz önüne almışsınızdır, değil mi?"</p>

  <p>"Aldık," dedi adam canından bezmiş şekilde. "Muhafızlar tamamen devriye göreviyle meşguldü, son adama kadar. Titiz kayıtlar tutarlar."</p>

  <p>"Eminim elinizden gelenin en iyisini yapıyorsunuzdur," dedi Mrs. Coulter. "Eh, durum bu. Çok yazık. Ama artık bu konuyu kapatalım. Bana yeni ayırıcıdan söz edin."</p>

  <p>Lyra korku dolu bir heyecan hissetti. Bu ancak tek bir anlama gelebilirdi.</p>

  <p>Konu değiştiği için rahatlayan doktor, "Ah," dedi, "işte bu gerçek bir ilerleme. İlk modelde, hastanın şoktan ölme riskinin tam olarak üstesinden gelememiştik hiç, ama şimdi bu konuda muazzam bir ilerleme gerçekleştirdik."</p>

  <p>Henüz ağzını açmamış olan bir adam, "Skraelingler bunu elle daha iyi yapıyorlardı," dedi.</p>

  <p>"Yüzyılların tecrübesi," dedi bir başka adam.</p>

  <p>Esas konuşmacı, "ama bir süre sadece yırtmak, tek seçenekti," dedi, "yetişkin operatörler için ne kadar ızdıraplı olsa da. Hatırlarsanız hayli çok sayıda personeli strese bağlı anksiyite yüzünden işten çıkarmak zorunda kalmıştık. Ama ilk büyük atılım, Maystad anbarik bisturisi ile birlikte narkoz kullanımıydı. Ameliyat şokundan ölümü yüzde beşin altına düşürmeyi başarmıştık."</p>

  <p>"Ya yeni alet?" diye sordu Mrs. Coulter.</p>

  <p>Lyra titriyordu. Nabzı kulaklarında hızlı hızlı çarpıyordu, Pantalaimon ermin bedenini onun yanına bastırmış fısıldıyordu. "Şişşt, Lyra, yapmayacaklar -yapmalarına izin vermeyeceğiz-"</p>

  <p>"Evet, bizzat Lord Asriel tuhaf bir keşifte bulunarak bize yeni metodun anahtarını verdi. Bir manganez ve titanyum alaşımının bedeni cinden izole etme özelliği taşıdığını keşfetti. Bu arada, Lord Asriel'e neler oluyor?"</p>

  <p>"Duymadınız belki," dedi Mrs. Coulter. "Lord Asriel ertelenmiş bir ölüm cezasına çarptırıldı. Svalbard'daki sürgününün koşullarından biri de, felsefi çalışmalarından tümüyle vazgeçmesi. Ne yazık ki, kitap ve malzeme elde etmeyi başarmış ve kabul edilmiş doktrinlere karşı çıkan araştırmalarını, resmen onun yaşamasını tehlikeli hale getirecek noktaya vardırmış. Ne olursa olsun, Vatikan Konseyi idam hükmü konusunu tartışmaya başlamış görünüyor, muhtemelen de uygulanacak. Gelelim sizin yeni aletinize, Doktor. Nasıl çalışıyor?"</p>

  <p>"Aa -evet- idam hükmü dediniz, öyle mi? Aman Yarabbi... Üzgünüm. Yeni alet. Tefrik, hasta bilinçli haldeyken yapılırsa neler olduğunu araştırıyoruz ve elbette bu da Maystadt süreci olmaksızın yapılamaz. Bir tür giyotin geliştirdik denebilir sanıyorum. Bıçak manganez ve titanyum alaşımından, çocuk alaşım ağdan -küçük bir kabine benzeyen- bir kompartmana konuyor, cin de bununla bağlantılı benzer bir kompartmana. Elbette, henüz bağlantı varken zincir kopmaz. Sonra bıçak aralarına inerek, zinciri bir anda ayırıyor. Bundan sonra ayrı varlıklar halini alıyorlar."</p>

  <p>"Görmek isterdim," dedi Mrs. Coulter. "Umarım, kısa zamanda. Ama şimdi yorgunum. Yatmaya gideceğim, sanırım. Yarın bütün çocukları görmek istiyorum. Kapıyı kimin açtığını buluruz."</p>

  <p>Sonra iskemlelerin çekilmesi sesleri, kibar sözler, kapanan bir kapının sesi geldi. Derken Lyra ötekilerin yeniden yerlerine oturduklarını, daha usulca konuşmayı sürdürdüklerini duydu.</p>

  <p>"Lord Asriel neler karıştırıyor?"</p>

  <p>"Sanırım Toz'un doğası hakkında bambaşka bir fikri var. Mesele bu. Kabul görmüş doktrinlere son derece aykırı, anlıyorsunuz ya, Yüksek Disiplin Divanı da, resmi yorumdan başkasına izin veremez. Üstelik de, deney yapmak istiyor-"</p>

  <p>"Deney yapmak mı? Tozla mı?"</p>

  <p>"Şişşt! Öyle bağırma..."</p>

  <p>"Olumsuz bir rapor mu verecek dersiniz?"</p>

  <p>"Hayır, hayır. Bence onu çok iyi idare ettin."</p>

  <p>" Tavrı kaygılandırıyor beni... "</p>

  <p>"Felsefi değil mi demek istiyorsun?"</p>

  <p>"Aynen. Kişisel bir ilgi. Bu tanımı kullanmak istemiyorum, ama neredeyse tüyler ürpertici."</p>

  <p>"Bu biraz fazla kaçtı."</p>

  <p>"Ama ilk deneyleri hatırlamıyor musun, hani onların ayrılmasını görmeye o kadar hevesliydi-"</p>

  <p>Lyra kendini tutamadı: ağzından küçük bir çığlık çıkı ve aynı anda gerildi, titredi, ayağı bir direğe çarptı.</p>

  <p>"O da ne?"</p>

  <p>"Tavanda-"</p>

  <p>"Çabuk ol!"</p>

  <p>Hızla çekilen iskemlelerin sesi, koşuşan ayaklar, zeminde çekilen bir masa. Lyra sürünerek uzaklaşmaya çalıştı, ama çok az yer vardı ve o daha birkaç metre hareket edemeden yanındaki tavan panosu birden yukarı itilip açıldı, bir adamın şaşkın yüzüne bakıyordu. Bıyığındaki her kılı görecek kadar yakındaydı. Adam da onun kadar şaşırmıştı, ama daha fazla hareket özgürlüğü olduğu için, elini boşluğa atıp kolunu yakalamayı başarmıştı.</p>

  <p>"Bir çocuk!"</p>

  <p>"Sakın bırakma-"</p>

  <p>Lyra dişlerini onun büyük çilli eline geçirdi. Adam bağırdı ama kız kan çıkardığı zaman bile onu bırakmadı. Pantalaimon hırlıyor ve tükürüyordu, ancak boşuna. Adam ondan çok daha güçlüydü. Lyra'nın umutsuzca direğe yapışmış öbür eli gevşeyene kadar çekti de çekti. Kız sonunda odanın içine düşüyordu neredeyse.</p>

  <p>Gene de gıkı çıkmadı. Bacaklarını yukarıdaki metalin keskin kenarına geçirdi; büyük bir öfke içinde tırmalayarak, ısırarak, yumruk atarak, tükürerek tepeüstü mücadele etti. Adamlar acıyla ya da aşırı gayretle soluk soluğa kalmış, homurdanıyorlar, ama gene de durmadan çekiyorlardı.</p>

  <p>Ve birden gücü kesiliverdi.</p>

  <p>Sanki yabancı bir el içine, başka hiçbir elin bulunma hakkı olmayan bir yere uzanmış, derinlerdeki kıymetli bir şeyi burkmuştu.</p>

  <p>Kendini bayılacak gibi hissetti, başı döndü, midesi bulandı, iğrendi, şokla gevşedi. Adamlardan biri Pantalaimon'u tutuyordu.</p>

  <p>Lyra'nın cinini insan elleriyle tutmuştu ve zavallı Pan, dehşet ve iğrenme duygularıyla neredeyse aklını kaçırmış, tir tir titriyordu. Yabankedisi biçiminde kürkü bir an zayıflıkla matlaşıyor, hemen sonra anbarik tehlike kıvılcımları saçıyordu... Lyra iki elini onu uzatırken, kendini Lyra'ya doğru büktü...</p>

  <p>Hareketsiz kaldılar. Esir alınmışlardı.</p>

  <p>O elleri hissediyordu... Buna izin yoktu... Dokunmaması gerekirdi... Yanlıştı...</p>

  <p>"Tek başına mıydı?"</p>

  <p>Bir adam tavan boşluğuna bakıyordu.</p>

  <p>"Öyle görünüyor... "</p>

  <p>"Kim?"</p>

  <p>"Yeni çocuk."</p>

  <p>"Hani Samoyed avcıların... "</p>

  <p>"Evet."</p>

  <p>"O değildir, değil mi... cinleri... "</p>

  <p>"Olabilir de. Ama tek başına yapamaz, değil mi?"</p>

  <p>"Söylesek mi-"</p>

  <p>"Bu da üstüne tüy dikmez mi sizce?"</p>

  <p>"Bence öyle. Hiç duymasın daha iyi."</p>

  <p>"Ama bu konuda ne yapacağız?"</p>

  <p>"Öbür çocukların yanına gidemez."</p>

  <p>"İmkansız!"</p>

  <p>"Yapabileceğimiz tek bir şey var, bence."</p>

  <p>"Şimdi mi?"</p>

  <p>"Mecburuz. Sabaha bırakamayız. İzlemek istiyor."</p>

  <p>"Kendimiz yapabiliriz. Başkasını karıştırmaya gerek yok."</p>

  <p>Başlarıymış gibi görünen adam, Lyra'yı da, Pantalaimon'u da tutmayan adam, başparmağının tırnağıyla dişlerine vurdu. Gözleri yerinde durmuyordu hiç; Bir oraya, bir buraya bakıyor, kayıyor, seğiriyorlardı. Sonunda başını evet anlamına salladı.</p>

  <p>"Şimdi. Şimdi yapın," dedi. "Yoksa konuşur. Şok, hiç değilse buna engel olur. Kim olduğunu, ne gördüğünü, ne duyduğunu hatırlamaz... Haydi."</p>

  <p>Lyra konuşamıyordu. Güçlükle nefes alıyordu. İstasyon boyunca, beyaz boş koridorlardan, anbarik güç mırıltısı gelen odalardan, çocukların yanlarındaki yastıkta yatan ve rüyalarını paylaşan cinleriyle birlikte uyuduğu yatakhanelerin önünden onu taşımalarına izin vermek zorunda kaldı ve yolun her saniyesinde Pantalaimon'u gözledi, cin de ona uzandı, gözleri bir an bile birbirinden ayrılmadı.</p>

  <p>Sonra büyük bir çark vasıtasıyla açılan bir kapı; bir hava fısıltısı ve göz kamaştırıcı beyaz fayanslar ile paslanmaz çelikle pırıl pırıl aydınlanmış bir oda. Duyduğu korku, neredeyse fiziksel bir korkuydu; onu ve Pantalaimon'u soluk gümüş ağdan yapılma, üzerinde büyük soluk gümüş bir bıçağın onları ebediyen ayırmak üzere dengede asılı durduğu büyük bir kafese doğru çekiştirirlerken, gerçekten fiziksel bir korkuya dönüştü.</p>

  <p>Sonunda sesi geri geldi ve haykırdı. Ses, parlak yüzeylerde gürültüyle yankılandı, ama ağır kapı tıslayarak kapanmıştı bile; burada sonsuza kadar haykırıp durabilirdi, dışarı tek bir ses sızmazdı.</p>

  <p>Ama Pantalaimon, buna cevap olarak o nefret verici ellerden kıvrılıp bükülerek kurtulmuştu -bir aslan oluyordu, bir kartal; yırtıcı pençelerle onları paralıyordu, koca kanatları çılgınca çarpıyordu, sonra kurt olmuştu, ayı, sansar- atlıyor, hırlıyor, biçiyor, fark edilemeyecek hızda bir dizi dönüşüm geçiriyordu ve bu arada hep sıçrıyor, uçuyor, bir noktadan bir noktaya hızla kaçıyordu; onların beceriksiz elleri onu yakalayamıyor, bomboş havaya hamle ediyordu.</p>

  <p>Ama onların da cinleri vardı, tabii. İkiye karşı üç değil, ikiye karşı altı. Bir porsuk, bir baykuş ve bir babun, Pantalaimon'u yere yapıştırmaya aynı derecede niyetliydi ve Lyra onlara bağırıyordu, "Neden? Siz neden buna yardımcı oluyorsunuz? Bize yardım edin! Onlara yardım etmemeniz gerek!"</p>

  <p>Ve her zamankinden de büyük bir hiddetle tekme attı, ısırdı, ta ki onu tutan adam nefessiz kalıp bir an elden bırakana kadar -o anda serbest kaldı. Pantalaimon bir şimşek kıvılcımı gibi ona doğru zıpladı, Lyra onu ateşli göğsüne bastırdı, Pantalaimon da yabani kedi pençelerini onun etine batırdı, ama her bir pençenin acısı Lyra için kıymetliydi.</p>

  <p>"Asla! Asla! Asla!" diye bağırdı ve ikisi de ölene kadar Pantalaimon'u savunmak için sırtını duvara verdi.</p>

  <p>Ama gene üstüne geldiler, üç iriyarı zalim adam, o ise sadece bir çocuktu, şoka kapılmış, dehşete düşmüş bir çocuk; Pantalaimon'u ondan aldılar, kızı ağlı kafesin bir tarafına attılar ve hâlâ mücadele eden cini öbür tarafa götürdüler. Aralarında ağdan bir engel vardı, ama Pantalaimon halen onun bir parçasıydı, halen birbirlerine bağlıydılar. Bir saniye ya da daha fazla süreyle, halen onun kendi sevgili ruhuydu.</p>

  <p>Adamların solumasının üstünde, kendi hıçkırıklarının üstünde, cininin tiz çılgın ulumasının üstünde, Lyra bir vınlama duydu ve adamlardan birinin (burnu kanayarak) bir dizi şalteri açtığını gördü. Diğer ikisi başlarını kaldırıp baktılar, kızın gözleri de onlarınkini izledi. Büyük soluk gümüş bıçak yavaş yavaş yükseliyordu, ışığın parıltısı üstüne vuruyordu. Eksiksiz hayatının son anı, şimdiye kadarki en kötü anı olacaktı.</p>

  <p>"Burada neler oluyor?"</p>

  <p>İnce, müzikal bir ses: onun sesi. Her şey durdu.</p>

  <p>"Ne yapıyorsunuz? Ya bu çocuk kim-"</p>

  <p>Çocuk kelimesini tamamlamadı aslında, çünkü o anda Lyra'yı tanıdı. Lyra gözyaşlarının bulandırdığı gözleriyle onun sendelediğini, bir sıraya tutunduğunu gördü; o kadar güzel ve sakin olan yüzü bir anda çökmüş, dehşet dolu bir hal almıştı.</p>

  <p>"Lyra-" diye fısıldadı.</p>

  <p>Altın maymun şimşek gibi onun yanından fırladı ve Lyra yere düşerken, Pantalaimon'u ağ kafesin altından çekip aldı. Pantalaimon maymunun yardımsever pençelerinden kendini çekip kurtardı, sendeleyerek Lyra'nın kollarına doğru gitti.</p>

  <p>"Asla, asla," diye fısıldadı kız onun kürküne, cin de çarpan kalbini onunkine bastırdı.</p>

  <p>Bir gemi kazasının ıssız bir kıyıda titreşen kazazedeleri gibi, birbirlerine sarılmış halde öylece durdular. Mrs. Coulter'ın adamlarla konuştuğunu hayal meyal duydu, ama ses tonunu bile yorumlayamadı. Sonra o nefret verici odadan çıkıyorlardı, Mrs. Coulter bir koridor boyunca onu yarı taşıyor, yarı yürümesine yardımcı oluyordu; sonra da bir kapı, bir yatakodası, havada mis bir koku, yumuşak ışıklar...</p>

  <p>Mrs. Coulter onu şefkatle yatağa yatırdı. Lyra'nın kolu Pantalaimon'a öyle sıkıca sarılmıştı ki, bunun gücüyle titriyordu. Yumuşak bir el, başını okşadı.</p>

  <p>"Canım, canım yavrum," dedi o tatlı ses. "Nasıl oldu da geldin buraya?"</p>
</body>
</html>
