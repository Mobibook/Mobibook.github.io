<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2 class="sigil_not_in_toc" style="text-align: right;"><b>15</b></h2>

  <h2 id="sigil_toc_id_17" style="text-align: right;"><b>Cin Kafesleri</b></h2>

  <p>Lyra kara kara düşünen bir çocuk değildi; iyimser ve pratikti, üstelik de hayal gücü zayıftı. Hayal gücü kuvvetli olan hiç kimse bunca yol gelip arkadaşı Roger'ı kurtarmayı ciddi ciddi düşünmezdi; ya da düşünse bile, hayali geniş bir çocuk hemen bunun neden imkansız olduğunu ortaya koyan birkaç neden bulurdu. Usta bir yalancı olmak, güçlü bir muhayyileye sahip olduğunuz anlamına gelmez. Çoğu sıkı yalancının hiç hayal gücü yoktur, yalanlarına öylesine gözleri fal taşı gibi açtıran bir inanılırlık veren de budur zaten.</p>

  <p>Şimdi Adak Meclisi'nin elinde olduğuna göre, Lyra çinganların başına neler geldiğini düşünerek dehşete kapılıp kafasını takmadı. İyi savaşçıydılar ve Pantalaimon John Faa'nın vurulduğunu söylemiş olsa da, yanılmış olabilirdi; ya da, yanılmadıysa eğer, John Faa ciddi şekilde yaralanmamış olabilirdi. Samoyedler'in eline düşmesi talihsizlikti, ama çinganlar çok geçmeden onu kurtarmaya gelecekti ve eğer onlar bunu başaramazsa, Iorek Byrnison'un Lyra'yı dışarı çıkarmasını hiçbir şey engelleyemezdi. Sonra da Lee Scoresby'nin balonuyla Svalbard'a uçacak ve Lord Asriel'i kurtaracaklardı.</p>

  <p>Onun zihninde, her şey böylesine kolaydı işte.</p>

  <p>Bu yüzden de ertesi sabah yatakhanede uyandığında merak içindeydi, gün neler getirecekse onlarla başa çıkmaya hazırdı. Ve Roger'ı görmeye hevesliydi özellikle de, o kendisini görmeden önce.</p>

  <p>Fazla beklemesi gerekmedi. Farklı yatakhanelerdeki çocuklar onlara bakan hemşireler tarafından yedi buçukta uyandırılıyordu. Yıkanıyor, giyiniyor ve diğerleriyle birlikte kahvaltı etmek için kantine gidiyorlardı.</p>

  <p>Ve Roger oradaydı.</p>

  <p>Kapının hemen yanında bir masada beş tane erkek çocukla birlikte oturuyordu. Servis kuyruğu hemen onların yanından geçiyordu ve Lyra da yere bir mendil düşürmüş gibi yapıp onu almak için çömelmeyi, onun iskemlesinin yanında eğilmeyi başardı ki, Pantalaimon Roger'ın cini Salcilia ile konuşabilirsin.</p>

  <p>Salcilia dişi bir ispinozdu, öyle bir kanat çırptı ki Pantalaimon kedi olup onun üstüne atlamak, fısıldamak için onu yere yapıştırmak zorunda kaldı. Çocukların cinleri arasında böyle kısa süreli dövüşlere, itişip kakışmalara sık sık rastlanıyordu ve şans eseri, kimse de pek aldırmadı, ama Roger'ın hemen rengi soldu. Lyra hayatında bu kadar beyaz birini görmemişti. Başını kaldırıp, kızın ona attığı boş mağrur bakışa baktı; umut, heyecan ve ne- şeyle dolup taşarken, renk yeniden yanaklarına akın etti. Roger'ın çığlığını bastırıp Jordan'daki oyun arkadaşını selamlamak için yerinden sıçramasını önleyebilen tek kişi Salcilia'yı iyice sarsan Pantalaimon oldu.</p>

  <p>Ama Roger Lyra'nın başını nasıl küçümsercesine öte yana çevirdiğini gördü ve o da itaatkar bir şekilde onun yaptığını yaptı; tıpkı yüzlerce Oxford muharebesi ve seferberliğinde yaptığı gibi. Kimsenin bilmemesi gerekiyordu tabii, çünkü ikisi de hayati tehlike içindeydiler. Lyra, yeni arkadaşlarına bakıp gözlerini devirdi, onlar da mısır gevreği ve kızarmış ekmek tepsilerini aldılar, birlikte oturdular ve başkaları hakkında dedikodu yapabilmek için hepsini dışarıda bırakan bir çete oluşturdular hemen.</p>

  <p>Onlara yapacak çok iş vermeden büyük bir grup çocuğu uzun süreyle tek bir yerde tutamazsınız, Bolvangar da jimnastik ve "sanat" gibi programlı etkinlikleriyle okul gibi yürütülüyordu. Oğlanlarla kızlar, teneffüsler ve yemek vakitleri hariç, birbirinden ayrı tutuluyordu. Bu yüzden de Lyra, Roger'le konuşma şansını ancak sabahın ileri saatlerinde, hemşirelerden birinin yönetimi altındaki bir buçuk saatlik dikiş dersinden sonra buldu. Ne var ki, doğal görünmesi gerekiyordu, zorluk buradaydı. Bütün çocuklar aşağı yukarı aynı yaştaydı, üstelik de oğlanların oğlanlarla, kızların kızlarla konuştuğu, karşı cinsi alenen yok saymayı mesele haline getirdikleri yaştaydılar.</p>

  <p>Aradığı şansı gene kantinde, çocuklar bir şey içip bisküvi yemeye geldiklerinde buldu. O ve Roger ayrı ayrı gruplarda sessizce dururken, sinek haline gelen Pantalaimon'u, masalarının yanındaki duvarın üstünde Salcilia ile konuşsun diye yolladı. Cininizin dikkati başka yerdeyken konuşmak zordur. Lyra da diğer kızlarla birlikte sütünü yudumlarken somurtkan ve asiymiş gibi davrandı. Düşüncelerinin yarısı, cinler arasındaki minik vızıltıdaydı ve aslında dinlemiyordu, ama bir noktada parlak sarı saçlı bir kızın söylediği bir isim yerinde doğrulmasına neden oldu.</p>

  <p>Tony Makarios'un adıydı bu. Lyra'nın dikkati pat diye o tarafa giderken, Pantalaimon, Roger'ın çiniyle fısıltı halindeki konuşmasını yavaşlatmak zorunda kaldı ve iki çocuk da kızın söylediklerini dinledi.</p>

  <p>"Hayır, nereye götürdüklerini biliyorum," dedi kız, hepsinin başı birbirine yaklaşmışken. "Cini değişmediği için yaptılar. Göründüğünden büyük olduğunu düşündüler, ya da öyle bir şey, çünkü çok küçük bir çocuk değildi aslında. Ama aslında cini de sık sık değişmezdi, çünkü Tony'nin kendisi pek bir şey düşünmezdi. Ben cininin değiştiğini gördüm. Adı Ratter'dı..."</p>

  <p>"Niye cinlerle bu kadar ilgileniyorlar?" diye sordu Lyra. "Kimsenin bildiği yok," dedi sarışın kız.</p>

  <p>"Ben biliyorum," dedi onlara kulak veren bir oğlan.</p>

  <p>"Cinini öldürüyorlar ve sen de ölecek misin diye seyrediyorlar."</p>

  <p>"Peki, niye bu işi ardı ardına bunca farklı çocukla yapıyorlar ki?" dedi biri. "Bir kere yapmaları yetmeli, değil mi?" "Ne yaptıklarını biliyorum," dedi ilk kız.</p>

  <p>Hepsinin dikkati onun üstünde toplanmıştı şimdi. Ama görevlilerin ne hakkında konuştuklarını bilmelerini istemediklerinden, tutkulu bir merakla dinlerken tuhaf, yarı kayıtsız, aldırmaz bir tavır takınmak zorunda kalmışlardı. "Nasıl?" dedi biri.</p>

  <p>"Çünkü onu almaya geldiklerinde onun yanındaydım. Çarşaf odasındaydık," dedi kız.</p>

  <p>Kıpkırmızı olmuştu. Onunla dalga geçip kızdırmalarını beklediyse eğer, bunların hiçbiri olmadı. Bütün çocuklar uysal bir hal almışlardı, kimse gülümsemiyordu bile.</p>

  <p>Kız devam etti. "Sesimizi çıkarmıyorduk, sonra hemşire girdi içeri, yumuşak sesli olanı. Ve diyor ki, Gel hadi, Tony, orada olduğunu biliyorum, gel buraya, canını acıtmayacağız... Ve Tony diyor ki, ne olacak? Ve kadın diyor ki, sadece seni uyutacağız ve küçük bir operasyon yapacağız, sonra sağ-salim uyanacaksın. Ama Tony ona inanmadı. Dedi ki-"</p>

  <p>"Delikler!" dedi biri. "Tatarlar gibi kafada delik açıyorlar! Bahse girerim!"</p>

  <p>"Kes sesini! Hemşire başka ne dedi?" diye atıldı biri. Artık ondan fazla çocuğun başı kızın masasının etrafına toplanmıştı, cinleri de onlar gibi her şeyi duymak istiyordu, gözleri faltaşı gibi açılmıştı, gergindiler.</p>

  <p>Sarışın kız devam etti. "Tony, Ratter'a ne yapacaklarını öğrenmek istedi, tamam mı? Ve hemşire diyor ki, eh, o da uyuyacak, sen uyur uyumaz. Ve Tony diyor ki, onu öldüreceksin, değil mi? Kimsin, biliyorum. Böyle olduğunu hepimiz biliyoruz. Ve hemşire diyor ki, hayır, elbette öyle değil. Sadece küçük bir operasyon. Sadece küçük bir kesik. Canın bile acımayacak, ama ne olur ne olmaz diye sizi uyutuyoruz."</p>

  <p>Şimdi bütün odaya bir sessizlik çökmüştü. Onları denetleyen hemşire az önce gitmişti, mutfağa açılan servis penceresi de kapalıydı, oradan da kimse duymazdı onları.</p>

  <p>"Nasıl kesikmiş bu?" dedi bir oğlan, sesi alçak ve ürkek. "Nasıl bir kesik olacağını söyledi mi?"</p>

  <p>"Seni daha da büyütecek bir kesik dedi, hepsi bu. Herkesin bu operasyondan geçmesi gerek dedi. Büyüklerin cinleri onun için bizimkiler gibi değişmiyormuş. Onları hep aynı biçimde tutmak için kesmeleri gerekiyormuş, böyle buyurmuşsun."</p>

  <p>"Ama-"</p>

  <p>"Yani bunun anlamı-"</p>

  <p>"Ne, bütün büyükleri böyle kesmişler mi?"</p>

  <p>"Peki, ama ya-"</p>

  <p>Birden, sanki onlar kesilmiş gibi bütün sesler sustu ve bütün gözler kapıya döndü. Clara Hemşire, boş bakışlı, yumuşak tavırlı ve sıradan bir iş yapıyormuş gibi, orada duruyordu. Yanında da Lyra'nın daha önce hiç görmediği beyaz gömlekli bir adam vardı.</p>

  <p>"Bridget McGinn," dedi adam.</p>

  <p>Sarışın kız, titreyerek ayağa kalktı. Sincap-cini, onun göğsüne yapıştı.</p>

  <p>"Buyurun, efendim," dedi kız. Sesi zar zor duyuluyordu.</p>

  <p>"İçkini bitir ve Clara Hemşire ile gel," dedi adam.</p>

  <p>"Geri kalanınız, sınıflarınıza koşun bakalım."</p>

  <p>Çocuklar söz dinleyerek sessizlik içinde çıkmadan önce kupalarını paslanmaz çelikten tekerlekli arabaya istif ettiler. Lyra dışında kimse Bridget McGinn'e bakmadı, o da sarışın kızın yüzünün korkudan kızardığını gördü.</p>

  <p>O sabahın geri kalanı egzersizle geçti. İstasyonda küçük bir jimnastik salonu vardı, çünkü uzun Kutup gecesi boyunca dışarıda egzersiz yapmak zordu. Her grup çocuk, bir hemşirenin denetimi altında sırayla orada oyunlar oynadı. Takımlar oluşturup topları etrafa atıyorlardı ve hayatında hiç böyle oynamamış olan Lyra önce ne yapacağını bilemedi. Ama çevik ve atletikti, doğuştan liderdi, çok geçmeden bundan hoşlandığını fark etti. Çocukların bağırışı, cinlerin çığlıkları ve ıslıkları, küçük jimnastik salonunu doldurdu ve çok geçmeden korkulu düşünceleri uzaklaştırdı. Tabii zaten egzersizin amacı tam da buydu.</p>

  <p>Öğle yemeği vaktinde, diğer çocuklar kantinde yeniden kuyruğa girerken, Lyra Pantalaimon'un bir tanıma cıvıltısı çıkardığını fark etti ve geri dönünce Billy Costa'nın tam arkasında durduğunu fark etti.</p>

  <p>"Roger burada olduğunu söyledi," diye mırıldandı Billy.</p>

  <p>"Ağabeyin geliyor ve John Faa ile bütün bir çingan çergisi," dedi kız. "Seni eve götürecekler."</p>

  <p>Oğlan az daha sevinçten bağırıyordu, ama bunu bir öksürük halinde yumuşattı.</p>

  <p>"Bana Lizzie demelisin," dedi Lyra, "asla Lyra deme ve bana bildiğin her şeyi anlatmalısın, hemen şimdi."</p>

  <p>Yan yana oturdular, Roger da yakınlarındaydı. Çocukların masalar ile, donuk yemekleri servis eden donuk insanların durduğu servis penceresi arasında gidip gelirken daha fazla zaman harcadıkları, ve kantinin kalabalık olduğu öğle yemeğinde bunu yapmak daha kolaydı. Bıçaklarla çatalların ve tabakların şangırtısının perdesi altında, Billy ve Roger ona bildikleri ne varsa anlattılar. Billy bir hemşireden operasyondan geçen çocukların çoğu kez daha güneydeki yurtlara götürüldüğünü duymuştu ki bu da Tony Makarios'un neden yabanda dolaştığını açıklayabilirdi. Ama Roger'ın ona söyleyecek daha da ilginç bir şeyi vardı.</p>

  <p>"Bir saklanma yeri buldum," dedi.</p>

  <p>"Ne? Nerede?"</p>

  <p>"O resmi görüyor musun?" Tropik kumsalın büyük fotogramını kastediyordu. "En üst sağ köşesine bakınca tavan kaplamasını görüyor musun?"</p>

  <p>Tavan, metal şeritlerden çerçevelerin içine oturtulmuş dikdörtgen şeklinde büyük kaplamalardan oluşuyordu ve kaplamanın, resmin üst kısmındaki köşesi birazcık kalkmıştı.</p>

  <p>"Onu gördüm," dedi Roger, "ve ötekiler de onun gibi olabilir diye düşündüm, onları kaldırdım, hepsi gevşekti. Pat diye kalkıyorlar. Bu çocukla ben, onu almalarından önce, bir gece yatakhanemizde denedik. Orada bir boşluk var ve sürüne sürüne içeri girebiliyorsun."</p>

  <p>"Tavanda sürünerek ne kadar ileri gidebiliyorsun?"</p>

  <p>"Bilmem. Biz azıcık bir şey gittik. Vakti gelince oraya saklanabiliriz diye düşündük, ama herhalde bulurlardı bizi."</p>

  <p>Lyra buraya bir saklanma yeri değil, bir otoyol gözüyle bakıyordu. Buraya geldiğinden beri duyduğu en iyi şeydi. Ama onlar başka bir şey konuşamadan bir doktor kaşıkla masaya vurdu ve konuşmaya başladı.</p>

  <p>"Dinleyin çocuklar," dedi. "İyi dinleyin. Arada bir yangın tatbikatı yapmamız gerekiyor. Hepimizin doğru dürüst giyinip paniğe kapılmadan dışarı çıkmamız çok önemli. Bunun için de bu öğleden sonra denemek için bir yangın tatbikatı yapacağız. Zil çalınca, ne yapıyorsanız bırakıp, en yakınınızdaki büyüğün size söylediklerini yerine getirmeniz gerek. Sizi nereye götürdüklerini unutmayın. Gerçek bir yangın olursa gideceğiniz yer orası işte."</p>

  <p>Eh, diye düşündü Lyra, bu da bir fikir.</p>

  <p>Öğleden sonranın ilk bölümünde Lyra ile dört kıza Toz testi yapıldı. Doktorlar ne yaptıklarını söylemedi, ama tahmin etmek işten bile değildi. Birer birer, bir laboratuvara götürüldüler ve tabii bu da onları çok korkuttu; ne kadar zalimce bir şey olur, diye düşündü Lyra, eğer onlara tek bir darbe bile indiremeden buracıkta ölür giderse! Ama operasyonu hemen yapmayacak gibi görünüyorlardı.</p>

  <p>"Bazı ölçümler yapmak istiyoruz," diye açıkladı doktor. Bu insanları birbirinden ayırt etmek zordu; bütün erkekler beyaz önlükleri, altlıklı kağıtları ve kalemleriyle birbirinin aynı görünüyordu, kadınlar da birbirine benziyordu. Üniformaları ile boş bakışları, tuhaf, sakin tavırları onların kardeş gibi görünmesine yol açıyordu.</p>

  <p>"Beni dün ölçtüler," dedi Lyra.</p>

  <p>"Ah, ama bugün farklı ölçümler yapıyoruz. Lütfen metal plakanın üstünde dur -şey, önce ayakkabılarını çıkar. Cinini de kucağına al, istersen. İleri bak, işte böyle, küçük yeşil ışığa gözlerini dikip bak. Aferin sana..."</p>

  <p>Bir şey parladı. Doktor onu öbür tarafa döndürdü, sonra da sola ve sağa. Her seferinde bir şey tık etti ve parladı. "Güzel. Şimdi bu makineye gel ve elini tüpe sok. Sana zarar gelmeyecek, söz. Parmaklarını düz tut. Tamam."</p>

  <p>"Neyi ölçüyorsunuz?" dedi Lyra. "Tozu mu?"</p>

  <p>"Sana Toz'dan kim söz etti?"</p>

  <p>"Kızlardan biri, adını bilmiyorum. Dedi ki, her yanımız Toz'muş. Ben tozlu değilim, yani, değilim herhalde. Daha dün duş aldım."</p>

  <p>"Ah, ama bu başka tür bir toz. Normal gözle görülmez. Özel bir toz. Şimdi yumruğunu sık -tamam, öyle.</p>

  <p>İyi. Şimdi orayı yoklarsan bir tür sap bulacaksın- buldun mu? Onu tut, aferin sana. Şimdi diğer elini buraya koyabilirsin -bu pirinç kürenin üstüne koy. Tamam. İyi. Şimdi hafif bir karıncalanma hissedeceksin, merak edecek bir şey yok, sadece hafif bir anbarik akım..."</p>

  <p>Pantalaimon, en gergin ve ihtiyatlı yabani kedi biçimiyle şimşekler çakan gözleriyle ve kuşkuyla cihazın etrafında sinsi sinsi dolaşıyor, Lyra'ya sürtünmek için boyuna geri dönüyordu.</p>

  <p>Lyra o sırada ona henüz operasyon yapmayacaklarından emin olmuş durumdaydı, Lizzie Brooks kişiliğine girmesinin güvenli olduğundan da. Bu nedenle, bir soru sorma riskine girdi.</p>

  <p>"Niye insanların cinlerini kesiyorsunuz?"</p>

  <p>"Ne? Kim sana bundan söz etti?"</p>

  <p>"Bir kız, adını bilmiyorum. Dedi ki, insanların cinlerini kesiyormuşsunuz."</p>

  <p>"Saçma... "</p>

  <p>Ama telaşlanmıştı. Lyra devam etti:</p>

  <p>"Çünkü insanları teker teker alıyorsunuz ve hiç geri gelmiyorlar. Bazıları da siz onları öldürüyorsunuz diye düşünüyor, başkaları farklı şeyler söylüyor ve bu kız da bana kesiyormuşsunuz dedi-"</p>

  <p>"Hiç ilgisi yok. Çocukları çıkarmamızın sebebi, başka bir yere gitme vakitlerinin gelmesi. Büyüyorlar. Korkarım arkadaşın kendi kendini telaşa veriyor. Öyle bir şey söz konusu değil! Düşünme bile. Arkadaşın kim?"</p>

  <p>"Daha dün geldim. Kimsenin adını bilmiyorum."</p>

  <p>"Neye benziyordu?"</p>

  <p>"Unuttum. Galiba kestane rengi saçlıydı... açık kestane, belki... bilmem."</p>

  <p>Doktor hemşirenin yanına gidip onunla usulca konuştu. İkisi birbirine danışırken, Lyra cinlerini gözledi Bu hemşireninki, Clara Hemşire'nin köpeği kadar derli toplu ve meraksız, güzel bir kuştu, doktorunki ise büyük ağır bir güve. İkisi de kıpırdamıyordu. Uyanıktılar, çünkü kuşun gözleri parlaktı, güvenin antenleri de tembel tembel sallanıyordu ama hayat dolu değildiler, oysa öyle olmalarını beklerdi. Belki de yeterince endişeli ya da meraklı değillerdi.</p>

  <p>Sonunda doktor geri geldi, muayeneyi sürdürdüler; onu ve Pantalaimon'u ayrı ayrı tarttılar, özel bir ekranın ardından Lyra'ya baktılar, kalp atışlarını ölçtüler, onu tıslayan ve temiz hava gibi bir koku veren küçük bir körük ağzının altına koydular.</p>

  <p>Testlerden birinin orta yerinde bir zil yüksek sesle çalmaya başladı ve çalmayı sürdürdü.</p>

  <p>"Yangın alarmı," dedi doktor, içini çekerek. "Pekala, Lizzie, Betty Hemşire'yi izle."</p>

  <p>"Ama bütün dışarı giysileri yatakhane binasında, Doktor. Dışarıya böyle çıkamaz. Önce oraya mı gitsek, ne dersiniz?"</p>

  <p>Doktor, deneyleri yarıda kaldığı için kızmıştı, öfkeyle parmaklarını şıkırdattı.</p>

  <p>"Sanırım bu uygulamanın ortaya çıkaracağı şeylerden biri de bu," dedi. "Ne sıkıntı."</p>

  <p>"Dün ben geldiğimde," dedi Lyra yardımsever bir edayla, "Clara Hemşire diğer giysilerimi bana baktığı ilk odada bir dolaba koymuştu. Yan odada. Onları giyebilirim."</p>

  <p>"İyi fikir!" dedi hemşire. "Çabuk ol, öyleyse."</p>

  <p>Lyra içten içe gülerek hızla hemşirenin arkasından gitti, esas kürklerini, tozluklarını ve çizmelerini aldı, hemşire kömür-ipeklerini giyerken çabucak onları üstüne geçirdi.</p>

  <p>Sonra telaşla dışarı çıktılar. Ana binalar grubunun önündeki geniş arenada yüz ya da daha fazla insan, büyükler ve çocuklar, dönüp duruyordu: kimi heyecanla, kimi sinirli sinirli, çoğu da sadece şaşkınlıkla.</p>

  <p>"Gördün mü?" diyordu bir büyük. "Böyle şeyleri yapmaya değer, çünkü gerçek bir yangınla nasıl bir kaos içine gireceğimizi böylece anlıyoruz."</p>

  <p>Birisi bir düdük çalıyor ve kollarını sallıyordu, ama kimsenin pek aldırdığı yoktu. Lyra Roger'ı gördü ve eliyle yanına çağırdı. Roger, Bily Costa'nın kolunu çekti, çok geçmeden üçü, bir koşan çocuklar anaforu içinde bir araya gelmişlerdi.</p>

  <p>"Etrafa bir göz atarsak kimse fark etmez," dedi Lyra. "Herkesi saymaları yıllar alır, birinin peşine düştük, kaybolduk diyebiliriz."</p>

  <p>Büyüklerin çoğu öbür yana bakana kadar beklediler, sonra da Lyra eline biraz kar aldı, onu yuvarlayarak gevşek, toz gibi bir kartopu yaptı ve rasgele kalabalığın içine fırlattı. Bir anda bütün çocuklar aynı şeyi yapıyordu ve hava uçan karlarla dolmuştu. Kahkaha çığlıkları, kontrol kurmaya çalışan büyüklerin bağırışlarını tamamen örtmüştü; bunun üzerine üç çocuk köşeyi dönü gözden kayboldu.</p>

  <p>Kar öyle kalındı ki çabuk hareket edemiyorlardı, arrıa önemi yok gibiydi; kimse onları izlemiyordu. Lyra ve diğer çocuklar tünellerden birinin kavisli çatısına tırmandılar, kendilerini, hepsi kara gökyüzü altında beyazla sarılıp sarmalanmış ve arenanın çevresindeki ışıkların yansımasıyla aydınlanmış, düzenli çıkıntılar ve girintilerden oluşan tuhaf bir ay diyarında buldular.</p>

  <p>"Ne arıyoruz?" dedi Billy.</p>

  <p>"Ne bileyim? Öyle bakıyoruz," dedi Lyra, önlerine düşüp diğerlerinden biraz ayrı duran, köşesinde düşük güçte anbarik ışığı olan bodur, kare bir binaya gitti.</p>

  <p>Arkadan gelen şamata aynı şekilde gürültülüydü, ama daha uzaktaydı. Besbelli çocuklar özgürlüklerinin tadını sonuna kadar çıkarıyordu ve Lyra bunu mümkün olduğunca sürdüreceklerini umut ediyordu. Kare binanın kenarını döndü, pencere aradı. Zaten yerden olsa olsa iki metre mesafedeydi ve diğer binaların aksine, onu istasyonun geri kalanına bağlayacak çatılı bir tüneli yoktu.</p>

  <p>Pencere de yoktu, ama bir kapı vardı. Üstünde kırmızı harflerle, <i>GİRMEK KESİNLİKLE YASAKTIR</i> yazılıydı.</p>

  <p>Lyra denemek için elini uzattı, ama daha sapı çeviremeden Roger dedi ki:</p>

  <p>"Bak! Bir kuş! Ya da-"</p>

  <p>Yada'sı, bir kuşku nidasıydı çünkü kara gökyüzünden aşağı süzülen yaratık kuş falan değildi: Lyra'nın daha önce rastladığı biriydi.</p>

  <p>"Cadının cini!"</p>

  <p>Kaz kocaman kanatlarını çırptı, yere konarken karları havalandırdı.</p>

  <p>"Selam, Lyra," dedi erkek kaz. "Seni buraya kadar izledim, sen beni görmesen de. Dışarıya çıkmanı bekliyordum. Neler oluyor?"</p>

  <p>Lyra ona çabucak anlattı.</p>

  <p>"Çinganlar nerede?" dedi. "John Faa iyi mi? Samoyedler'le dövüşüp geri püskürttüler mi?"</p>

  <p>"Çoğu iyi. John Faa yaralı, ama ağır değil. Seni alan adamlar, sık sık seyyah gruplarının başına bela olan avcılar ve baskıncılardı. Tek başlarına, büyük bir gruptan daha süratle yolculuk yapabiliyorlar. Çinganlar hâlâ bir gün uzaklıkta."</p>

  <p>İki oğlan kaz cine ve Lyra'nın samimi tavrına korkuyla bakıyorlardı, çünkü tabii ki daha önce yanında insanı olmayan bir cini hiç görmemişlerdi ve cadılar hakkında pek az şey biliyorlardı.</p>

  <p>Lyra onlara, "Dinleyin," dedi, "en iyisi siz gidip nöbet tutun, tamam mı? Billy, sen şöyle git, Roger, az önce geldiğimiz yönü kolla. Vaktimiz yok."</p>

  <p>Onun dediğini yapmak için koşarak uzaklaştılar, Lyra da kapıya döndü.</p>

  <p>"Niye oraya girmeye çalışıyorsun?" dedi kaz cin.</p>

  <p>"Burada yaptıkları şeyler yüzünden. Kesiyorlar -sesini alçalttı- insanların cinlerini kesiyorlar. Çocukların ve bana kalırsa belki de burada yapıyorlar. En azından burada bir şeyler var ve ben de bakacaktım. Ama kilitli "&nbsp;</p>

  <p>"Ben açabilirim," dedi kaz, kanatlarını bir-iki kez çarparak kapıya kar savurdu; o bunu yaparken, Lyra kilitte bir şeyin döndüğünü duydu.</p>

  <p>"İçeri girerken dikkatli ol," dedi cin.</p>

  <p>Lyra kapıyı kara karşı çekerek açtı ve kayarak içeri girdi. Kaz cin de onunla birlikte geldi. Pantalaimon heyecanlanmıştı, korkmuştu, ancak cadının cininin korkusunu görmesini istemiyordu, onun için de Lyra'nın göğsüne uçmuş, kürklerinin içine sığınmıştı.</p>

  <p>Gözleri ışığa alışır alışmaz, Lyra onun niye korktuğunu anladı.</p>

  <p>Duvarlardaki raflarda, bir dizi cam kafeste, ayrılmış çocukların cinleri duruyordu: kedilerin ya da kuşların, sıçanların ya da başka yaratıkların hayalet gibi şekilleri; hepsi şaşırmıştı, korkmuştu ve duman kadar solgundular.</p>

  <p>Cadının cini öfkeyle bağırdı, Lyra Pantalaimon'u bağrına bastı ve "Sakın bakma! Sakın bakma!" dedi.</p>

  <p>Kaz cin, hiddetle sarsılarak, "Bu cinlerin çocukları nerede?" diye sordu.</p>

  <p>Lyra korku içinde küçük Tony Makarios'la karşılaşmasını açıkladı, omuzunun üzerinden öne doğru yığılıp soluk yüzlerini cama bastıran kafese konmuş zavallı cinlere baktı. Hafif acı ve ıstırap çığlıkları duyabiliyordu. Düşük güçlü bir anbarik ampulden gelen solgun ışıkta, her kafesin önündeki kartta bir isim olduğunu da görüyordu ve evet, üzerinde Tony Makarios yazan boş bir kafes de vardı. Ayrıca, üstlerinde isimler olan başka dört- beş boş kafes daha.</p>

  <p>"Bu zavallıcıkları serbest bırakmak istiyorum," dedi, şiddetle. "Camı kırıp onları dışarı çıkaracağım-"</p>

  <p>Bunu yapacak bir şey bulmak için etrafına bakındı, ama yer bomboştu. Kaz cin, "Bekle," dedi.</p>

  <p>O bir cadı ciniydi, Lyra'dan çok daha büyüktü, kuvvetliydi. Onu dinlemek zorundaydı.</p>

  <p>"Bu insanların, birisinin burayı kilitlemeyi ve kafesleri kapatmayı unuttuğunu düşünmelerini sağlamamız gerek," diye açıkladı. "Eğer karda cam kırıkları ile ayak izleri görürlerse, yeni kişiliğine daha ne kadar inanırlar sence? Oysa çinganlar gelene kadar inanmaları lazım. Şimdi, ne diyorsam tamı tamına onu yap: bir avuç dolusu kar al ve ben sana söyleyince, sırayla her kafese bir parça üfle."</p>

  <p>Lyra, dışarı koştu. Roger ve Billy hâlâ nöbetteydi, arenadan hâlâ çığlıkların ve kahkahaların sesi geliyordu, çünkü olsa olsa bir dakika olmuştu.</p>

  <p>İnce tozumsu kardan koca iki avuç dolusu aldı, sonra da dönüp kaz cinin ona söylediğini yaptı. Her kafese biraz kar üflerken kaz boğazında bir tıkırtı çıkardı, kafesin önündeki kilit açıldı.</p>

  <p>Hepsinin kilidini açtıktan sonra, ilkinin ön tarafını kaldırdı, bir serçenin solgun şekli çırpınarak dışarı çıktı, ama daha uçamadan yere yığıldı. Kaz şefkatle eğilip gagasıyla onu dürttü, doğrulttu ve serçe, sendeleyen, kafası karışmış bir fare oldu. Pantalaimon onu rahatlatmak için aşağı atladı.</p>

  <p>Lyra hızla çalıştı, birkaç dakika içinde bütün cinler serbest kalmıştı. Kimileri konuşmaya çalışıyordu, ayaklarının dibine yığıldılar, hatta tozluklarını yolmaya kalkıştılar, ama tabu onları engelledi. Lyra bunu neden yaptıklarını anlayabiliyordu, zavallıcıklar; insanlarının vücutlarının ağır güvenilir sıcaklığına hasrettiler; tıpkı Pantalaimon'un yapacağı gibi, bir kalp atışının yanında olmayı özlüyorlardı.</p>

  <p>"Şimdi, çabuk," dedi kaz. "Lyra, geri dönüp diğer çocukların arasına karışmalısın. Cesur ol, çocuğum. Çinganlar ellerinden geldiğince hızla geliyor. Bu zavallı cinlerin insanlarını bulmalarına yardım etmeliyim... " Erkek kaz yaklaşarak alçak sesle, "ama artık asla onlarla bir bütün olmayacaklar. Sonsuza dek koparıldılar. Bu duyduğum en kötücül şey... Ayak izlerini bırak; ben onların üstünü örterim. Acele et... "</p>

  <p>"Ah, lütfen! Gitmeden önce! Cadılar... Uçuyorlar, değil mi? Geçen gece onları uçarken gördüm, rüya değildi."</p>

  <p>"Evet, çocuğum. Neden?"</p>

  <p>"Bir balonu çekebilirler mi?"</p>

  <p>"Hiç şüphesiz, ama-"</p>

  <p>"Serafina Pekkala gelecek mi?"</p>

  <p>"Cadı milletlerinin politikalarını açıklayacak vakit yok. Burada işin içine muazzam güçler karışmış durumda ve Serafina Pekkala da mutlaka kendi klanının çıkarlarını korumalı. Ama belki de burada olanlar başka bir yerde olanların bir parçasıdır. Lyra, içeride sana ihtiyaç var. Koş, koş!"</p>

  <p>Koştu ve solgun cinler binadan dışarı sürüklenirken, gözleri faltaşı gibi açılmış bakan Roger, kalın kar içinde paytak paytak ona doğru yürüdü.</p>

  <p>"Onlar -Jordan'daki mahzen gibi- onlar cin!"</p>

  <p>"Evet, sus. Ama Billy'ye söyleme. Şimdilik kimseye söyleme. Arka tarafa gel."</p>

  <p>Arkalarında erkek kaz kanatlarını kuvvetle çarpıyor, ayak izleri üzerine kar savuruyordu; kayıp cinler ise, küçük kasvetli kaygı ve hasret çığlıkları atarak onun yanında bir araya yığılıyor ya da sürüklenip gidiyorlardı. Ayak izleri örtülünce, kaz solgun cinleri bir araya toplamak için döndü. Konuştu ve büyük bir güçlükle de olsa, birer birer değiştiler, ta ki hepsi kuş olana kadar; tüyü yeni çıkmış kuş yavruları gibi, karda cadının cininin peşinden gittiler; kanat çırptılar, düştüler, koştular ve sonunda büyük zahmetle havalandılar. Düzensiz bir hatta yükseldiler, kopkoyu kapkara gökyüzünün önünde soluk görünüyorlardı, tayf gibiydiler. Aralarından bazıları halsiz ve düzensiz olsa da, kimileri kararını kaybedip aşağı doğru çırpınsa da, yavaş yavaş hız kazandılar. Çünkü büyük kurşuni kaz hemen geri döndü, onları dürtükleyip yeniden yola çıkardı, kopkoyu karanlıkta gözden kaybolana kadar sürü başı gibi şefkatle güttü.</p>

  <p>Roger Lyra'nın kolunu çekiştiriyordu.</p>

  <p>"Çabuk," dedi, "neredeyse hazırlar."</p>

  <p>Sendleyerek, onlara ana binanın bir köşesinden işaret eden Billy'nin yanına gittiler. Çocuklar yorulmuştu artık ya da büyükler yeniden bir miktar otorite kurmuştu çünkü insanlar ana kapı hizasında, hayli itişip kakışarak, birbirinin üstüne çıkarak düzensiz bir kuyruk oluşturuyordu. Lyra ile diğer ikisi, köşeden kayarcasına çıkıp onlara karıştı, ama bundan önce Lyra dedi ki:</p>

  <p>"Çocuklara haber salın -kaçmaya hazır olsunlar. Sokak giysilerinin nerede olduğunu bilmeliler, biz işareti verir vermez giysileri alıp koşmaya hazır olmalılar. Ve bunu da ölümcül bir sır olarak saklamaklar, anlaşıldı mı?"</p>

  <p>Billy evet anlamına başını salladı, Roger ise "İşaret ne?" diye sordu.</p>

  <p>"Yangın alarmı," dedi Lyra. "Vakti gelince çalacağım."</p>

  <p>Sayılmak için beklediler. Adak Meclisi'nden birilerinin bir okulla ilgisi olmuş olsaydı, bu işi çok daha iyi ayarlardı: çünkü ortada belli bir grup yoktu, her çocuğun tek bir liste üzerinde işaretlenmesi gerekiyordu ve elbette alfabe sırasına göre sıralanmamışlardı; ayrıca, büyüklerin hiçbiri kontrolü elde tutmaya alışkın değildi. Bu yüzden, artık kimse sağa-sola koşturmadığı halde, hayli kargaşa çıktı.</p>

  <p>Lyra gözledi ve fark etti. Bu işte pek de iyi değillerdi. Birçok yönden laçkaydılar, bu insanlar; yangın tatbikatı konusunda homurdanıyorlardı, dışarıya özgü giysilerin nerede tutulması gerektiğini bilmiyorlardı, çocukları doğru dürüst hizaya sokup sırada tutamıyorlardı ve onların laçkalığı Lyra'nın işine yarayabilirdi.</p>

  <p>Ancak, işleri hemen hemen bitmişti ki, dikkat dağıtan bir olay daha oldu ve Lyra'nın açısından, bu olup olabilecek en berbat şeydi.</p>

  <p>Herkes gibi o da gürültüyü duydu. Başları dönüp, gaz motoru sakin gecede açıkça duyulur şekilde zonklayan zeplini görmek için karanlık gökyüzünü taramaya koyuldular.</p>

  <p>Tek şans, gürültünün, kurşuni kazın uçtuğunun aksi yönden gelmesiydi. Ama bu da tek teselliydi. Çok geçmeden göründü ve kalabalığı bir heyecan mırıltısı sardı.</p>

  <p>Tombul narin gümüşi şekli ışıklı caddenin üstünden kaydı, kendi ışıkları da burnundan aşağı parıldadı, Kabin, gövdenin altında sarktı.</p>

  <p>Pilot hızı kesti, karmaşık bir iş olan yüksekliği ayarlama işine girişti. Lyra, sağlam direğin neye yaradığını fark etti: bir bağlama direğiydi, tabii. Büyükler, çocukları içeri sokar, herkes geriye bakıp parmaklarıyla gösterirken, yerdeki ekip direğin basamaklarından tırmandı kabloları bağlamaya hazırlandı. Motorlar kükrüyordu, kar topraktan döne döne yükseliyordu ve yolcuların yüzleri kabin camlarından görünüyordu.</p>

  <p>Lyra baktı, hiçbir yanlışlık söz konusu değildi. Pantalaimon ona yapıştı, bir yaban kedisi oldu, nefretle tısladı; çünkü Mrs. Coulter'ın güzel, siyah saçlı başı merakla aşağıya bakarken, altın cini kucağında oturuyordu.</p>
</body>
</html>
