<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2 class="sigil_not_in_toc" style="text-align: right;"><b>18</b></h2>

  <h2 id="sigil_toc_id_21" style="text-align: right;"><b>Sis ve Buz</b></h2>

  <p>Lee Scoresby, Lyra'nın üzerine birtakım kürkler yerleştirdi. Kız Roger'a iyice sokuldu, balon Kutba doğru giderken birlikte uyudular. Aeronot zaman zaman aletlerini kontrol ediyor, alev alan hidrojen bunca yakın olduğu için asla yakmayacağı puroyu çiğniyor ve kendi kürklerine daha da fazla gömülüyordu.</p>

  <p>Birkaç dakika sonra, "Bu küçük kız hayli önemli, öyle mi?" diye sordu.</p>

  <p>"Kendisinin bileceğinden çok daha fazla," dedi Serafina Pekkala.</p>

  <p>"Yani bu, fazlaca silahlı kovalamaca olacağı anlamına mı geliyor? Anlıyorsunuz ya, hayatını kazanması gereken pratik bir adam olarak konuşuyorum. Önceden bir tazminat üzerinde anlaşmaksızın vurulmayı ya da delik deşik edilmeyi göze alamam. Bu seferin düzeyini düşürmeye çalışmıyorum, bana inanın, hanımefendi. Ancak John Faa ile çinganlan bana zamanımı ve becerimi, bir de balonun normal aşınmasını karşılayacak kadar bir ücret ödediler, hepsi bu. Savaş sigortasını içermiyor. Ve bakın size söyleyeyim, hanımefendi, Iorek Byrnison'u Svalbard'a indirdiğimiz an, bu eylem bir savaş nedeni sayılacak."</p>

  <p>Bir parça dumanyaprağını kasıtlı olarak aşağı tükürdü</p>

  <p>"Yani, kargaşa ve karışıklık cinsinden neler bekleyebileceğimizi bilmek isterim," diye bitirdi.</p>

  <p>"Çarpışmalar olabilir," dedi Serafina Pekkala. "Ama siz daha önce de çarpıştınız."</p>

  <p>"Tabii, ücretim ödendiğinde. Ama gerçek şu ki ben bunu basit bir nakliye mukavelesi sandım, ona göre ücret istedim. Ve şimdi de, aşağıdaki o küçük çatışmanın ardından merak ediyorum, acaba nakil sorumluluğum nereye kadar uzanıyor diye. Acaba diyorum, hayatımı ve donanımımı, örneğin ayılar arasındaki bir savaş için riske atmam mı gerekecek? Ya da bu küçük çocuğun Svalbard'da, Bolvangar'dakiler kadar ateşli düşmanları var mı? Bütün bunları da sadece muhabbet olsun diye söylüyorum."</p>

  <p>"Mr. Scoresby," dedi cadı. "Keşke sorunuza cevap verebilseydim. Sadece şunu söyleyebilirim ki biz hepimiz, insanlar, cadılar, ayılar zaten savaş halindeyiz, hepimiz bunu bilmesek de. Svalbard'da tehlikeyle karşılaşsanız da, zarar görmeksizin uçup gitseniz de siz bir ersiniz, silahaltında, bir asker."</p>

  <p>"Eh, bu bana biraz düşüncesizce görünüyor. Bana öyle geliyor ki bir adamın silahlanıp silahlanmama konusunda bir seçme şansı olmalı."</p>

  <p>"Bu konuda da, doğup doğmayacağımız konusundakinden fazla bir seçme şansımız yok."</p>

  <p>"Ah, ama ben seçme şansını severim," dedi Scoresby. "Yapacağım işleri, gideceğim yerleri, yiyeceğim yemekleri, oturup birlikte sohbet edeceğim dostları seçmeyi severim. Siz de ayda yılda bir seçme şansım olsaydı demez misiniz?"</p>

  <p>Serafina Pekkala düşündü ve sonra dedi ki. "Belki de seçme şansıyla aynı şeyi kastetmiyoruz, Mr Scoresby. Cadılar hiçbir şeye sahip değildir, bu yüzden de mal muhafaza etmekle ya da kâr etmekle ilgilenmeyiz; bir şeyle öbür şey arasında seçim yapmaya gelince, birkaç yüz yıl yaşayınca her fırsatın yeniden karşınıza çıkacağını bilirsiniz. Farklı ihtiyaçlarımız var. Sizin balonunuzu tamir etmeniz, iyi durumda tutmanız şart ve bu da hem zaman gerektiriyor, hem başınıza iş açıyor, bunu anlayabiliyorum; ama bizim uçmamız için gereken tek şey, bir bulut çamından bir dal koparmaktır; hangisi olsa olur, geriye de bir sürü dal kalır. Üşümeyiz, onun için de sıcak giysilere ihtiyacımız yok. Yardımlaşma dışında değiş-tokuş vasıtamız yoktur. Bir cadının bir şeye ihtiyacı olursa, başka bir cadı bunu ona verir. Eğer katılınıcak bir savaş varsa, maliyeti savaşmanın doğru olup olmadığına karar verirken dikkate alacağımız bir etken olarak görmeyiz. Şeref duygumuz da yoktur, örneğin ayılarda olduğu gibi. Bir ayıya hakaret etmek, ölümcül bir iştir. Bizim için ise... anlaşılamaz. Bir cadıya nasıl hakaret edersiniz? Etseniz ne fark eder?"</p>

  <p>"Bakın, bu noktada aynı fikirdeyiz. Sopayla taşla saldıranın kırarım kemiklerini, ama hakaret kavgaya değmez. Ama hanımefendi, içinde bulunduğum çıkmazı anlıyorsunuz umarım. Ben basit bir aeronotum ve ömrümü huzur içinde sona erdirmek isterim. Küçük bir çiftlik alayım, birkaç baş sığır, birkaç at... Öyle şaşaalı şeyler değil, fark etmişsinizdir. Saraylar ya da köleler ya da öbek öbek altın istemiyorum. Sadece adaçayları üzerinde akşam rüzgarı, bir sigar, bir bardak da burbon. Şimdi mesele şu ki, bu pahalıya patlıyor. Ben de para karşılığı uçuyorum, her iş bittiğinde Wells Fargo Bank'a biraz altın yolluyorum ve yeterince altınım olduğunda, hanımefendi, bu balonu satacağım, Port Galveston'a giden bir buharlı gemide kendime yer ayırtacağım ve bir daha asla toprağı terk etmeyeceğim."</p>

  <p>"Aramızda bir fark daha var, Mr Scoresby. Bir cadı nasıl solumaktan vazgeçmezse, uçmaktan da vazgeçmez.</p>

  <p>Uçmak, tam anlamıyla kendimiz olmak demektir."</p>

  <p>"Bunu anlıyorum, hanımefendi ve size imreniyorum; ama ben sizin tatmin olma kaynaklarınıza sahip değilim. Uçmak benim için bir iş, ben de sadece bir teknisyenim. Bir gaz motorunda sübapları ayarlıyor ya da anbarik devreler de çekiyor olabilirdim. Ama bunu ben seçtim, anlıyorsunuz ya? Kendi özgür seçimimdi. Bunun için de bana hakkında hiçbir şey söylenmemiş bu savaş fikrini biraz tedirgin edici buluyorum."</p>

  <p>"Iorek Byrnison'ın kralıyla kavgası da bunun bir parçası," dedi cadı. "Onda bir rol oynamak bu çocuğun kaderinde yazılı."</p>

  <p>"Kaderden sanki" dedi adam, "sabitmiş gibi söz ediyorsunuz. Bunu da, hakkında hiçbir şey bilmeden dahil edildiğim bir savaştan daha fazla sevdiğimden emin değilim. Pardon ama benim özgür iradem nerede? Hem bu çocuk bana, şimdiye kadar rastladığım herkesten daha fazla özgür iradeye sahipmiş gibi görünüyor. Bana onun sadece değiştiremeyeceği bir güzergah üzerinde gitmek için kurulmuş bir tür oyuncak mı olduğunu söylüyorsunuz?"</p>

  <p>"Hepimiz kadere tabiyiz, ama hepimiz sanki değilmişiz gibi hareket etmeliyiz," dedi cadı, "yoksa umutsuzluktan ölürüz. Bu çocuğa ilişkin olarak tuhaf bir kehanet var: kaderin sonunu getirmek, onun kaderinde yazılı.</p>

  <p>Ancak bunu, ne yaptığını bilmeden yapmalı, sanki bunu yapmak kaderi değilmiş de tabiatıymış gibi. Ne yapması gerektiği söylenirse bu her şeyin sonu olur; ölüm bütün dünyalara yayılır; umutsuzluğun zaferi olur bu, sonsuza dek. Evrenler kör ve düşünceden, duygudan, hayattan yoksun, birbirine bağlanmış makinelerden ibaret hale gelir... "</p>

  <p>Eğilip, uyuyan yüzünde (kukuletasının altından göründüğü kadarıyla) inatçı küçük bir kaş çatışı olan Lyra'ya baktılar.</p>

  <p>"Sanırım bir parçası bunu biliyor," dedi aeronot. "En azından, buna hazırmış gibi görünüyor. Peki ya küçük oğlan? Onu gerideki o ifritlerden kurtarmak için onca yolu geldiğini biliyorsunuz, değil mi? Oyun arkadaşıymışlar, Oxford'da mı ne? Bunu biliyor muydunuz?"</p>

  <p>"Evet, biliyordum. Lyra muazzam değerde bir şey taşıyor ve göründüğü kadarıyla kader tanrıçaları bunu babasına götürsün diye onu haberci olarak kullanıyor. Bu yüzden de arkadaşını bulmak için bunca yolu geldi, ama oğlanın Kuzey'e, onu izlesin de babasına bir şey getirsin diye kader tanrıçaları tarafından getirildiğini bilmiyordu."&nbsp;</p>

  <p>"Demek siz durumu böyle okuyorsunuz, ha?"</p>

  <p>Serafina Pekkala ilk kez kendinden emin görünmedi.</p>

  <p>"Öyle görünüyor... Ama karanlığı okuyamayız, Mr. Scoresby. Hatalı olmam gayet mümkün."</p>

  <p>"Peki sizi bu işe karıştıran nedir, sorabilir miyim?"</p>

  <p>"Bolvangar'da her ne yapıyor idiyseler bunun yanlış olduğunu bütün kalbimizle hissediyorduk. Lyra onların düşmanı; bu yüzden de biz onun dostlarıyız. Bundan daha açık göremiyoruz. Ama bir de klanımın çingan halkı ile Farder Coram'ın hayatımı kurtarışına kadar uzanan dostluğu var. Bunu onların arzusu üzerine yapıyoruz. Ve onların da Lord Asriel'e minnet borçları var."</p>

  <p>"Anlıyorum. Demek ki balonu Svalbard'a çinganların hatırı için çekiyorsunuz. Peki bu dostluk, bizi geriye çekmeye kadar uzanacak mı? Yoksa kibar bir rüzgar beklemek ve bu arada da ayıların keyfine tabi olmak zorunda mı kalacağım? Bir kez daha, hanımefendi, dostça bir soru ruhuyla soruyorum sadece."</p>

  <p>"Eğer Trollesund'a dönmenize yardımcı olabilirsek Lee Scoresby, bunu yaparız. Ama Svalbard'da karşımıza ne çıkacağını bilmiyoruz. Ayıların yeni kralı pek çok değişiklik yaptı; eski usullere rağbet yok artık; zor bir iniş olabilir. Ve Lyra'nın yolu nasıl bulup babasına gideceğini bilmiyorum. Iorek Byrnison'ın aklında neler olduğunu da bilmiyorum, kaderinin kızın kaderiyle karışmış olduğunu biliyorum sadece."</p>

  <p>"Ben de bilmiyorum, hanımefendi. Sanırım bir tür koruyucu olarak kendini küçük kıza bağladı. Kız onun zırhını geri almasına yardımcı oldu, anlıyorsunuz. Ayıların ne hissettiğini kim bilebilir? Ama bir ayının bir insanı sevdiği olmuşsa eğer, Iorek onu seviyor. Svalbard'a inişe gelince, hiçbir zaman kolay olmamıştı zaten. Ama eğer sizin doğru yönde çekeceğinize güvenirsem, kafam daha rahat olur ve eğer buna karşılık sizin için yapabileceğim bir şey varsa, söyleyin yeter. Ancak, sırf bileyim diye hani, acaba bana bu görünmez savaşta kimin yanında olduğumu söyler miydiniz?"</p>

  <p>"İkimiz de Lyra'nın yanındayız."</p>

  <p>"Ah, buna şüphe yok."</p>

  <p>Uçmaya devam ettiler. Aşağıdaki bulutlar yüzünden ne kadar hızlı gittiklerini söylemek mümkün değildi.</p>

  <p>Normalde bir balon rüzgara göre sabit kalır elbette, havanın hızı neyse onunla süzülür; ama şimdi, cadıların çektiği balon havayla birlikte değil, onun içinde hareket ediyordu. Üstelik bu harekete karşı direniyordu da, çünkü koca gaz torbası bir zeplinin aerodinamik kayganlığına sahip değildi. Sonuç olarak sepet oraya buraya savruluyor, normal bir uçuşta olduğundan çok daha fazla sallanıp sarsılıyordu.</p>

  <p>Lee Scoresby kendi rahatından çok aletlerini düşünüyordu, bu yüzden de ana payandalara güvenli bir şekilde bağlı olduklarından emin olmak için biraz zaman harcadı. Yükseklikölçere göre, yaklaşık üç bin metre yükseklikteydiler. Isı, eksi yirmi dereceydi. Bundan soğuğunu görmüştü, ama o kadar da fazlasını değil ve şimdi daha da soğuk olmasını istemiyordu; onun için de acil durumda açık hava çadırı olarak kullandığı yelken bezinden tabakayı yuvarlayıp açtı ve rüzgarı kesmek için onu uyuyan çocukların önüne gerdi. Sonra da eski silah arkadaşı Iorek Byrnison'la sırt sırta verdi ve uyudu.</p>

  <p>Lyra uyandığında, ay gökte yükselmişti, göz önündeki her şey gümüş kaplıydı; aşağıdaki bulutların inişli çıkışlı yüzeyinden, balonun çarmık ve halatlarındaki don mızrakları ve sarkıtlarına varana kadar.</p>

  <p>Roger uyuyordu, Lee Scoresby ve ayı da. Ancak cadı kraliçe sepetin yanında sakin sakin uçuyordu.</p>

  <p>"Svalbard'a ne kadar uzaklıktayız?" diye sordu Lyra.</p>

  <p>"Eğer herhangi bir rüzgarla karşılaşmazsak, on iki saat kadar sonra Svalbard'da oluruz."</p>

  <p>"Nereye ineceğiz?"</p>

  <p>"Havaya bağlı. Ama kayalardan kaçınmaya çalışacağız. Orada, hareket eden her şeyi avlayan yaratıklar yaşıyor. Yapabilirsek eğer, sizi içeriye konduracağız, Iofur Raknison'ın sarayından uzağa."</p>

  <p>"Lord Asriel'i bulduğum zaman ne olacak? Oxford'a geri dönmek isteyecek mi, ne yapacak? Ona babam olduğunu söylesem mi, onu da bilmiyorum. Hâlâ amcammış gibi davranmak isteyebilir. Onu hemen hemen hiç tanımıyorum."</p>

  <p>"Oxford'a dönmek istemeyecek, Lyra. Anlaşılan başka bir dünyada yapılacak bir şey var, Lord Asriel de o dünya ile bu dünya arasındaki uçuruma köprü kurabilecek tek kişi. Ancak, ona yardımcı olacak bir şeye ihtiyacı var."</p>

  <p>"Aletiyometre!" dedi Lyra. "Jordan Başkanı onu bana verdi, Lord Asriel hakkında bir şey söylemek istedi diye düşünmüştüm, ama hiç fırsat bulamadı. Onu gerçekten zehirlemek istemediğini biliyordum. Aleti okuyup köprüyü nasıl yapacağını görecek mi? Bahse girerim ki, ona yardım edebilirim. Artık hemen hemen herkes kadar iyi okuyorum."</p>

  <p>"Bilmiyorum," dedi Serafina Pekkala. "Nasıl yapacağını, görevinin ne olacağını söyleyemeyiz. Bizimle konuşan güçler var, onların üstünde de güçler var ve en tepedekilerden bile gizli tutulan sırlar da var."</p>

  <p>"Aletiyometre bana söyler! Onu şimdi okuyabilirim... "</p>

  <p>Ama çok soğuktu; onu elinde tutmayı asla beceremezdi. Sarılıp sarmalandı ve rüzgarın dondurucu soğuğuna karşı kukuletayı iyice çekti, sadece dışarı bakacak bir yarık bıraktı. Uzun halat balonun süspansiyon halkasından ilerilere ve biraz aşağıya doğru uzanıyor, bulut çamı dallarına oturmuş altı yedi cadı tarafından çekiliyordu. Yıldızlar elmas kadar parlak, soğuk ve sert, parıldıyorlardı.</p>

  <p>"Niye üşümüyorsunuz, Serafina Pekkala?"</p>

  <p>"Üşüyoruz ama aldırmıyoruz, çünkü bize zarar gelmez. Soğuğa karşı sarınacak olsak başka şeyleri hissetmeyiz, örneğin yıldızların parlak çınlamasını ya da Aurora'nın müziğini veya en iyisi olan, cildimizde mehtabın ipeksi hissini. Bunlar için üşümeye değer."</p>

  <p>"Ben de onları hissedebilir miyim?"</p>

  <p>"Hayır. Kürklerini çıkarırsan ölürsün. Sıkı sıkı sarılı kal."</p>

  <p>"Cadılar ne kadar yaşar, Serafina Pekkala? Farder Coram, yüzlerce yıl diyor. Ama siz hiç de yaşlı görünmüyorsunuz."</p>

  <p>"Üç yüz yaşındayım ya da daha fazla. En yaşlı cadı annemiz yaklaşık bin yaşında. Bir gün, Yambe-Akka onu almaya gelecek. Bir gün benim için de gelecek. Ölülerin tanrıçasıdır o. Gülümseyerek, şefkatle yanına gelince, ölüm vaktinin çattığını anlarsın."</p>

  <p>"Erkek cadı var mı? Yoksa yalnızca kadın mı?"</p>

  <p>"Bize hizmet eden erkekler var, Trollesund'daki konsül gibi. Ve kendimize âşık ya da koca olarak aldığımız erkekler var. Öyle gençsin ki Lyra, bunu anlayamayacak kadar genç, ama sana gene de anlatacağım, sonra anlarsın: erkekler gözlerimizin önünden kelebekler gibi, kısa bir mevsimin yaratıkları gibi geçer. Onları severiz; cesur, mağrur, güzel ve akıllıdırlar ve neredeyse anında ölürler. Öyle erken ölürler ki, kalplerimiz sürekli olarak acıyla harap olur. Çocuklarını taşırız, kızsalar cadı olurlar, değilseler insan ve sonra göz kırpacak kadar bir sürede giderler, düşerler, öldürülürler, kaybolurlar. Oğullarımız da. Küçük bir oğlan büyürken, kendini ölümsüz sanır. Annesi, onun öyle olmadığını bilir. Her seferinde daha ıstıraplı olur, ta ki sonunda kalbin kırılana kadar. Belki Yambe-Akka bunun için gelir seni almaya. Tundradan da yaşlıdır. Belki de onun gözünde cadıların hayatları, erkeklerinkinin bizim gözümüzde olduğu kadar kısadır."&nbsp;</p>

  <p>"Farder Coram'ı sevdiniz mi?"</p>

  <p>"Evet. Biliyor mu bunu?"</p>

  <p>"Bilmiyorum, ama sizi sevdiğini biliyorum."</p>

  <p>"Beni kurtardığında gençti, kuvvetliydi, gurur ve güzellikle doluydu. Ona hemen âşık oldum. Doğamı değiştirirdim, yıldız çınlamasıyla Aurora'nın müziğinden vazgeçerdim; bir daha asla uçmazdım -hepsini bir anda, hiç düşünmeden bırakırdım, sırf onun için bir çingan tekne- eşi ve aşçı olayım, yatağını paylaşayım, çocuklarını doğurayım diye. Ama ne olduğunu değiştiremezsin, sadece ne yaptığını değiştirirsin. Ben cadıyım. O insan. Ona bir çocuk doğuracak kadar bir süre yanında kaldım... "&nbsp;</p>

  <p>"Hiç söylemedi! Bir kız mıydı? Bir cadı?"</p>

  <p>"Hayır. Oğlandı, kırk yıl önceki büyük salgında öldü Doğu'dan gelen hastalıktan. Zavallı yavrucak; bir su sineği gibi hayata gelmesiyle gitmesi bir oldu. Ve kalbimden parçalar kopardı, hep olduğu gibi. Coram'ın ise kalbini kırdı. Ve sonra da kendi halkıma dönme çağrısı geldi, Yambe-Akka annemi almıştı ve ben klanın kraliçesi olmuştum. Ben de yapmam gerekeni yapıp, onu bıraktım."</p>

  <p>"Farder Coram'ı bir daha hiç görmediniz mi?"</p>

  <p>"Hiç. Yaptıklarını duydum; Skraelingler'in onu zehirli bir okla yaraladığını duydum, iyileşmesine yardımcı olsun diye ona şifalı otlar ve büyüler yolladım, ama onu görecek kadar güçlü değildim. Daha sonra nasıl güçsüz kaldığı ve bilgeliğinin nasıl geliştiği, ne kadar çok çalışıp okuduğu çalındı kulağıma; ondan ve onun iyiliğinden de gurur duydum. Ama uzakta kaldım, çünkü bunlar klanım için tehlikeli günlerdi, cadı savaşları tehdidi vardı, üstelik de beni unutup insan bir eş bulur sandım... "</p>

  <p>"Asla yapmazdı," dedi Lyra yiğitçe. "Gidip onu görmelisiniz. Sizi hâlâ seviyor, sevdiğini biliyorum."</p>

  <p>"Ama kendi yaşından utanacak, ben de böyle bir duyguya kapılmasına neden olmak istemem."</p>

  <p>"Belki de utanır. Ama ona hiç değilse bir mesaj yollamaksınız. Ben böyle düşünüyorum."</p>

  <p>Serafina Pekkala uzun süre hiçbir şey demedi. Pantalaimon bir deniz kırlangıcı oldu, belki de küstahça davranmış olduklarını itiraf etmek için bir saniyeliğine onun dalına gitti.</p>

  <p>Sonra Lyra dedi ki, "İnsanların niye cinleri olur, Serafina Pekkala?"</p>

  <p>"Herkes bunu sorar, kimse de cevabını bilmez. İnsanlar var olduğundan beri, cinleri olmuştur. Bizi hayvanlardan farklı kılan budur."</p>

  <p>"Evet! Elbette onlardan farklıyız... Örneğin ayılardan. Tuhaflar, değil mi, ayılar? İnsan gibiler sanıyorsun, sonra öyle garip ya da vahşi bir şey yapıyorlar ki, onları asla anlayamayacağım diye düşünüyorsun... Ama Iorek bana ne dedi, biliyor musunuz, bir insan için cini neyse zırhının da onun için aynı şey olduğunu söyledi. Ruhuymuş, öyle dedi. Ama işte orada da farklıyız, çünkü o zırhı kendisi yapmış. Onu sürgüne yolladıkları zaman ilk zırhını almışlar, biraz gök-demir bulup yeni bir zırh yapmış, yeni bir ruh yapar gibi. Biz cinlerimizi yapamıyoruz. Sonra Trollesund'daki insanlar, ona içki içirip sarhoş etmişler, zırhı çalmışlar, ben de nerede olduğunu buldum ve Iorek de geri aldı... Ama merak ettiğim şu: niye Svalbard'a geliyor? Onunla dövüşecekler. Onu öldürebilirler... Iorek'i seviyorum. Öyle çok seviyorum ki keşke gelmeseydi diyorum."</p>

  <p>"Sana kim olduğunu söyledi mi?"</p>

  <p>"Sadece adını. Onu bize söyleyen de Trollesund'daki Konsül'dü zaten."</p>

  <p>"Soylu biri o. Bir prens. Aslında, eğer büyük bir suç işlememiş olsaydı, şimdi ayıların kralı olacaktı."</p>

  <p>"Bana krallarının adının Iofur Raknison olduğunu söyledi."</p>

  <p>"Iofur Raknison, Iorek Byrnison sürülünce kral oldu.</p>

  <p>Iofur da bir prens, elbette, yoksa başa geçmesine izin verilmezdi; ancak insan gibi bir zekası var; ittifaklar ve antlaşmalar yapıyor; ayıların yaşadığı gibi buzdan kalelerde değil, yeni inşa edilmiş bir sarayda yaşıyor; insan uluslarıyla büyükelçi değiş-tokuşu yapmaktan ve insan mühendislerin yardımıyla ateş madenlerini geliştirmekten söz ediyor... Becerikli ve çok kurnaz. Kimileri onun sürgün edildiği eylemde bulunması için Iorek'i tahrik ettiğini söylüyor; diğerleri de diyor ki, bunu yapmadıysa bile böyle düşünsünler diye onları teşvik ediyor, çünkü bu da onun hilekarlık ve kurnazlık şöhretini artırıyor."</p>

  <p>"Ne yaptı Iorek? Bakın, Iorek'i sevmemin bir nedeni de babamın da onun yaptığını yapması ve cezalandırılması. Bana birbirlerine benziyorlar gibi geliyor. Iorek bana bir başka ayıyı öldürdüğünü söyledi, ama nasıl olduğundan hiç söz etmedi."</p>

  <p>"Kavganın nedeni, bir dişi ayıydı. Iorek'in öldürdüğü erkek ayı, Iorek'in daha kuvvetli olduğu açıkça anlaşıldığında her zamanki boyun eğme belirtilerini göstermedi.</p>

  <p>Bütün o gururlarına rağmen ayılar bir başka ayıdaki üstün gücü fark edip ona boyun eğmemezlik etmezler hiç, ama bu ayı nedense eğmedi. Bazıları Iofur Raknison'ın onun beynini yıkadığını ya da ona yemesi için kafa karıştırıcı şifalı otlar verdiğini söylüyor. Her ne halse, genç ayı ısrar etti, Iorek Byrnison da öfkesinin onu ele geçirmesine izin verdi. Yargıya varılması zor bir dava değildi; öldürmemesi, yaralaması gerekiyordu."</p>

  <p>"Demek bunlar olmasa kral olacaktı," dedi Lyra. "Ben Jordan'daki Palmeria Profesörü'nden Iofur Raknison hakkında bir şeyler duydum, çünkü bu Profesör Kuzey'e gelmiş ve onunla karşılaşmış. Dedi ki... keşke ne olduğunu hatırlasam... Sanırım tahta aldatmaca yoluyla ulaştığını falan söyledi... Ama biliyor musunuz, Iorek bir keresinde bana ayıların aldatılamayacağım söylemişti ve bana onu aldatamayacağımı göstermişti. Oysa duyduklarıma göre, ikisi de aldatılmış gibi, o da, diğer ayı da. Belki ayıları yalnızca ayılar aldatabiliyordur, belki insanlar aldatamıyordur. Ancak... Trollesund'daki insanlar, onu aldattılar, değil mi?"</p>

  <p>"Ayılar insan gibi davrandıklarında aldatılabiliyordur belki," dedi Serafina Pekkala. "Ayılar ayı gibi davranınca, belki de aldatılamıyorlardır. Normal şartlar altında hiçbir ayı içki içmez. Iorek Byrnison sürgünün utancını unutmak için içti ve Trollesund halkı da onu ancak bu sayede aldatabildi."</p>

  <p>"Ah, evet," dedi Lyra, başını sallayarak. Bu fikir onu tatmin etmişti. Iorek'e neredeyse sınırsız bir hayranlığı vardı ve onun asaletinin doğrulanmasına sevinmişti.</p>

  <p>"Çok akıllıcaydı," dedi. "Siz bana söylemeseniz, bilemezdim. Bence belki de Mrs. Coulter'dan daha akıllısınız."</p>

  <p>Uçmayı sürdürdüler. Lyra cebinde bulduğu fok etinden biraz yedi.</p>

  <p>"Serafina Pekkala," dedi biraz sonra, "Toz nedir? Çünkü bana kalırsa bütün bu dertler Toz'dan çıkıyor, ama kimse bana ne olduğunu söylemedi."</p>

  <p>"Bilmiyorum," dedi Serafina Pekkala. Cadılar hiç Toz konusunda kaygılanmamıştır. Sana bütün söyleyebileceğim nerede rahip varsa, orada Toz korkusu olduğu. Mrs. Coulter rahip değil, tabii, ama Majisteryum'un güçlü bir ajanı ve Toz'a duyduğu ilgi nedeniyle Adak Meclisi'ni kuran, Kilise'yi Bolvangar için para ödemeye ikna eden o. Bu konudaki duygularını anlayamıyoruz. Ama anlamadığımız pek çok şey var. Tatarlar'ın kafataslarında delik açtığını görüyoruz ve sadece bunun garipliğine şaşıp kalıyoruz. Bu yüzden de toz garip olabilir, biz de ona şaşıp kalırız, ama Toz'u inceleyeceğiz diye dertlenip kendimizi parçalamayız. Bunu Kilise'ye bırak."</p>

  <p>"Kilise mi?" dedi Lyra. Eskilerden bir şey aklına gelmişti: Bataklık'ta Pantalaimon'la aletiyometrenin iğnesini neyin hareket ettirdiği konusunda konuştuklarını hatırladı, Gabriel Koleji'nde, yüksek mihraptaki fotodeğirmeni düşünmüşlerdi ve temel zerreciklerin küçük kanatları nasıl itip oynattığını. Oradaki Şefaatçi, temel zerrecikler ile din arasında bir bağlantı bulunduğundan emindi.</p>

  <p>"Belki de," dedi Lyra, başını sallayarak. "Ne de olsa Kilise'yle ilgili pek çok şeyi sır olarak saklıyorlar. Ama Kilise'ye ait şeylerin çoğu eski, oysa Toz, benim bildiğim kadarıyla eski değil. Acaba diyorum, Lord Asriel bana söyler mi?.. "</p>

  <p>Esnedi.</p>

  <p>"Uzansam iyi olur, dedi Serafina Pekkala'ya, "yoksa büyük ihtimalle donarım. Topraktayken de üşüyordum, ama hiç bu kadar üşümemiştim. Daha da üşürsem ölürüm sanıyorum."</p>

  <p>"Öyleyse uzan ve kürklerine sıkıca sarın."</p>

  <p>"Evet, öyle yapacağım. Hem öleceksem ne zaman olsa aşağıda ölmek yerine burada, yukarıda ölmeyi tercih ederim. Bizi o bıçak gibi şeyin altına koyduklarında, tamam, işte bitti diye düşünmüştüm... İkimiz de öyle düşündük. Ah, çok acımasızcaydı. Ama şimdi uzanacağız.</p>

  <p>Oraya gittiğimizde bizi kaldırın," dedi ve kürk yığınının üstüne yattı. Soğuğun keskinliği kendini sakar hissetmesine yol açıyor, her yanını ağrıtıyordu; uyuyan Roger'a mümkün olduğu kadar sokuldu.</p>

  <p>Ve böylece dört yolcu, buzla kaplı balonda, Svalbard'ın kayalarıyla buzullarına, ateş madenleri ile buzdan kalelerine doğru yollarına devam ettiler.</p>

  <p>Serafina Pekkala aeronota seslendi, o da hemen uyandı. Soğuktan sersemlemişti, ama sepetin hareketinden bir şeylerin yolunda gitmediğini fark etmişti. Kuvvetli rüzgarlar gaz torbasını döverken sepet çılgınca sallanıyordu, halatı çeken cadılar da onu zorlukla tutuyorlardı. Bıraksalar, balon hemen rotasından çıkacaktı ve pusulaya bakınca anladığı kadarıyla da, saatte yaklaşık yüz millik bir hızla Nova Zembla'ya doğru sürüklenecekti.</p>

  <p>Lyra onun, "Neredeyiz?" diye seslendiğini duydu Kendisi de yarı uykuda yarı uyanıktı, hareket yüzünden tedirgindi ve öyle üşümüştü ki vücudunun her parçası uyuşmuştu.</p>

  <p>Cadının cevabını duyamadı, ama yarı kapalı kukuletasından, bir anbarik fenerin ışığında, Lee Scoresby'nin bir payandaya tutunarak gaz torbasına giden bir halatı çektiğini gördü. Adam, sanki öteki tarafta bir engel varmış gibi hızla çekti, halatı asma halkasındaki bir çengele dolamadan önce de başını kaldırıp içinde güç bela ilerledikleri karanlığa baktı.</p>

  <p>"Biraz gaz boşaltıyorum," diye bağırdı Serafina Pekkala'ya. "Aşağı ineceğiz. Çok yüksekteyiz."</p>

  <p>Cadı da ona cevaben bağırarak bir şeyler söyledi, ama Lyra bunu duyamadı. Roger da uyanıyordu; sepetin çatırtısı, sallantı ile sarsılma hesaba katılmasa da, en derin uykudaki kişiyi bile uyandırmaya yeterliydi. Roger'ın cini ile Pantalaimon, marmoset olarak birbirlerine sıkı sıkı sarılmışlardı, Lyra dikkatini, kıpırdamadan yatmak ve korkuyla zıplamamak üzerinde topladı.</p>

  <p>"Yok, bir şey," dedi Roger, ondan çok daha neşeli bir halde. "Aşağı iner inmez ateş yakarım, ısınırız. Cebimde birkaç kibrit var. Onları Bolvangar'daki mutfaktan aşırdım."</p>

  <p>Balon gerçekten de alçalıyordu, çünkü bir saniye sonra yoğun, dondurucu bir bulutun içine girdiler. Bulutun parçaları ve tutamları sepetin içinde uçuştu, sonra her şey bir anda gözden silindi. Lyra'nın görüp göreceği en yoğun sis gibiydi. Bir iki dakika sonra Serafma Pekkala'nın yeniden bağırdığı duyuldu, aeronot da halatı çengelden çözüp yol verdi. Halat ellerinin arasında havaya doğru sıçradı ve Lyra, gıcırtı ve darbelere, rüzgarın çarmıklarla halatlarda ulumasına rağmen, yukarılarda bir yerde güçlü bir gümbürtü işitti ya da hissetti.</p>

  <p>Lee Scoresby onun faltaşı gibi açılmış gözlerini gördü.</p>

  <p>"Gaz sübabı!" diye haykırdı. "Gazı içerde tutmak için bir yayla çalışır. Aşağı çektiğim zaman, üstünden biraz gaz kaçar, yükselme meylimizi kaybederiz, aşağı ineriz."&nbsp;</p>

  <p>"Yaklaştık mı?"</p>

  <p>Lafını bitiremedi, çünkü korkunç bir şey oldu. Yarı insan boyunda, derimsi kanatlı ve kanca tırnaklı bir yaratık, sepetin kenarından Lee Scoresby'ye doğru sürünüyordu. Yassı bir kafası, patlak gözleri ve geniş bir kurbağa ağzı vardı; bu ağızdan leş gibi, berbat bir koku yükseliyordu. Iorek Byrnison uzanıp onu bir şamarda uzaklaştırana kadar Lyra'nın haykırmaya bile vakti olmadı. Yaratık sepetten düştü ve bir çığlıkla gözden kayboldu. "Yamaç-hartlağı," dedi Iorek kısaca.</p>

  <p>Bir an sonra Serafina Pekkala göründü, sepetin kenarına yapışıp hızlı hızlı konuştu.</p>

  <p>"Yamaç-hartlakları saldırıyor. Balonu yere indireceğiz, sonra da kendimizi korumak zorundayız. Onlar-"</p>

  <p>Ama Lyra onun söylediklerinin geri kalanını duymadı çünkü kopma, yırtılma sesine benzer bir ses duyuldu ve her şey yan tarafa doğru eğildi. Sonra müthiş bir darbe üç insanı balonun, Iorek Byrnison'un zırhının yığılmış olduğu yanına savurdu. Iorek onları tutmak için koca pençesini uzattı, çünkü sepet şiddetle sallanıyordu. Serafina Pekkala gözden kaybolmuştu. Ses dehşet vericiydi; bütün seslerin üstünde de yamaç-hartlaklarının feryatları duyuluyordu ve Lyra onları hızla geçerken gördü, pis kokularını duydu.</p>

  <p>Sonra bir daha sallandılar. Öyle aniydi ki, yeniden yere yapıştılar ve sepet ürkütücü bir hızla aşağı inmeye başladı, bir yandan da topaç gibi dönüyordu. Sanki balondan koparılıp ayrılmışlardı ve tamamen kontrolsüz halde düşüyorlardı. Sonra bir dizi silkinme ve çarpma hissedildi, sepet sanki bir o kaya duvarına, bir ötekine vuruyormuş gibi bir yandan bir yana hızla fırlatıldı.</p>

  <p>Lyra'nın son gördüğü şey Lee Scoresby'nin uzun namlulu tabancasını bir yamaç-hartlağının yüzünün ortasına doğrultup ateş etmesiydi; sonra gözlerini sıkı sıkı yumdu ve büyük bir korkuyla Iorek Byrnison'un kürküne sarıldı. Ulumalar, feryatlar, rüzgarın tokatları ve ıslığı, sepetin işkence gören bir hayvan gibi çatırdaması; bunların hepsi vahşi havayı korkunç gürültülerle dolduruyordu.</p>

  <p>Sonra en büyük sarsıntı geldi ve kendini tümüyle dışarı atılmış buldu. Tutunmaya gücü yetmemişti, neresinin yukarısı olduğunu bile anlayamayacağı bir şekilde düğümlenmiş halde yere inerken, ciğerlerindeki bütün hava boşalmıştı. Sıkıca çekilmiş kukuleta içinde yüzü barutla, kuru ve soğuk, kristallerle doluydu.</p>

  <p>Kardı bu; bir kar yığınına inmişti. Öylesine hırpalanmıştı ki, düşünmekte güçlük çekiyordu. Birkaç saniye sessiz soluksuz yattı, sonra bitkin halde ağzındaki karları tükürdü ve kukuletanın içinde soluk almak için azıcık boşluk oluşana dek halsizce üfledi.</p>

  <p>Özel olarak hiçbir yanı acımıyor gibiydi; sadece kendini tamamen soluksuz kalmış hissediyordu. İhtiyatla ellerini, ayaklarını, kollarını, bacaklarını oynatmayı ve başını kaldırmayı denedi.</p>

  <p>Çok az görebiliyordu, çünkü kukuletası hâlâ karla doluydu. Onları süpürüp dışarıyı gözlemesi büyük bir gayret gerektiriyor gibiydi, ellerinin her birinin ağırlığı bir tondu sanki. Sürüklenen sisin tayf gibi dolandığı gri bir dünya gördü, açık griler, kurşuniler ve siyahlar.</p>

  <p>Çok yukarılarda yamaç-hartlaklarının sesleri ve ileride bir yerlerde dalgaların kayalara çarpışı dışında bir ses duyamıyordu.</p>

  <p>"Iorek!" diye bağırdı. Sesi güçsüz ve titrekti, yeniden denedi ama cevap veren olmadı. "Roger!" diye seslendi, sonuç aynı.</p>

  <p>Dünyada tek başına kalmış olabilirdi, ama elbette değildi ve Pantalaimon anorağından dışarı süzülerek fare şeklinde ona arkadaşlık etti.</p>

  <p>"Aletiyometreyi kontrol ettim," dedi, "iyi durumda.Hiçbir şey kırılmamış."</p>

  <p>"Kaybolduk, Pan!" dedi Lyra. "O yamaç-hartlaklarrn gördün mü? Ya Mr Scoresby'nin onlara ateş etmesini eğer buraya inerlerse Tanrı yardımcımız olsun... "</p>

  <p>"En iyisi sepeti bulmaya çalışmak," dedi Pantalaimon "Belki buluruz."</p>

  <p>"Seslenmesek daha iyi," dedi Lyra. "Gerçi ben az önce seslendim ama belki de seslenmesem daha iyi olacak, bizi duyarlarsa diye. Keşke nerede olduğumuzu bilseydim."</p>

  <p>"Bilsek hoşumuza gitmeyebilirdi," diye dikkatini çekti cini. "Bir uçurumun dibinde olabiliriz, yukarı çıkış yolu olmayabilir ve tepedeki yamaç-hartlakları da sis açılınca bizi görebilir."</p>

  <p>Lyra birkaç dakika dinlendikten sonra, elleriyle etrafı yokladı ve buzla kaplı iki kaya arasındaki aralığa indiğini gördü. Dondurucu sis her yanı kaplıyordu; bir yanda, sese bakılırsa elli metre kadar öteden, dalgaların çarpışı duyuluyordu, tepelerden doğru da yamaç-hartlaklarının feryatları halen geliyordu, ama biraz hafiflemiş gibiydiler. Karanlıkta iki ya da üç metreden ötesini görmüyordu, Pantalaimon'un baykuş gözlerinin bile faydası olmuyordu.</p>

  <p>Canı yana yana, pürüzlü kayalarda kayıp yuvarlanarak dalgalardan uzağa, kumsalın biraz yukarısına doğru gitti. Orada da kayalar ve kardan başka bir şey bulamadı, balona ya da içindekilere dair bir işaret yoktu.</p>

  <p>"Hepsi birden yok olmuş olamaz," diye fısıldadı.</p>

  <p>Pantalaimon kedi biçiminde biraz daha ileri gitti ve patlayıp açılmış, dağılan kumları şimdiden kaskatı donmaya başlamış dört ağır kum torbasına rastladı.</p>

  <p>"Safra," dedi Lyra. "Yeniden havalanmak için onları aşağı atmış olmalı... "</p>

  <p>Boğazındaki yumruyu ya da göğsündeki korkuyu ya da ikisini birden bastırmak için yeniden kuvvetle yutkundu.</p>

  <p>"Ah, Tanrım, korkuyorum," dedi. "Umarım emniyettedirler."</p>

  <p>O zaman Pantalaimon onun kollarına geldi ve fare biçiminde, içerisinde olunca görünmediği kukuletaya girdi. Lyra bir ses duydu, bir şey kayaya sürtünüyormuş gibi. Ne olduğunu görmek için dönüp baktı.</p>

  <p>"Iorek!"</p>

  <p>Ancak kelimeyi daha bitirmeden yuttu, çünkü gelen hiç de Iorek Byrnison değildi. Yabancı bir ayıydı, üzerinde çiyin donup buzlandığı cilalı bir zırh giymişti, miğferinde bir tüy vardı.</p>

  <p>İki metre kadar uzakta, kıpırdamadan durdu, Lyra işinin sahiden bittiğini düşündü.</p>

  <p>Ayı ağzını açıp kükredi. Kayalardan gelen yankı, gölde ve ta tepelerde daha da fazla feryada yol açtı. Sisin içinden bir başka ayı çıktı, sonra bir tane daha. Lyra kıpırdamadan durdu, küçük insan yumruklarını sıktı. Ayılar hareket etmiyorlardı. Sonra içlerinden biri, "Adın ne?" dedi.</p>

  <p>"Lyra."</p>

  <p>"Nereden geliyorsun?"</p>

  <p>"Gökten."</p>

  <p>"Balonla mı gelmiştin?"</p>

  <p>"Evet."</p>

  <p>"Bizimle gel. Tutsaksın. Yürü bakalım, hadi. Çabuk."</p>

  <p>Lyra yorgun ve korkmuş halde ayıyı izleyip sert ve kaygan kayalarda sendeleye sendeleye yürürken, bu işten konuşarak nasıl kurtulabileceğini merak ediyordu.</p>
</body>
</html>
