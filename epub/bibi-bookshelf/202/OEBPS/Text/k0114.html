<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2 class="sigil_not_in_toc" style="text-align: right;"><b>11</b></h2>

  <h2 id="sigil_toc_id_13" style="text-align: right;"><b>Zırh</b></h2>

  <p>Gemiye döndükleri zaman, Farder Coram, John Faa ve diğer önderler salonda konferans halinde uzun bir süre geçirdiler, Lyra da aletiyometreye danışmak için kabinine gitti. Beş dakika içinde ayının zırhının tamı tamına nerede olduğunu ve onu geri almanın niçiri zor olduğunu öğrenmişti.</p>

  <p>Acaba salona gidip John Faa ile diğerlerine söylesem mi diye düşündü, ama sonra eğer bilmek isteseler ona sorarlardı diye karar verdi. Belki de şimdiden biliyorlardı.</p>

  <p>Ranzada yatıp o vahşi güçlü ayıyı, sert içkisini kayıtsızca içişini ve pis barakasındaki yalnızlığını düşündü. İnsan olmak ne kadar farklıydı, cinin hep orada olurdu, istediğin zaman onunla konuşabilirdin! Sakin geminin sessizliğinde, metaller ve kütüklerin devamlı çıtırtısı ya da motorların homurtusu veyahut da suların geminin yanı sıra hızla akması olmaksızın, Lyra yavaş yavaş uykuya daldı. Pantalaimon da yastığında onunla birlikte uyuyordu.</p>

  <p>Rüyasında hapisteki muhteşem babasını görürken birden, hiçbir neden olmaksızın uyandı. Saatin kaç olduğu konusunda en küçük bir fikri yoktu. Kabinde ay ışığı olduğunu sandığı hafif bir ışık vardı ve bu ışık ona, yeni soğuk hava kürklerinin sepsert bir halde kabinin köşesinde yattığını gösterdi. Onları görür görmez, yeniden üstüne giyip deneme isteğine kapıldı.</p>

  <p>Onları giyince de güverteye çıkması şart oldu, bir dakika sonra kamara iskelesinin tepesindeki kapıyı açıp dışarı çıkmıştı.</p>

  <p>Gökte garip bir şeyler olduğunu hemen fark etti. Tedirgin bir dalgalanmayla hareket eden ve titreyen bulutlar sandı önce, ama Pantalaimon fısıldadı:</p>

  <p>"Aurora!"</p>

  <p>Lyra öyle bir hayret içinde kaldı ki, düşmemek için küpeşteye tutunması gerekti. Manzara kuzey göğünü doldurmuştu; heybeti inanılır gibi değildi. Sanki Cennet'in kendisinden inmiş gibi, havada narin ışıktan oluşan büyük perdeler asılı, titreşiyorlardı. Soluk yeşil ve gül pembesi, kumaşların en incesi kadar şeffaf, alt uçlarında Cehennem'in ateşleri gibi derin ve alevli kırmızılar olan bu perdeler, en yetkin dansçıya bile nasip olmayacak büyük bir zarafetle sallanıyor ve titrek titrek parıldıyorlardı. Lyra'ya sanki onları duyabiliyormuş gibi de geldi: uzaklardan gelen büyük, ıslık gibi bir hışırtı. Kısa süreli bu zarafet içinde, ayının yakınandayken hissettiği gibi derinlerden bir şey hissetti. Etkilenmişti: öylesine güzeldi ki, neredeyse kutsaldı. Yaşların gözlerine iğne iğne battığını hissetti, gözyaşları ışığı daha da parçalayarak prizma gibi gökkuşaklarına dönüştürdü. Belki de, diye düşündü sakin sakin, aletiyometrenin ibresini hareket ettiren neyse, Aurora'nın ışıldamasına neden olan da odur Hatta Toz'un kendisi olabilir. Bunu düşündüğünün farkına varmadan düşündü ve çok geçmeden unuttu, ancak çok daha sonraları hatırladı.</p>

  <p>O gözlerini dikmiş bakarken, yarı saydam rengin perdelerinin ve derelerinin arkasında sanki bir şehir imgesi oluştu kendi kendine: kuleler ve kubbeler, bal rengi tapınaklar ve sıra sütunlar, geniş bulvarlar ve güneşli parklar. Buna bakmak Lyra'da bir yükseklik korkusu duygusu uyandırdı, sanki yukarı değil de aşağı bakıyormuş gibi, hiçbir şeyin aşamayacağı kadar geniş bir uçurumu karşısına bakıyormuş gibi. Koca bir evren ötedeydi sanki. Ama orada bir şey de hareket ediyordu, Lyra gözlerini bu hareket üzerinde odaklamaya çalışırken, bayılacak gibi olduğunu, başının döndüğünü hissetti, çünkü hareket eden bu küçük şey, Aurora'nın ya da gerisindeki diğer evrenin bir parçası değildi. Kasabanın çatıları üstündeki gökteydi. Onu net bir şekilde görebildiğinde iyice uyanmıştı ve sema-şehir gitmişti.</p>

  <p>Uçan şey yaklaştı, açılmış kanatları ile geminin çevresinde daireler çizdi. Sonra kayarcasına alçaldı, güçlü kanatlarının çevik hareketleriyle konup, Lyra'dan bir- metre ötede, tahta güvertede durdu. Aurora'nın ışığında kız onun büyük bir kuş olduğunu gördü, başı saf beyaz bir parıltıyla taçlanmış güzel gri bir kaz. Ne var ki, kuş değil, cindi. Her ne kadar görünürde Lyra'nın kendisinden başka kimse olmasa da. Bu fikir kıza bunaltıcı bir korku verdi.Kuş konuştu: "Farder Coram nerede?"</p>

  <p>Ve Lyra birden bunun kim olması gerektiğini anladı. Farder Coram'ın cadı dostu, klan kraliçesi Serafina Pekkala'nın ciniydi.</p>

  <p>Kekeleyerek cevap verdi:</p>

  <p>"Ben... o... gidip getireyim... "</p>

  <p>Dönüp kamara iskelesinden, Farder Coram'ın kabinine koştu, kapıyı açıp karanlığa seslendi:</p>

  <p>"Farder Coram! Cadının cini geldi! Güvertede bekliyor! Buraya tek başına uçmuş - gökte gelişini gördüm " İhtiyar adam, "Ona söyle, kıç güvertede beklesin, çocuğum," dedi.</p>

  <p>Erkek kaz, azametle geminin kıçına gitti, orada etrafa bakındı. Hem zarif hem de yabaniydi. Kendini bir hayaleti misafir ediyormuş gibi hisseden Lyra için sihirli bir dehşet kaynağıydı aynı zamanda.</p>

  <p>Derken, soğuk hava giysilerine bürünmüş Farder Coram, arkasında John Faa ile geldi. Her iki ihtiyar adam da saygıyla eğildiler, cinleri de misafire saygılarını sundu.</p>

  <p>"Hoş geldin," dedi Farder Coram. "Ve seni tekrar gördüğüm için mutlu ve gururluyum, Kaisa. İçeri gelmek ister miydin, yoksa burada dışarıda kalmayı mı tercih edersin?"</p>

  <p>"Üstünüzdekiler sizi bir süreliğine sıcak tutar mı?"</p>

  <p>Cadılar ve cinleri soğuk nedir bilmezdi ama diğer insanların bunu hissettiğinin farkındaydılar.</p>

  <p>Farder Coram, hepsinin iyice sarılıp sarmalandığı konusunda onu temin etti ve "Serafina Pekkala nasıl?" diye sordu.</p>

  <p>"Sana selamlarını gönderiyor, Farder Coram, iyi ve kuvvetli. Bu iki insan kim?"</p>

  <p>Farder Coram ikisini de takdim etti. Kaz-cin, Lyra'ya dikkatle baktı.</p>

  <p>"Bu çocuğun bahsini duydum," dedi. "Cadılar arasında ondan söz ediliyor. Savaşmaya mı geldiniz?"</p>

  <p>"Savaş değil, Kaisa. Bizden alınan çocukları serbest bırakacağız. Umarım cadılar da bize yardım eder."</p>

  <p>"Hepsi değil. Bazı klanlar Toz avcılarıyla birlikte çalışıyor."</p>

  <p>"Adak Meclisi'ne siz böyle mi diyorsunuz?"</p>

  <p>"Bu Kurul ne kuruludur bilmem. Ama onlar Toz avcısı. On yıl önce felsefe aletleriyle bölgelerimize geldiler. Topraklarımızda istasyonlar kurmalarına izin verelim diye para verdiler ve bize nezaketle muamele ettiler."</p>

  <p>"Bu Toz dediğin nedir?"</p>

  <p>"Gökten geliyor. Kimileri zaten hep oradaydı diyor, kimine göre de yeni yeni düşüyormuş. Kesin olan şu: insanlar onun farkına varınca, büyük bir korkuya kapılıyorlar ve ne olduğunu keşfetmek konusunda engel tanımıyorlar. Ne var ki, cadıları hiç ilgilendirmiyor."</p>

  <p>"Neredeler şimdi, bu Toz avcıları?"</p>

  <p>"Buranın dört gün kuzeydoğusunda, Bolvangar denen bir yerde. Klanımız onlarla bir anlaşma yaptı ve size karşı eskiden gelen minnet borcumuzdan dolayı, Farder Coram, bu Toz avcılarını nasıl bulacağınızı göstermeye geldim." Farder Coram gülümsedi, John Faa tatmin duygusu içinde koca ellerini birbirine vurdu.</p>

  <p>"Nezaketinize teşekkürler, efendim," dedi kaza. "Ama bize şunu söyleyin: Bu Toz avcıları hakkında başka bir "şey biliyor musunuz? Bolvangar denen bu yerde ne yapıyorlar?"</p>

  <p>"Metal ve betondan binalar ile bazı yeraltı odaları inşa ettiler. Kömür-ruhu yakıyorlar, büyük masraflara girip kendileri getiriyorlar. Ne yaptıklarını bilmiyoruz ama o yerde ve çevresinde, miller boyunca bir nefret ve korku havası hakim. Cadılar, diğer insanların görmediği şeyleri görebilir. Hayvanlar da buradan uzak duruyor. Bir tek kuş uçmuyor; tarla fareleriyle tilkiler de kaçıp gitmiş. Bolvangar adı da buradan geliyor işte: şer tarlaları. Onlar böyle demiyor. İstasyon diyorlar. Ama başka herkes için burası Bolvangar."</p>

  <p>"Nasıl savunuluyor, peki?"</p>

  <p>"Tüfekli Kuzey Tatarları'ndan oluşan bir bölükleri var. İyi askerdirler, ancak idmansızlar, çünkü burası inşa edildi edileli kimse yerleşime saldırmadı. Sonra, binalar topluluğunun çevresinde tel bir çit var, anbarik güçle dolu. Bilmediğimiz başka savunma araçları da olabilir, diyorum ya, bizi ilgilendirmiyor."</p>

  <p>Lyra'nın bir soru sormak için içi gidiyordu, kaz cin de bunu anladı ve izin verircesine ona baktı.</p>

  <p>"Cadılar niye benim hakkımda konuşuyor?" diye sordu Lyra.</p>

  <p>"Baban ve onun başka dünyalara ilişkin bilgisi yüzünden," diye cevap verdi cin.</p>

  <p>Bu üçünü de şaşırttı. Lyra hafif bir şaşkınlık içinde bakışını iade eden Farder Coram'a, sonra da yüzünden tedirginlik okunan John Faa'ya baktı.</p>

  <p>"Başka dünyalar mı?" dedi, John Faa. "Kusura bakmayın ama ne dünyasıymış bunlar? Yıldızları mı kastediyorsunuz?"</p>

  <p>"Yok canım."</p>

  <p>"Belki de ruhlar dünyası?" dedi Farder Coram.</p>

  <p>"O da değil."</p>

  <p>"Işıklardaki şehir mi?" dedi Lyra. "O, değil mi?"</p>

  <p>Kaz heybetli başını ona doğru çevirdi. Kara gözleri saf gök mavişiydi, ince bir hatla çevriliydi, bakışları yoğundu.</p>

  <p>"Evet," dedi. "Cadılar binlerce yıldır başka dünyalardan haberdardır. Bazen Kuzey Işıkların'nda onları görebilirsiniz. Bu evrenin bir parçası değillerdir, asla; en uzaktaki yıldızlar bile bu evrenin parçasıdır ama ışıklar bize bambaşka bir evren gösterir. Daha uzakta değil, bu evrenle iç içe geçmiş bir evren. Burada, bu güvertede, birbirlerinden habersiz milyonlarca başka evren vardır... "</p>

  <p>Kanatlarını kaldırıp kocaman açtı, sonra tekrar topladı.</p>

  <p>"İşte," dedi, "az önce on milyon başka dünyaya değdim, ruhları bile duymadı. Bir kalp atışı kadar yakınız ama dışında, bu diğer dünyalara asla dokunamaz, onları göremez ya da duyamayız."</p>

  <p>"Niye Kuzey Işıkların'nda?" diye sordu Farder Coram.</p>

  <p>"Çünkü Aurora'daki enerji yüklü zerreciklerin bu dünyayı inceltme özelliği var, böylece biz de kısacık bir süre için ötesini görüyoruz. Cadılar bunu hep bilirdi, ama pek ender sözünü ederiz."</p>

  <p>"Babam inanıyor," dedi Lyra. "Biliyorum, çünkü onu bu konuda konuşurken, Aurora'nın resimlerini gösterirken duydum."</p>

  <p>"Bunun Tozla bir ilgisi var mı?" dedi John Faa.</p>

  <p>"Kim bilir?" diye cevap verdi kaz cin. "Size ancak Toz-avcılarının da sanki ölümcül bir zehirmiş gibi ondan korktuklarını söyleyebilirim. Lord Asriel'i onun için hapsettiler."</p>

  <p>"İyi ama niye?" dedi Lyra.</p>

  <p>"Onun Toz'u bu dünya ile Aurora'nın ötesindeki dünya arasında bir köprü yapacak şekilde kullanmaya niyetli olduğunu düşünüyorlar."</p>

  <p>Lyra başının döndüğünü hissetti.</p>

  <p>Farder Coram'ın, "Niyetli mi, peki?" diye sorduğunu duydu.</p>

  <p>"Evet," dedi kaz cin. "Yapabileceğine inanmıyorlar, çünkü her şeyden önce başka dünyalara inandığı için deli olduğunu düşünüyorlar. Ama sahiden öyle: niyeti bu. Ve öylesine güçlü biri ki, kendi planlarını bozarsa diye korkuyorlar ve bu yüzden de onu yakalayıp Svalbard kalesinde, işleri karıştırmayacağı bir yerde hapsetsinler diye zırhlı ayılarla anlaşma yaptılar. Kimine göre, pazarlığın bir parçası olarak yeni ayı kralın tahtına erişmesine de yardımcı olmuşlar."</p>

  <p>Lyra, "Cadılar onun bu köprüyü yapmasını istiyor mu?" diye sordu. "Ondan yanalar mı, ona karşılar mı?"</p>

  <p>"Bu cevabı çok karmaşık olan bir soru. Öncelikle, cadılar birleşmiş durumda değil. Aramızda fikir ayrılıkları var. İkinci olarak da, Lord Asriel'in köprüsünün, şu anda bazı cadılar ile kimisi ruhlar dünyasında olan çeşitli başka güçler arasında sürdürülmekte olan bir savaşa etkisi olacak. Köprüyü ele geçirmek, tabii eğer köprü diye bir şey varsa, onu elinde tutana muazzam bir avantaj sağlayacak. Üçüncüsü de Serafina Pekkala'nın klanının -benim klanımın- henüz hiçbir ittifaka dahil olmaması; ama şu ya da bu taraftan yana tavır koymamız için üzerimizde büyük baskı var. Görüyorsun ya, bunlar yüksek politika sorunları, cevaplandırılmaları da kolay değil."</p>

  <p>"Peki, ya ayılar?" dedi Lyra. "Onlar kimin tarafında?"</p>

  <p>"Onlara kim para veriyorsa, onun. Bu sorunlara hiç ilgi duymazlar; cinleri yoktur; insani sorunlara karşı kayıtsızdırlar. En azından, ayılar şimdiye kadar böyleydi, ama yeni krallarının eski usulleri değiştirmeye niyetli olduğunu duyduk... Her neyse, Toz avcıları, Lord Asriel'i hapsetmeleri için onlara para verdi, onlar da sağ kalan son ayının bedenindeki son kan damlası akana kadar onu Svalbard'da tutacaklar."</p>

  <p>"Ama bütün ayılar değil!" dedi Lyra. "Hiç de bile Svalbard'da olmayan bir ayı var. Toplum dışı bir ayı ve bizimle gelecek."</p>

  <p>Erkek kaz Lyra'ya, insanın içine nüfuz eden bakışlarından birini attı. Lyra bu sefer onun soğuk şaşkınlığını hissedebiliyordu.</p>

  <p>Farder Coram rahatsız rahatsız kımıldadı ve dedi ki, "Aslına bakarsan, Lyra, geleceğini pek sanmıyorum. Sözleşmeli bir işçi olarak cezasını çekiyormuş diye duydum; sandığımız gibi serbest değil, hüküm giymiş. Hakları iade edilene kadar, zırhı ister olsun ister olmasın, gelme özgürlüğü olmayacak. Onu da asla geri alamayacak."</p>

  <p>"Ama onu kandırdıklarını söyledi! Sarhoş edip almışlar zırhını!"</p>

  <p>"Biz daha farklı bir hikaye duyduk," dedi John Faa. "Tehlikeli bir serseriymiş, öyle duyduk."</p>

  <p>"Ama eğer-" Lyra öfkelenmişti; hırsından zorlukla konuşuyordu - "eğer aletiyometre bir şey söylerse doğru olduğunu bilirim. Ben de sordum, gerçeği söylüyor dedi, onu sahiden kandırmışlar, yalan söyleyen onlar, ayı değil. Ben ona inanıyorum, Lord Faa! Farder Coram! Siz de onu gördünüz, ona inandınız, değil mi?"</p>

  <p>"İnandığımı sandım, çocuğum. Ben olup bitenlerden senin kadar emin değilim."</p>

  <p>"İyi ama neden korkuyorlar ki? Zırhını giyer giymez dolaşıp herkesi öldürmeye mi başlayacak sanıyorlar? Şu anda da onlarcasını öldürebilir!"</p>

  <p>"Öldürmüş zaten," dedi John Faa. "Eh, onlarca olmasa da, kimilerini. Zırhını ilk kez aldıklarında onu aramak için ortalığı birbirine katmış. Karakolla bankayı yıkıp kırıp açmış, bilmiyorum artık başka neresini ve en azından iki adam ölmüş. Onu vurup öldürmemelerinin tek nedeni metaller konusundaki harikulade yeteneği; ondan işçi olarak yararlanmak istemişler."</p>

  <p>"Köle olarak!" dedi Lyra öfkeyle. "Böyle bir hakları yoktu!"</p>

  <p>"Öyle bile olsa, işlediği cinayetler için onu vurabilirlerdi, ama vurmamışlar. Ve hasarları, kan bedelini ödeyene kadar kasaba çıkarına çalışmaya mahkum etmişler onu."</p>

  <p>"John," dedi Farder Coram. "Sen ne dersin bilmiyorum, ama ben ona zırhını asla geri vermeyeceklerine inanıyorum. Onu ne kadar uzun süreyle ellerinde tutarlarsa, zırh eline geçtiğinde de o kadar kızgın olur."</p>

  <p>"Ama zırhını biz geri alırsak, bizimle gelir ve bir daha asla onları rahatsız etmez," dedi Lyra. "Söz veriyorum, Lord Faa."</p>

  <p>"Nasıl yapacağız bunu?"</p>

  <p>"Zırhın nerede olduğunu biliyorum!"</p>

  <p>Bir sessizlik oldu, üçü de cadının cininin ve onun gözünü dikip Lyra'ya bakışının farkına vardılar. Üçü birden ona döndü, o ana kadar bedeni olmadan buraya gelmiş bu tuhaf yaratıktan gözlerini tevazu ile uzak tutarak azami kibarlık göstermiş olan cinleri de.</p>

  <p>"Cadıların seninle ilgilenmesinin bir başka nedeninin," dedi kaz, "aletiyometre olduğunu duyunca şaşırmazsın herhalde, Lyra," dedi. "Konsülümüz bu sabah ona yaptığın ziyaretten söz etti. Sanırım sana ayıdan söz eden Dr. Lanselius'tu, değil mi?"</p>

  <p>"Evet, oydu," dedi John Faa. "Lyra ve Farder Coram kendileri gidip onunla konuştular. Herhalde Lyra'nın dediği doğrudur, ama şimdi kalkıp da bu insanların yasalarına karşı gelirsek, elimize tek geçen onlarla kapışmak olur, oysa bizim, ayı olsun olmasın, bu Bolvangar'a doğru yola çıkmamız gerek."</p>

  <p>"Ah, ama sen onu görmedin, John," dedi Farder Coram. "Ve ben Lyra'ya inanıyorum. Belki onun namına vaatte bulunabiliriz. İşin seyrini tamamen değiştirebilir."</p>

  <p>"Siz ne dersiniz, efendim?" diye sordu John Faa, cadının cinine.</p>

  <p>"Ayılarla pek işimiz olmamıştır. Bizim arzularımız onlara ne denli yabancıysa, onlarınki de bize o kadar yabancı gelir. Bu ayı, eğer toplum dışı bir ayıysa, diğerlerinden daha güvenilmez olabilir. Kararı siz vermelisiniz." "Vereceğiz," dedi John Faa kararlılıkla. "Ama şimdi, efendim, buradan Bolvangar'a nasıl gideceğimizi söyler misiniz?"</p>

  <p>Kaz cin açıklamaya koyuldu. Vadilerden ve tepelerden, ağaç hattından ve tundradan, yıldızları nişan almaktan söz etti. Lyra bir süre dinledi, sonra Pantalaimon boynuna dolanmış olarak güverte iskemlesinde arkasına yaslandı ve kaz cinin oraya taşıdığı muhteşem imgeyi düşündü, iki dünya arasında bir köprü... Bu, umut ettiği her şeyden çok daha müthişti! Ve ancak o harika babası tasavvur edebilirdi bunu. Çocukları kurtarır kurtarmaz ayıyla Svalbard'a gidecek ve Lord Asriel'e aletiyometreyi götürecek, serbest kalmasına yardımcı olması için kullanacaktı. Sonra da birlikte köprüyü yapacaklar ve karşıya ilk geçen...</p>

  <p>Gecenin bir vaktinde John Faa Lyra'yı ranzasına götürmüş olmalı, çünkü orada uyandı. Soluk güneş gökyüzünde çıkabileceği yüksekliğe çıkmıştı, ufkun bir el yukarısına, demek ki neredeyse öğlen olmuştu. Kısa süre sonra, biraz daha kuzeye gittiklerinde hiç güneş olmayacaktı artık.</p>

  <p>Çabucak giyindi, güverteye koştu, ama pek bir şey olmadığını gördü. Bütün levazım boşaltılmıştı, kızaklar ve kızağa koşulacak köpekler kiralanmıştı, yola çıkmayı bekliyorlardı; her şey hazırdı, hiçbir şey hareket etmiyordu. Çinganların çoğu, suya bakan duman dolu bir kafede, bazı kadim anbarik ışıkların vızıltısı ve çıtırtısı altında uzun tahta masalara oturmuş, baharatlı kekler yiyip kuvvetli tatlı kahve içiyorlardı.</p>

  <p>"Lord Faa nerede?" diye sordu Lyra, Tony Costa ile arkadaşlarının yanına oturarak. "Ya Farder Coram? Ayının zırhını alıyorlar mı?"</p>

  <p>"Sisselmanla konuşuyorlar. Valilerine böyle diyorlarmış. Sen bu ayıyı gördün, ha, Lyra?"</p>

  <p>"Evet!" dedi ve onlara ayı hakkındaki her şeyi anlattı.</p>

  <p>O konuşurken biri bir iskemle çekerek masadaki gruba katıldı.</p>

  <p>"Demek ihtiyar Iorek'le konuştun, öyle mi?" dedi.</p>

  <p>Lyra yeni gelene hayretle baktı. Uzun boylu zayıf bir adamdı, kalın siyah bir bıyığı, kısık mavi gözleri ve yüzünde daimi bir, mesafeli ve alaycı keyif ifadesi vardı.</p>

  <p>Lyra hemen onun hakkında güçlü hisler duydu, ama ondan hoşlanıp hoşlanmadığından emin değildi. Cini, onun kadar ince ve dayanıklı görünen bakımsız bir yabani tavşandı.</p>

  <p>Adam elini uzattı, Lyra da ihtiyatla sıktı bu eli.</p>

  <p>"Lee Scoresby," dedi adam.</p>

  <p>"Aeronot!" diye bağırdı Lyra. "Balonunuz nerde? Onunla havalanabilir miyim?"</p>

  <p>"Şu anda paketlenmiş durumda, küçük hanım. Sen meşhur Lyra olmalısın. Iorek Byrnison'la iyi anlaşabildiniz mi?"</p>

  <p>"Onu tanıyor musunuz?"</p>

  <p>"Tunguska seferberliğinde yan yana çarpışmıştık. Hey Tanrım, Iorek'i yıllardır tanırım. Ayılar, ne olursa olsun, zor yaratıklardır, ama Iorek başlı başına bir sorundur, sakın yanılmayasın. Hey, siz beylerin içinde kumar çevirmek isteyen var mı acaba?"</p>

  <p>Elinde yoktan var olurcasına bir deste iskambil belirdi. Şaklatarak karıştırdı.</p>

  <p>İskambil kağıtlarını bir eliyle keser ve dağıtırken, diğer eliyle de göğüs cebinden bir puro çıkaran Lee Scoresby, "Sizlerin iskambildeki gücünü duyduğum için," diyordu, "belki de basit bir Teksaslı seyyaha, iskambil kağıdı savaş alanında sizin beceriniz ve cüretinize karşı çıkma şansı vermeye bir itirazınız olmaz diye düşündüm. Ne dersiniz, beyler?"</p>

  <p>Çinganlar iskambildeki yetenekleriyle gurur duyardı, adamların çoğu ilgilenmiş görünüyordu, iskemlelerini çektiler. Onlar Lee Scoresby ile ne oynayacakları ve nesine oynayacakları konusunda anlaşmaya varırken, adamın cini de Pantalaimon'a kulaklarını salladı. Onun ne demek istediğini anlayan Pantalaimon da, bir sincap olarak zıp diye sıçrayıp onun yanma çıktı.</p>

  <p>Cin tabii ki Lyra duysun diye de konuşuyordu ve Lyra da onun sessizce söylediklerini duydu. "Dosdoğru ayıya gidip ona doğrusunu söyle. Neler olup bittiğini fark ettikleri anda, zırhını başka yere götürürler."</p>

  <p>Lyra ayağa kalktı, baharatlı kekini de yanına aldı, kimse fark etmedi. Lee Scoresby iskambil kağıtlarını dağıtmaya başlamıştı bile, her şüpheli gözün bakışı da onun ellerine dikilmişti.</p>

  <p>Sonu gelmez bir ikindi vakti solan mat ışıkta, kızak deposunun yolunu buldu. Yapmak zorunda olduğunu bildiği bir şeydi, ama kendini huzursuz hissediyordu; korkuyordu da.</p>

  <p>En büyük beton barakalardan birinin dışında koca ayı çalışıyordu, Lyra onu izlemek için açık kapının yanında durdu. Iorek Byrnison, kaza geçirmiş gaz motorlu bir traktörü demonte ediyordu; motorin metal örtüsü bükülmüştü, eğrilmişti ve bir çark da yukarı doğru kıvrılmıştı. Ayı, sanki mukavvaymış gibi metali kaldırdı, büyük ellerinde bir oraya bir buraya çevirirken sanki şu ya da bu niteliğini kontrol eder gibiydi. Sonra da arka pençelerinden birini bir köşesine koydu, bütün tabakayı, göçükler düzelecek ve biçimi eski haline dönecek şekilde büktü.</p>

  <p>Metali duvara yaslayarak, traktörün muazzam ağırlığını tek pençesiyle kaldırdı, bozuk çarkı incelemek için eğilmeden önce yan tarafının üstüne oturttu.</p>

  <p>Bunu yaparken de, Lyra gözüne çarptı. Kız soğuk bir korku yıldırımının kendisine çarptığını hissetti, ayı öyle koskocoman ve öyle yabancıydı ki. Ondan kırk yarda uzaktaki zincirli parmaklığın arasından bakıyordu, onun bu mesafeyi nasıl bir iki sıçrayışta aşıp teli örümcek ağıymış gibi bir yana savuracağını düşündü, az daha dönüp kaçıyordu. Ama Pantalaimon dedi ki: "Dur! Bırak da ben gidip onunla konuşayım."</p>

  <p>Pantalaimon denizkırlangıcı şeklindeydi, daha kız cevap veremeden parmaklığın üzerinden uçmuş, berisindeki buzlu toprağa inmişti. Biraz ileride açık bir kapı vardı, yani Lyra onu izleyebilirdi ama gönülsüzce geride kaldı. Pantalaimon ona baktı, sonra da bir porsuk oldu.</p>

  <p>Lyra onun ne yaptığını biliyordu. Cinler, insanlarından birkaç yardadan fazla uzaklaşamaz ve eğer Lyra parmaklığın yanında durmaya devam eder, Pantalaimon da bir kuş olarak kalırsa, ayının yakınına gidemezdi. Onun için de çekecekti.</p>

  <p>Lyra kendini kızgın ve berbat hissediyordu. Cinin porsuk pençeleri toprağı kazıyordu, ileri yürüdü. Cininizin aranızdaki bağlantıyı çekmesi öyle tuhaf, ıstırap verici bir histir ki; kısmen göğsün derinliklerine yerleşmiş fiziksel bir ağrı, kısmen de yoğun bir hüzün ve sevgi. Ve Lyra, Pantalaimon'un da aynı şeyleri hissettiğini biliyordu. Herkes büyürken denerdi bunu: ne kadar uzağa çekebileceklerini görmek için ve yoğun bir rahatlamayla geri dönerek.</p>

  <p>Cin, biraz daha çekti.</p>

  <p>"Yapma, Pan!"</p>

  <p>Ama durmadı. Ayı hareket etmeksizin izliyordu.</p>

  <p>Lyra'nın kalbindeki ağrı gittikçe daha dayanılmaz bir hal almaya başladı ve boğazında bir özlem hıçkırığı yükseldi. "Pan-"</p>

  <p>Sonra kapıdan geçti, buzlu çamurların üzerinden ona doğru koşuyordu, Pan da yabani bir kediye dönüşüp kucağına atladı. Derken her ikisi de küçük titrek mutsuzluk sesleriyle birbirlerine sımsıkı sarıldılar.</p>

  <p>"Sandım ki gerçekten de-"</p>

  <p>"Hayır-"</p>

  <p>"Ne kadar acıdığına inanamadım-"</p>

  <p>Sonra kız öfkeyle gözyaşlarını sildi ve hızla burnunu çekti. Pantalaimon kollarının arasına yerleşti, Lyra ayrılmalarından ve o hüzünle yeniden yüz yüze gelmektense, ölmeyi tercih ettiğini anladı. Yoksa üzüntü ve dehşetten çıldırırdı. Ölürse, gene birlikte olacaklardı, tıpkı Jordan'da mahzendeki Alimler gibi.</p>

  <p>Sonra kızla cin, başlarını kaldırıp yalnız ayıya baktılar. Onun cini yoktu. Yalnızdı, her zaman yalnız. Lyra içinin ona karşı öyle bir merhamet ve şefkatle kıpırdadığını hissetti ki, az daha elini uzatıp taraz taraz kürküne dokunacaktı ve onu engelleyen sadece, o soğuk vahşi gözlere duyduğu bir nezaket oldu.</p>

  <p>"Iorek Byrnison," dedi.</p>

  <p>"Evet?"</p>

  <p>"Lord Faa ve Farder Coram zırhını almaya denemek üzere gittiler."</p>

  <p>Ayı kıpırdamadı, konuşmadı da. Pek şansları olmadığını düşündüğü belliydi.</p>

  <p>"Ama ben nerede olduğunu biliyorum," dedi Lyra "ve sana söylersem, belki kendin alabilirsin, bilmiyorum."</p>

  <p>"Nerede olduğunu nasıl biliyorsun?"</p>

  <p>"Bir sembol okuyucum var. Sanırım sana söylemem gerekiyor, Iorek Byrnison, ilk önce onlar seni kandırıp zırhı elinden aldıklarına göre. Bence bu doğru değil. Yapmamalıydılar. Lord Faa gidip Sisselman'la tartışacak, ama belki de o ne derse desin, zırhı almana izin vermeyecekler. Eğer sana söylersem, bizimle gelip çocukları Bolvangar'dan kurtarmamıza yardım eder misin?"</p>

  <p>"Evet."</p>

  <p>"Ben... " Burnunu başkasının işine sokmak istemiyordu, ama merak etmekten de kendini alamıyordu. "Niçin buradaki metalden bir zırh daha yapmıyorsun, Iorek Byrnison?" diye sordu.</p>

  <p>"Metelik etmez de ondan. Bak," dedi ve tek pençesiyle motor kapağını kaldırdı, diğer elinin pençesini uzatıp, konserve açar gibi cart diye yırttı. "Benim zırhım, gök-demirinden yapılmış, benim için yapılmış. Bir ayının zırhı onun ruhudur, tıpkı senin cininin seni ruhun olması gibi. Onu alıp," -dedi, Pantalaimon'a işaret ederek -"yerine içi talaş dolu bir bebek koymuşsun gibi. Fark bu işte. Şimdi, zırhım nerede?"</p>

  <p>"Dinle ama bana intikam almayacağına söz vermelisin. Almaları hata ama ne yapalım, buna katlanacaksın."</p>

  <p>"Peki. Sonradan intikam almak yok. Ama ben alırken karşı koymak da yok. Çarpışırlarsa ölürler."</p>

  <p>"Rahibin evinin bodrumunda gizli," dedi Lyra. "Rahip içinde bir ruh olduğunu sanıyor ve onu dışarı çıkarmanın bir yolunu bulmaya çalışıyor. Ama yeri orası."</p>

  <p>Ayı arka ayaklarının üstünde uzun boyuyla dikildi ve batıya baktı, böylece güneşin son ışıkları yüzüne kararan havada kremimsi parlak bir sarı-beyaz renk vurdu. Lyra kocaman yaratığın gücünün, ısı dalgaları gibi yayıldığını hissediyordu.</p>

  <p>"Gün batana kadar çalışmam gerek," dedi. "Buradaki patrona bu sabah söz verdim. Ona hâlâ birkaç dakikalık iş borcum var."</p>

  <p>"Benim olduğum yerde güneş battı," dedi kız, çünkü onun bakışıyla güneş, güneybatıdaki kayalık burunun gerisinde gözden kaybolmuştu.</p>

  <p>Ayı, dört ayağının üzerine indi.</p>

  <p>"Doğru," dedi, artık onun yüzü de kızınki gibi gölgedeydi.</p>

  <p>"Adın ne, çocuk?"</p>

  <p>"Lyra Belacqua."</p>

  <p>"Öyleyse, sana borçluyum, Lyra Belacqua."</p>

  <p>Sonra döndü ve sendeleyerek uzaklaştı, donmuş yerin üzerinde öylesine hızla gidiyordu ki, Lyra koşsa bile ona yetişemiyordu. Gene de koştu, Pantalaimon da ayının nereye gittiğini gözlemek ve ne yönde takip edeceğini ona söylemek için martı olup havaya uçtu.</p>

  <p>Iorek Byrnison depodan dışarı fırladı, dar sokak boyunca gitti ve sonra da kasabanın ana caddesine döndü. Kıpırtısız havada bir bayrağın asılı durduğu ve bir nöbetçinin sert adımlar atarak bir aşağı bir yukarı dolaştığı Sisselman konağının avlusunu aştı, tepeden inip Cadı-Konsülü'nün oturduğu sokağın ucundan geçti. Nöbetçi bu vakte kadar neler olup bittiğini fark etmişti ve aklını başına toplamaya çalışıyordu, ama Iorek Byrnison liman yakınlarında bir köşeyi dönüyordu bile.</p>

  <p>İnsanlar bakmak için durdu ya da dörtnala koşan ayının yolundan sıvıştı. Nöbetçi havaya iki el ateş etti, tepe aşağı ayının ardından koştu, ta ki buzlu yamaçta kayıp en yakındaki parmaklığa tutunarak dengesini yeniden bulana dek. Lyra çok geride kalmamıştı. Sisselman'm evinin yanından geçerken, birilerinin neler olup bittiğini görmek için avluya çıktığını göz ucuyla fark etti, aralarında Farder Coram'ı görür gibi oldu. Ama o sırada yanlarından geçmiş, nöbetçinin daha şimdiden ayının peşinden gitmek için döndüğü köşeye doğru atılmıştı bile.</p>

  <p>Rahibin evi, diğer evlerin çoğundan eskiydi, pahalı tuğlalardan yapılmıştı. Artık kıymık kıymık olmuş ön kapıya üç basamak merdiven çıkıyordu, evin içinden de çığlıklar ve parçalanan, koparılan tahta sesleri geliyordu. Nöbetçi, tüfeği hazırda, dışarıda tereddüt etti; ama geçenler toplanıp, sokağın karşısındaki pencerelerden insanlar bakmaya başlayınca, bir şeyler yapması gerektiğini anladı, koşarak içeri girmeden önce havaya bir el ateş etti.</p>

  <p>Bir an sonra bütün ev sallandı sanki. Üç pencerenin camları kırıldı, çatıdan bir kiremit kaydı ve dehşete kapılmış bir hizmetçi kadın, arkasında gıdaklayan tavuk şeklindeki cini ile pürtelaş dışarı fırladı.</p>

  <p>Evin içinden bir silah sesi daha geldi, sonra da güçlü bir kükreme hizmetçinin avaz avaz bağırmasına yol açtı.</p>

  <p>Sanki bir topla fırlatılmış gibi, rahibin kendisi hızla dışarı savruldu, pelikan cini ise tüyleri ve incinmiş gururu delice çırpınarak onu izledi. Lyra haykırarak emirler verildiğini duydu, dönünce köşeden aceleyle gelen, kimi tabancalı kimi tüfekli bir silahlı polis müfrezesi gördü. John Faa ile iri Yarı telaşlı Sisselman da hemen arkalarındaydı.</p>

  <p>Bir kopma, parçalanma sesi hepsinin dönüp eve bakmasına yol açtı. Besbelli bir bodruma açılan zemin düzeyinde bir pencere, bir cam şangırtısı ve kopartılan tahta gıcırtısıyla parçalarcasına açılıyordu. Iorek Byrnison'un ardından eve giren nöbetçi koşarak dışarı çıktı ve tüfeği omuzunda, bodrum penceresinin karşısına geçti.</p>

  <p>Sonra pencere tamamen parçalanıp açıldı ve Iorek Byrnison, zırhlı ayı, dışarı tırmandı.</p>

  <p>Zırhı yokken muazzamdı. Zırhıyla ise dehşet vericiydi.</p>

  <p>Paslı kırmızı bir zırhtı, kabaca perçinlenmişti: birbiri üzerine binerken sürtünen ve gıcırdayan büyük, renksiz, delikli metal tabakaları ve plakaları. Miğferi ayının ağızlığı gibi sivri uçluydu, gözleri için yarıklar vardı ve çenesinin aşağı kısmını, yırtıp ısırabilsin diye çıplak bırakıyordu.</p>

  <p>Nöbetçi birkaç el ateş etti, polisler de silahlarıyla nişan aldılar, ama Iorek Byrnison kurşunları yağmur damlasıymış gibi silkelemekle yetindi, sonra da daha nöbetçi kaçamadan bir metal gıcırtısı ve şıkırtısı arasında ileri atılıp onu yere yapıştırdı. Bir kızak köpeği olan cini ayının boğazına atladı, ama Iorek Byrnison ona bir sinekten fazla dikkat etmedi ve koca pençesiyle nöbetçiyi kendine çekerek eğildi, başını çenesinin içine aldı. Lyra az sonra olacakları tamı tamına görebiliyordu: ayı, adamın kafatasım yumurta gibi çatlatacak, bunu kanlı bir kavga, başka ölümler ve daha fazla gecikme izleyecekti. Ayılı ya da ayısız, asla özgür kalamayacaklardı.</p>

  <p>Düşünmeye bile fırsat bulamadan ileri atılıp elini ayının zırhındaki tek savunmasız noktaya, miğfer ile omuzlarının arasındaki büyük plaka arasında başını eğince ortaya çıkan aralığa koydu. Burada, metalin paslı kenarları arasından sarı-beyaz kürkü hayal meyal görebiliyordu. Parmaklarını bastırdı ve Pantalaimon da anında aynı noktaya uçtu, bir yabani kedi oldu, onu savunmak için çömeldi. Ancak Iorek Byrnison kıpırdamıyordu, tüfekli adamlar da ateş etmedi.</p>

  <p>"Iorek!" dedi Lyra, güçlü bir fısıltıyla. "Dinle! Bana bir borcun var, tamam mı? Eh, şimdi ödeyebilirsin. Dediğimi yap. Bu insanlarla çarpışma. Sadece dön ve benimle birlikte uzaklaş. Seni istiyoruz, Iorek, burada kalamazsın. Benimle limana gel, geriye bakma bile. Farder Coram ve Lord Faa, konuşma işini onlar yapar, hem de becerirler. Bırak şu adamı ve benimle gel..."</p>

  <p>Ayı yavaş yavaş çenesini gevşetti. Nöbetçi bayılırken, kanayan, ıslak ve kül gibi soluk başı yere düştü ve ayı Lyra ile birlikte uzaklaşırken, cini de onu sakinleştirip uysallaştırmaya koyuldu.</p>

  <p>Başka hiç kimse kımıldamadı. Ayının, kedi cinli küçük kızın komutu üzerine kurbanına arkasını dönmesini izlediler, sonra da Iorek Byrnison Lyra'nın yanında ağır adımlarla onların ortasından geçer ve limana yönelirken, yol açmak için kenara çekildiler.</p>

  <p>Lyra'nın aklı fikri ayıdaydı, arkasındaki karışıklığı, ayı gidince güven içinde ortaya çıkan korku ve öfkeyi görmedi. Onunla yürüdü, Pantalaimon da, sanki yolu açmak istermiş gibi onların önünden koşturdu.</p>

  <p>Limana vardıklarında, Iorek Byrnison başını eğdi ve bir pençesiyle miğferi çözerek, donmuş toprak üzerine şakırtıyla düşmeye bıraktı. Çinganlar kahveden çıktı, bir şeyler olup bittiğini hissetmişlerdi çünkü ve Iorek Byrnison zırhının geri kalanını silkelenerek çıkarıp rıhtımda bir yığın halinde bırakırken, geminin güvertesindeki anbarik ışıkların parıltısında, onu gözlediler. Iorek Byrnison, kimseye tek kelime etmeden suya yöneldi, tek kabarcık çıkarmadan kayıp içine girdi ve gözden kayboldu.</p>

  <p>Kasaba halkı ile polis limana doğru gelirken yukarı sokaklardan kopan kızgın sesleri duyan Tony Costa,</p>

  <p>"Neler oluyor?" diye sordu.</p>

  <p>Lyra ona elinden geldiğince açık şekilde anlattı.</p>

  <p>"İyi ama şimdi nereye gitti?" diye sordu Tony. "Zırhını öylece yere bırakmadı, değil mi? Buraya gelir gelmez, geri alırlar!"</p>

  <p>Lyra da zırhı alacaklarından korkuyordu, çünkü ilk polisler köşeyi dönmüştü, diğerleri de takip ediyordu, ardından da Sisselman ile rahip ve yirmi -otuz seyirci ile onlara yetişmeye çalışan Farder Coram geliyordu.</p>

  <p>Ama rıhtımdaki grubu görünce durdular, çünkü başka biri ortaya çıkmıştı. Bir ayağını diğer bacağının üstüne koymuş Zırhın üstünde oturan uzun kollu bacaklı Lee Scoresby'di bu ve elinde de Lyra'nın görüp göreceği en uzun tabanca vardı, üstelik kayıtsız bir şekilde Sisselman'ın şişkin karnına yönelikti.</p>

  <p>Sohbet edercesine, "Anlaşılan, dostumun zırhına göz kulak olmamışsınız," dedi. "Şu pasa bir baksanıza! İçinde güve de varsa hiç şaşmam. Şimdi siz olduğunuz yerde, öyle kıpırdamadan rahat rahat durun birazcık, ayı bir parça yağla geri dönene kadar kimse yerinden kıpırdamasın. Ya da eve gidip gazete okursunuz. Size kalmış."</p>

  <p>"İşte orada!" dedi Tony, rıhtımın diğer ucundaki bir rampayı gösterdi, Iorek Byrnison, yanı sıra kara bir şey sürükleyerek sudan çıkıyordu. Rıhtıma çıkınca silkelendi, kürkü yeniden kalın kalın, dimdik ayağa kalkıncaya kadar koca su tabakalarını her yöne savurdu. Sonra kara nesneyi bir kez daha dişlerinin arasına almak için eğildi, zırhının olduğu yere sürükledi. Ölü bir foktu bu.</p>

  <p>"Iorek," dedi aeronot, tabancasıyla gene Sisselman'ın karnını nişanlamaktan şaşmayarak, tembelce ayağa kalktı. "N'aber?"</p>

  <p>Ayı başını kaldırdı, kısaca homurdandı, sonra da tek pençesiyle foku parçalayıp açtı. Lyra, o deriyi açıp yağ şeritleri kopartır, sonra da bunları zırhının her yerine, özellikle de plakaların birbiri üzerine geçtiği yerlere özenle sürerken, büyülenmiş gibi izledi.</p>

  <p>Ayı çalışırken Lee Scoresby'ye, "Bu insanlarla birlikte misin?" diye sordu.</p>

  <p>"Tabii. Sanırım ikimiz de ücret karşılığı çalışıyoruz, Iorek."</p>

  <p>"Balonun nerede?" diye sordu Lyra Teksaslı'ya.</p>

  <p>"İki kızağa katlanıp kondu," dedi Lee. "İşte patron geliyor."</p>

  <p>John Faa ve Farder Coram, yanlarında Sisselman ve dört silahlı polisle, rıhtım aşağı yürüdüler.</p>

  <p>Sisselman, tiz, sert bir sesle, "Ayı!" dedi. "Şimdilik bu insanlarla birlikte gitmene izin var. Ama bak sana söyleyeyim, eğer kasaba sınırları içinde bir kere daha görünürsen, sana insafsızca davranılacak."</p>

  <p>Iorek Byrnison zerre kadar aldırmadan fok yağını zırhının her yerine sürmeye devam etti. Bu işe gösterdiği özen ve dikkat, Lyra'ya kendisinin Pantalaimon'a duyduğu bağlılığı hatırlattı. Tıpkı ayının dediği gibi: zırh, onun ruhuydu. Sisselman ve polisler çekildi, kasaba halkı da yavaş yavaş dönüp uzaklaştı, ama birkaç tanesi seyretmek için kaldı.</p>

  <p>John Faa ellerini ağzına götürdü ve "Çinganlar!" diye seslendi.</p>

  <p>Hepsi hareket etmeye hazırdı. Gemiyi boşalttıklarından beri yola koyulmak için içleri gidiyordu; kızaklar yüklenmişti, kızak köpeklerinin koşum kayışları takılmıştı.</p>

  <p>John Faa, "Yola çıkma vakti, dostlarım," dedi. "Hepimiz toplandık, yol da önümüzde açık. Bay Scoresby, her şeyi yüklediniz mi?"</p>

  <p>"Gitmeye hazırım, Lord Faa."</p>

  <p>"Ya sen, Iorek Byrnison?"</p>

  <p>"Zırhımı giyince," dedi ayı.</p>

  <p>Zırhı yağlamayı bitirmişti. Fok etini ziyan etmek istemediği için leşi dişleri arasına aldı ve zırhını giymeden önce Lee Scoresby'nin daha büyük kızağının arkasına fırlattı. Zırhına ne kadar nazik davrandığını görmek şaşırtıcıydı: metal tabakaları bazı yerlerde hemen hemen bir parmak kalınlıktaydı, ama onları sanki ipek giysilermiş gibi çevirip yerlerine oturtuyordu. Bir dakikadan az zamanını aldı, hem de bu sefer sert pas gıcırtıları duyulmadı.</p>

  <p>Böylece, yarım saatten az bir süre içinde, keşif seferi kuzeye doğru yola koyuldu. Milyonlarca yıldızın ve pırıl pırıl bir ayın olduğu göğün altında, kızaklar kasabanın kıyısında temiz kara varana kadar tekerlek izleriyle taşların üzerinde sarsıla sarsıla, takırdayarak gittiler. Sonra çıkardıkları ses hafif bir kar ezilmesi ve tahta gıcırtısına dönüştü ve köpekler daha hevesle adım atmaya koyuldu, hareketleri hızlandı, düzgünleşti.</p>

  <p>Farder Coram'ın kızağının arkasında, sadece gözleri dışarıda kalacak şekilde sıkıca sarılıp sarmalanmış Lyra, Pantalaimon'a fısıldadı.</p>

  <p>"Iorek'i görebiliyor musun?"</p>

  <p>Kızın kurt kürkü kukuletasına sarılan ermin biçimindeki cin, geriye bakarak, "Lee Scoresby'nin kızağının yanısıra koşuyor," dedi.</p>

  <p>Önlerinde, kuzeye giden dağların üzerinde, Kuzey Işıklarının solgun kavisleri ve ilmekleri ışıldamaya ve titreşmeye başladı. Lyra onları yarı kapalı gözler arasından gördü, Aurora'nın altında süratle kuzeye gittiği için kusursuz bir mayhoş mutluluk heyecanı duydu. Pantalaimon onun uykulu haliyle mücadele etti, ama uyku fena halde bastırmıştı. O da, fare biçiminde kızın kukuletasının içine kıvrıldı. Uyandıklarında ona söylerdi ve herhalde bir ağaç sansarıydı ya da bir rüya, belki bir tür zararsız yerel ruh; ama bir şey, birbirlerine sokulmuş çam ağaçlarında hafifçe daldan dala salınarak onları izliyordu ve ona sinir bozucu şekilde, bir maymunu hatırlatıyordu.</p>
</body>
</html>
