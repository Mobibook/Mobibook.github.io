<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2 class="sigil_not_in_toc" style="text-align: right;"><b>12</b></h2>

  <h2 id="sigil_toc_id_14" style="text-align: right;"><b>Kayıp Oğlan</b></h2>

  <p>Saatlerce yolculuk yaptılar, sonra bir şeyler yemek için durdular. Erkekler ateş yakar ve su elde etmek için karı eritir, Iorek Byrnison da, Lee Scoresby'nin yakınında onun fok eti kızartmasını seyrederken, John Faa Lyra'ya dedi ki:</p>

  <p>"Lyra, o aleti okuyacak kadar görebiliyor musun?"</p>

  <p>Ay çoktan batmıştı. Aurora'nın ışığı mehtaptan parlaktı, ama titrekti. Ne var ki Lyra'nın gözleri keskindi, kürklerinin altını karıştırarak siyah kadife torbayı dışarı çekti.</p>

  <p>"Evet, görüyorum," dedi. "Ama zaten artık sembollerin çoğunun nerede olduğunu da biliyorum. Ona ne sorayım, Lord Faa?"</p>

  <p>"Burasını, Bolvangar'ı nasıl savundukları hakkında bir şeyler daha bilmek istiyorum."</p>

  <p>Kız, düşünmeye bile gerek duymadan parmaklarının kendi kendine hareket ederek miğferi, grifon ve beşiği işaret ettiğini fark etti ve aklının, üç boyutlu karmaşık bir şema gibi doğru anlamlara oturduğunu hissetti. İbre birden dönmeye başladı, geri geldi, döndü ve kovanına mesajını dans ederek sunan bir arı misali, daha da ileri itti. Lyra onu sakin bir şekilde gözledi, başlangıçta, bilmemek ama bir anlamın gelmekte olduğunu bilmekten hoşnuttu, derken anlam açık bir hal almaya başladı. Kesinlik kazanana kadar, bıraktı dans etsin.</p>

  <p>"Tıpkı cadının cininin dediği gibi, Lord Faa. İstasyonu 'koruyan bir grup Tatar var, çevresini de telle kuşatmışlar. Aslında saldırıya uğramayı beklemiyorlar, sembol okuyucu öyle diyor. Ama Lord Faa..."</p>

  <p>"Nedir, çocuğum?"</p>

  <p>"Bana başka bir şey diyor. Bitişik vadide, gölün kıyısında, halkını bir hayaletin rahatsız ettiği bir göl var."</p>

  <p>John Faa sabırsızlıkla kafasını salladı ve "Bunun şimdi önemi yok," dedi. "Bu ormanlarda her türden ruh vardır. Bana Tatarlar hakkında başka bir şeyler söyle. Mesela, kaç taneler? Neyle silahlanmışlar?"</p>

  <p>Lyra uslu uslu aletiyometreye sordu ve cevabı bildirdi:</p>

  <p>"Tüfekli altmış adam var, iki tane de daha büyük silahları var, top gibi. Alev fırlatıcıları da var. Ve... bütün cinleri kurt, öyle diyor."</p>

  <p>Bu sözler, daha önce de savaşa katılmış daha büyük çinganlar arasında heyecan yarattı.</p>

  <p>"Sibirsk alaylarının kurt cinleri vardır," dedi biri.</p>

  <p>John Faa, "Daha vahşisiyle karşılaşmadım," dedi.</p>

  <p>"Kaplan gibi savaşmamız gerekecek. Ayrıca ayıya danışın; kurnaz savaşçının teki o."</p>

  <p>Lyra sabırsızlanmıştı, dedi ki: "Ama Lord Faa, bu hayalet, sanırım çocuklardan birinin hayaleti!"</p>

  <p>"Eh, öyle bile olsa Lyra, bu konuda kimse bir şey yapabilir mi, bilmem. Tüfekli altmış Sibirsk ve alev fırlatıcılar... Mr. Scoresby, bir dakika böyle gelir miydiniz?"</p>

  <p>Aeronot kızağa gelirken, Lyra sıvıştı ve ayıyla konuştu.</p>

  <p>"Iorek, daha önce buralara gelmiş miydin?"</p>

  <p>"Bir kere," dedi ayı, o derin pes sesle.</p>

  <p>"Yakınlarda bir köy var, ha?"</p>

  <p>"Sırtın berisinde," dedi, seyrek ağaçların arasından yukarı doğru bakarak.</p>

  <p>"Uzak mı?"</p>

  <p>"Sana göre mi, bana göre mi?"</p>

  <p>"Bana göre," dedi Lyra.</p>

  <p>"Çok uzak. Bana göre, hiç de uzak değil."</p>

  <p>"Senin oraya gitmen ne kadar sürer, peki?"</p>

  <p>"Ay bir daha doğana kadar üç kere oraya gider gelirim."</p>

  <p>"Çünkü Iorek, dinle: Bana bir şeyler söyleyen bu sembol okuyucum var, biliyorsun, ve bana o köyde yapmam gereken önemli bir şey olduğunu söyledi ve Lord Faa beni bırakmıyor. Hemen işe koyulmak istiyor, ben de biliyorum bunun önemli olduğunu. Ama gidip de ne olduğunu öğrenmezsem, belki de Hamhumlar'm aslında ne yaptığını öğrenemeyebiliriz."</p>

  <p>Ayı hiçbir şey demedi. İnsan gibi oturmuştu, kocaman pençelerini kucağında üst üste koymuştu, karanlık gözleri, uzun ağızlığının üstünden onun gözlerine bakıyordu. Kızın bir şey istediğini biliyordu.</p>

  <p>Pantalaimon konuştu: "Bizi oraya götürüp, sonra da kızaklara yetişebilir misin?"</p>

  <p>"Yapabilirim. Ama Lord Faa'ya, başkasına değil, sadece ona itaat edeceğim konusunda söz verdim."</p>

  <p>"Ya ben ondan izin alırsam?" diye sordu Lyra.</p>

  <p>"O zaman olur."</p>

  <p>Lyra dönüp karlarda geriye koştu.</p>

  <p>"Lord Faa! Eğer Iorek Bymison beni sırtın ötesindeki köye götürürse ne olduğunu öğrenebiliriz, daha ileride de kızaklara yetişiriz. Yolu biliyor," diye ısrar etti. "Ve aslında sormazdım ama tıpkı daha önceki gibi, Farder Coram, hatırlıyor musunuz, hani o bukalemunla? O zaman ne olduğunu anlamamıştım, ama doğruydu, hemen ardından da doğru olduğunu öğrendik. Gene aynı his var içimde. Tam olarak ne dediğini anlamıyorum, sadece önemli olduğunu biliyorum. Ve Iorek Byrnison da yolu biliyor, oraya ay bir daha doğana kadar üç kere gidip geleceğini söylüyor ve başka hiçbir yerde de onun yanında olduğumdan daha emniyette olamam, değil mi? Ama Lord Faa'dan izin almazsa gitmiyor."</p>

  <p>Bir sessizlik oldu. Farder Coram içini çekti. John Faa kaşlarını çatmıştı ve kürk kukuletasının içindeki ağzı da sıkı sıkı büzülmüştü.</p>

  <p>Ne var ki, daha o konuşamadan, aeronot araya girdi:</p>

  <p>"Lord Faa, eğer küçük kızı Iorek Byrnison götürürse, bizimle ne kadar emniyetteyse onunla da o kadar emniyette olur. Bütün ayılar doğrucudur, ama Iorek'i yıllardır tanırım ve göklerin altında hiçbir şey ona sözünü bozduramaz. Onu kıza göz kulak olmakla görevlendirirseniz bunu yapar, merak etmeyin. Sürate gelince, saatlerce yorulmaksızın koşabilir."</p>

  <p>"İyi ama neden adamlardan birkaçı gitmesin?" diye sordu John Faa.</p>

  <p>"Çünkü yürümeleri gerekir," diye meseleye parmak bastı Lyra, "çünkü o sırttan bir kızak geçiremezsiniz. Iorek Byrnison o tür arazide her insandan hızlı gider, ben de hafifceciğim, onun için hızı kesilmez. Ve söz veriyorum, Lord Faa, söz veriyorum ki gerektiğinden fazla kalmayacağım, hakkımızda hiçbir şey söylemeyeceğim, hiçbir tehlikeye de atılmayacağım."</p>

  <p>"Bunu yapman gerektiğinden emin misin? O sembol okuyucu seninle kafa bulmuyor ya?"</p>

  <p>"Hiç yapmaz, Lord Faa, yapabileceğini de sanmıyorum."</p>

  <p>John Faa, çenesini sıvazladı.</p>

  <p>"Eh, eğer işler yolunda giderse, olup bitenler hakkında biraz daha bilgi sahibi oluruz. Iorek Byrnison," diye seslendi, "bu çocuğun dediğini yapmaya istekli misin?"</p>

  <p>"Ben senin dediğini yaparım, Lord Faa. Bana çocuğu oraya götür de, götüreyim."</p>

  <p>"Pekala. Onu istediği yere götürüp dediğini yapacaksın. Lyra, şimdi de sana emir veriyorum, anlıyor musun?"</p>

  <p>"Evet, Lord Faa."</p>

  <p>"Gidip her neyse onu ara ve bulur bulmaz da dönüp buraya gel. Iorek Byrnison, biz o sırada yolda olacağız, Onun için bize yetişmen gerek." Ayı koca başını tasdik anlamında salladı.</p>

  <p>"Köyde asker var mı?" diye sordu Lyra'ya. "Zırhıma ihtiyacım olacak mı? Onsuz daha çabuk gideriz."</p>

  <p>"Hayır," dedi Lyra. "Bundan eminim, Iorek. Teşekkür ederim Lord Faa, ne tembih ettiyseniz onu yapacağım, söz."</p>

  <p>Tony Costa ona gevelesin diye bir şerit kurutulmuş fok eti verdi ve Lyra, kukuletasının içine bir fare olarak giren Pantalaimon'la, koca ayının sırtına tırmandı, eldivenleriyle kürküne yapıştı, dar kaslı sırtını da dizlerinin arasına sıkıştırdı. Iorek'in kürkü harikulade bir şekilde kalındı, hissettiği muazzam güç de huşu vericiydi. Döndü ve sanki kızın hiç ağırlığı yokmuş gibi, sırta doğru, alçak ağaçların içine tempolu, uzun fuleli bir koşu tutturdu.</p>

  <p>Onun hareket edişine alışması biraz vakit aldı, sonra da çılgınca bir coşku hissetti. Bir ayının sırtına binmişti!</p>

  <p>Ve Aurora tepelerinde altın kemerler ile ilmikler halinde salınıyordu ve çevrelerinde acı Arktik soğuğu ile Kuzey'in muazzam sessizliği vardı.</p>

  <p>Iorek Byrnison'ın pençeleri, karda ileri doğru yol alırken neredeyse hiç ses çıkarmıyordu. Ağaçlar burada ince ve güdüktü, çünkü tundranın kıyısındaydılar, ama yollarında kabadikenler ve ayağa takılan çalılıklar vardı.</p>

  <p>Ayı onları, sanki örümcek ağıymışlar gibi koparıp geçiyordu.</p>

  <p>Kara kaya çıkıntıları arasından alçak sırta tırmandılar ve çok geçmeden arkalarındaki grubun görme alanından çıktılar. Lyra ayıyla konuşmak istiyordu ve insan olsaydı eğer onunla çoktan samimi olmuştu; ama Iorek öyle garip ve yabaniydi, öyle soğuktu ki, Lyra hayatında nerdeyse ilk defa utangaç davranıyordu. Onun için de o koca bacaklarını savurarak yorulmaksızın koşarken, har ketine uyum sağlayarak oturmuş, hiçbir şey söylemiyordu. Belki de bunu tercih eder, diye düşündü; zırhlı bir ayının gözünde kendisi, bebekliğini henüz geride bırakmış, küçük geveze bir ayı yavrusu olmalıydı.</p>

  <p>Daha önce kendi hakkında durup düşünmemişti pek ve bu deneyimi ilginç ama rahatsız edici buldu; aslında, tıpkı bir ayıya biner gibi. Iorek Byrnison hızlı hızlı ilerliyor, vücudunun aynı yanındaki iki bacağını da aynı anda hareket ettiriyor ve sağlam, güçlü bir ritmle bir o yana bir bu yana salmıyordu. Lyra öylece oturamayacağını anladı; aktif davranması gerekiyordu.</p>

  <p>Bir saat veya biraz daha fazladır yoldaydılar ve Lyra kaskatı kesilmiş, berelenmişti, ama derinden derine mutluydu ki, Iorek Byrnison yavaşladı ve durdu.</p>

  <p>"Yukarı bak," dedi.</p>

  <p>Lyra gözlerini yukarı kaldırdı ve bileğinin içiyle onları silmek zorunda kaldı, çünkü öyle üşümüştü ki gözyaşları onları bulandırıyordu. Net bir şekilde görebildiği zaman, gökyüzünün görünümü soluğunu hızla içine çekmesine yol açtı. Aurora hafiflemiş, solgun titreyen bir fısıltıya dönüşmüştü, ama yıldızlar elmas kadar parlaktı ve elmasların serpiştirildiği büyük karanlık kubbede, yüzlerce minik siyah şekil doğudan ve güneyden gelerek kuzeye doğru uçuyordu.</p>

  <p>"Kuş mu onlar?" diye sordu kız.</p>

  <p>"Cadı," diye cevap verdi ayı.</p>

  <p>"Cadı mı? Ne yapıyorlar, peki?"</p>

  <p>"Savaşa uçuyorlardır, belki. Şimdiye kadar hiç tek bir seferde bunca çok cadı görmemiştim."</p>

  <p>"Hiç cadı tanır mısın, Iorek?"</p>

  <p>"Kimilerine hizmet ettim. Kimisiyle de savaştım. Bu Lord Faa'yı korkutacak bir manzara. Eğer düşmanlarınıza yardım etmek için uçuyorlarsa, hepiniz korkmalısınız."</p>

  <p>"Lord Faa korkmaz. Sen de korkmuyorsun, değil mi?"</p>

  <p>"Henüz değil. Korktuğum zaman, korkuya hakim olurum. Ama Lord Faa'ya cadıları haber versek iyi olur, çünkü adamlar onları görmemiş olabilir."</p>

  <p>Daha ağır hareket etmeye başladı ve Lyra da, gözleri gene soğuk yaşlarıyla yanana kadar gökyüzüne bakmayı sürdürdü. Kuzeye uçan sayısız cadının ardının arkasının kesilmediğini gördü.</p>

  <p>Sonunda Iorek Byrnison durdu ve dedi ki: "İşte köy bu."</p>

  <p>Yarık, yalçın bir yamaçtan aşağı, olabildiğince düz geniş bir kar alanının yanındaki bir ahşap binalar yığınına doğru bakıyorlardı. Lyra, buzlu parçanın donmuş bir göl olduğunu düşündü. Ahşap bir iskele, haklı olduğunu gösterdi. O yere olsa olsa beş dakika mesafedeydiler.</p>

  <p>"Ne yapmak istiyorsun?" diye sordu ayı.</p>

  <p>Lyra onun sırtından kaydı ve ayakta zorlukla durabildiğini keşfetti. Yüzü soğuktan kazık kesilmişti, bacakları titriyordu, ama ayının kürküne tutundu ve kendini daha kuvvetli hissedene kadar ayaklarını yere vurdu.</p>

  <p>"Aşağıda, o köyde bir çocuk ya da bir hayalet ya da bir şey var," dedi. "Ya da yakınında, tam olarak bilmiyorum. Gidip onu bulmak ve Lord Faa ile diğerlerine geri götürmek istiyorum, eğer yapabilirsem. Bir hayalet sanmıştım, ama sembol okuyucu, belki de anlamadığım bir şeyden bahsediyordun"</p>

  <p>"Eğer dışarıdaysa," dedi ayı, "umarım bir barınağı vardır."</p>

  <p>"Ölü olduğunu sanmıyorum..." dedi Lyra, ne var ki, hiç de emin değildi. Aletiyometre tekinsiz, doğal olmayan bir şeye işaret etmişti ve bu korkutucuydu. Ama kimdi o? Lord Asriel'in kızı. Ya komutası altında kim vardı? Heybetli bir ayı. Korktuğunu nasıl belli edebilirdi ki? "Hadi, gidip bakalım," dedi.</p>

  <p>Yeniden onun sırtına tırmandı, ayı da yarık yamaçtan aşağı indi, artık düzenli adımlarla yürüyor, koşturmuyordu. Köyün köpekleri onların geldiğini ya kokularından anladılar ya da hissettiler ve ürkütücü bir şekilde ulumaya koyuldular. Köyün etrafı çevrili bölmelerindeki ren geyikleri de tedirgin tedirgin dolaştı, boynuzları kuru sopalar gibi birbirine çarpıyordu. Sakin havada, her hareket çok uzaktan duyuluyordu.</p>

  <p>İlk evlere yaklaştıklarında Lyra loşluğu dikkatle süzerek sağa sola göz attı, çünkü Aurora soluklaşıyordu ve ayın yükselmesine de daha çok vardı. Orda burada, karla kaplı bir damın altında bir ışık titreşiyordu, Lyra camların arkasında solgun yüzler gördüğünü sandı ve kocaman beyaz bir ayıya binmiş bir çocuk görünce ne kadar şaşacaklarını düşündü.</p>

  <p>Küçük köyün ortasında, iskelenin yanında bir açıklık vardı, iskeleye çekilmiş tekneler karın altında tümsekler " oluşturmuştu. Köpeklerin gürültüsü sağır ediciydi ve tam Lyra artık herkes uyanmıştır herhalde diye düşünürken bir kapı açıldı ve elinde tüfekle bir adam dışarı çıktı. Kurt cini, kapının yanında istiflenmiş odunların üstüne sıçradı, karları savurdu.</p>

  <p>Lyra hemen aşağı atlayıp onunla Iorek Byrnison arasında durdu, ayıya zırhına gerek yok dediğinin bilincindeydi.</p>

  <p>Adam, onun anlamadığı kelimelerle konuştu. Iorek Byrnison aynı dilden cevap verdi ve adam korkuyla hafifçe inledi.</p>

  <p>Iorek Lyra'ya, "Bizim şeytan olduğumuzu sanıyor," dedi. "Ne diyeyim?"</p>

  <p>"Ona şeytan olmadığımızı, ama bazı dostlarımızın şeytan olduğunu söyle. Ve birini arıyoruz... Sadece bir çocuk. Tuhaf bir çocuk. Ona bunu söyle."</p>

  <p>Ayı bunu söyler söylemez adam sağ tarafı, biraz ilerdeki bir yeri işaret etti ve çabucak konuştu.</p>

  <p>Iorek Byrnison, "Çocuğu almaya mı geldik diye soruyor," dedi. "Ondan korkuyorlar. Uzaklaştırmaya çalışmışlar, ama geri dönüp duruyormuş."</p>

  <p>"Ona çocuğu yanımızda alıp götüreceğimizi söyle, ama böyle davranmış olmaları hiç hoş değil. Neredeymiş?"</p>

  <p>Adam korkulu el hareketleriyle açıkladı. Lyra yanlışlıkla tüfeğini ateşler diye korkuyordu, ama lafı biter bitmez telaşla eve girdi ve kapıyı kapattı. Lyra her pencerede yüzler görebiliyordu.</p>

  <p>"Çocuk nerede?" dedi.</p>

  <p>"Balık deposunda," dedi ayı ona ve iskeleye doğru gitmek için döndü.</p>

  <p>Lyra arkasından gitti. Fena halde tedirgindi. Ayı dar bir ahşap barakaya doğru gidiyordu, sağı solu koklamak için kafasını kaldırmıştı. Kapıya varınca durdu ve "İçeride," dedi.</p>

  <p>Lyra'nın kalbi öyle hızla çarpıyordu ki, zorlukla nefes alıyordu. Kapıya vurmak için elini kaldırdı, sonra bunun gülünç olduğunu hissedip seslenmek için derin bir nefes aldı, ama ne diyeceğini bilmediğinin farkına vardı. Ah, öyle de karanlıktı ki şimdi! Keşke yanında bir fener getirmiş olsaydı...</p>

  <p>Ama seçme şansı yoktu, hem de ayının korktuğunu görmesini istemiyordu. O, korkusunu kontrol altına almaktan söz etmişti: Lyra'nın da şimdi böyle yapması gerekiyordu. Kilidi yerinde tutan ren geyiği derisi kayışı kaldırdı ve kapıyı kapalı tutan donu kırmak için şiddetle çekti Kapı, çat diye açıldı. Ardına kadar açmadan kapının eşiğinde yığın oluşturmuş karı tekmeyle yana savurması gerekti, Pantalaimon'un da hiç faydası yoktu, ermin biçiminde öne arkaya koşturup duruyordu; beyaz toprakta, küçük, ürkmüş sesler çıkaran beyaz bir gölge gibi.</p>

  <p>"Pan, Tanrı aşkına!" dedi Lyra. "Yarasa ol. Git de benim için bir bak... "</p>

  <p>Ama bakmıyordu, konuşmuyordu da. Lyra onu hiç böyle görmemişti. Bir sefer hariç, o ve Roger, Jordan'ın mahzeninde cin-paraları yanlış kafataslarına koyduklarında. Pantalaimon Lyra'dan bile daha çok korkmuştu.</p>

  <p>Iorek Byrnison'a gelince, yakında karın üzerine uzanmış, sessizce izliyordu.</p>

  <p>"Çık dışarı," dedi Lyra, cesaret edebildiği kadar yüksek bir sesle. "Çık dışarı!"</p>

  <p>Çıt çıkmadı. Lyra kapıyı biraz daha açtı, Pantalaimon kollarına sıçradı. Kedi biçiminde onu itiyor, itiyor ve "Git buradan!" diyordu. "Burada kalma! Ah, Lyra, şimdi git! Geri dön!"</p>

  <p>Onu yerinde tutmaya çalışan kız, Iorek Byrnison'ın ayağa kalktığını fark etti, dönünce köy yolundan, elinde bir fenerle hızla gelen bir şekil gördü. Adam konuşacak kadar yakına gelince, fenerini yükseltip ona yüzünü gösterdi: geniş, çizgili yüzü olan, gözleri bin kırışık içinde neredeyse kaybolmuş ihtiyar bir adam. Cini, bir Arktik tilkisiydi.</p>

  <p>Adam konuştu ve Iorek Byrnison dedi ki:</p>

  <p>"Bu türden tek çocuk bu değil diyor. Ormanda başkalarını da görmüş. Bazen çabucak oluyorlarmış, bazen ölmüyorlarmış. Bu dayanıklı, diye düşünüyor. Ama ölse hakkında daha hayırlı olurmuş."</p>

  <p>"Fenerini bana ödünç verir mi diye sorsana," dedi Lyra.</p>

  <p>Ayı konuştu, adam başını evet anlamında şiddetle sallayarak ona feneri hemen verdi. Adamın feneri ona getirmek için geldiğinin farkındaydı, teşekkür etti. Adam yeniden başını evet anlamında salladı ve geriye çekildi; ondan, kulübeden ve ayıdan uzağa.</p>

  <p>Lyra birden, ya çocuk Roger'sa diye düşündü. Ve tüm gücüyle o olmasın diye dua etti. Pantalaimon yeniden ermin olmuştu, küçük pençeleri kızın anorağına iyice gömülmüş halde, ona yapışıp kalmıştı.</p>

  <p>Kız feneri yükseğe kaldırdı, barakanın içine bir adım attı ve Adak Meclisi'nin ne yaptığını gördü, çocukların ne tür bir fedakarlıkta bulunduğunu da.</p>

  <p>Küçük oğlan, hepsi tahta gibi sertleşmiş sıra sıra temizlenmiş balığın asılı olduğu tahta kurutma askısına sokulmuştu. Lyra nasıl Pantalaimon'a iki eliyle, sıkı sıkı kalbine bastırarak sarıldıysa, o da bir parça balığa sıkı sıkı sarılmıştı. Ama varı yoğu buydu, bir parça ölü balık; çünkü cini yoktu. Hamhumlar cinini kesmişti. Tefrik dedikleri buydu, o da koparılmış bir çocuktu.</p>
</body>
</html>
