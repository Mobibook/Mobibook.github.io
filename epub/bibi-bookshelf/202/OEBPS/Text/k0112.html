<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2 class="sigil_not_in_toc" style="text-align: right;"><b>9</b></h2>

  <h2 id="sigil_toc_id_10" style="text-align: right;"><b>Casuslar</b></h2>

  <p>Ondan sonraki birkaç gün boyunca Lyra on taneden fazla plan yaptı ve sabırsızca hepsinden vazgeçti, çünkü sonuçta hepsi de gelip tekneye kaçak olarak binmeye dayanıyordu. İyi ama dar bir tekneye kaçak olarak binerseniz, neresine saklanırsınız? Gerçek yolculukta elbette doğru düzgün bir gemileri olacaktı ve normal boyda bir gemide her cinsten saklanacak yer olmasını bekleyecek kadar hikaye dinlemişti. Cankurtaran kayıkları, ambar, sintine, her neyse; ama önce gemiye ulaşması gerekiyordu ve Bataklıklar'dan ayrılmak da çingan usulü seyahat etmek anlamına geliyordu.</p>

  <p>Ve kıyıya kendi başına gitse bile, yanlış gemiye kaçak olarak binebilirdi. Bir cankurtaran kayığına saklanıp da Yüksek Brezilya yolunda uyanmak hoş olurdu doğrusu.</p>

  <p>Bu arada, çevresinde sefer heyetini bir araya getirmeye yönelik gerginlik dolu çalışmalar gece gündüz sürüyordu. Adam Stefanski'ye takılıp, savaş gücü için gönüllüleri seçerken onu gözlüyordu. Roger van Poppel'ı yanlarına almaları gereken malzeme konusundaki önerileriyle canından bezdiriyordu: kar gözlüklerini akıl etmiş miydi? Arktik haritaları almak için en iyi yerin neresi olduğunu biliyor muydu?</p>

  <p>En çok yardımcı olmak istediği kişi ise, casus Benjamin de Ruyter'di. Ama adam ikinci Kementleme'den sonra sabahın erken saatlerinde ortadan kaybolmuştu ve tabii ki kimse de nereye gittiğini ya da ne zaman döneceğini söyleyemiyordu. Böylece Lyra, başkasını bulamayınca Farder Coram'ın peşine takıldı.</p>

  <p>"En iyisi size yardımcı olmam diye düşünüyorum, Farder Coram," dedi, "çünkü az daha onlardan biri olacaktım, o yüzden de ben herhalde Hamhumlar hakkında herkesten fazla şey biliyorum. Belki de Mr de Ruyter'in mesajlarını anlamaya yardımcı olayım diye bana ihtiyacınız olacak."</p>

  <p>Farder Coram, vahşi, umutsuz küçük kıza merhamet etti ve onu yanından uzaklaştırmadı. Tersine, onunla konuştu ve Oxford ile Mrs. Coulter'a ilişkin anılarını dinledi, aletiyometreyi okuyuşunu izledi.</p>

  <p>Bir gün Lyra, "İçinde bütün o semboller olan kitap nerede?" diye sordu.</p>

  <p>"Heidelberg'de," dedi adam.</p>

  <p>"Bir tanecik mi var?"</p>

  <p>"Başkaları da olabilir ama benim gördüğüm kitap o."</p>

  <p>"Bahse girerim ki Oxford'daki Bodley Kütüphanesi'nde de bir tane vardır," dedi Lyra.</p>

  <p>Gözlerini Farder Coram'ın cininden ayırmakta güçlük çekiyordu, gördüğü en güzel cindi. Pantalaimon kedi olduğu zaman zayıf, dağınık ve ters olurdu, ama Sophonax, adı buydu çünkü altın gözlü ve tarife sığmayacak kadar zarifti, gerçek bir kedinin iki katı büyüklüğündeydi, çok tüylüydü. Gün ışığı ona vurduğunda, Lyra'nın adını söyleyemeyeceği kadar çok sayıda sarımsı kızıl- kahverengi-yaprak-ela-mısır-altın-sonbahar-maun renk tonu ışıldardı üstünde. O kürke dokunmayı çok istiyordu, yanaklarını ona sürmek istiyordu, ama tabii ki bunu asla yapmadı; çünkü başka bir insanın cinine dokunmak görgü kurallarını akla gelebilecek en kaba şekilde ihlal etmekti. Cinler birbirine dokunabilirdi tabii, ya da kavga edebilirdi. Ama insan-cin teması yasağı öyle derinlere gidiyordu ki, savaşta bile hiçbir savaşçı bir düşmanın cinine dokunmazdı. Kesinlikle yasaktı bu. Lyra bunun kendisine söylendiğini hatırlayamıyordu; sadece biliyordu, içgüdüsel olarak, tıpkı mide bulantısının kötü, rahatlığın iyi olduğunu bildiği gibi. Bu yüzden de Sophonax'ın kürküne hayran bile olsa, hatta dokununca nasıl bir his vereceği üzerine tahminler bile yürütse, ona dokunmak için en ufak girişimde bulunmadı, asla da bulunmazdı.</p>

  <p>Sophonax ne kadar besili, sağlıklı ve güzelse, Farder Coram da o kadar harap ve zayıftı. Farder Coram hastaydı belki ya da onu felce uğratan bir darbe yemişti, ama sonuçta iki bastona dayanmadan yürüyemiyordu ve hazan yaprağı gibi sürekli titriyordu. Buna karşılık zekası keskin, berrak ve güçlüydü ve Lyra çok geçmeden onu bilgisi ve kendisini sağlam yönlendirişi için sevmeye başladı.</p>

  <p>Güneşli bir sabah onun teknesinde, aletiyometreye bakarken, "Bu kum saati ne anlama geliyor, Farder Coram?" diye sordu. "Hep oraya dönüyor."</p>

  <p>"Eğer yakından bakarsan hep bir ipucu vardır. Tepesindeki o küçük antika şey ne?"</p>

  <p>Lyra gözlerini kıstı ve iyice baktı.</p>

  <p>"Kurukafa bu!"</p>

  <p>"Yani ne demek oluyor sence?"</p>

  <p>"Ölüm... Ölüm mü bu?"</p>

  <p>"Doğru. Demek ki kum saatinin anlamlar yelpazesinde ölüm de var. Aslında, ilk anlamdan, yani zamandan sonra, ikincisi ölümdür."</p>

  <p>"Neyi fark ettim, biliyor musunuz, Farder Coram? İbre ikinci turda orada duruyor! İlk turda şöyle bir seğiriyor, ikincide duruyor. Yani ikinci anlam mı demek oluyor şimdi?"</p>

  <p>"Herhalde. Ona ne soruyorsun, Lyra?"</p>

  <p>"Düşünüyorum... " Durdu, farkına varmadan sahiden bir soru sorduğunu anlayıp şaşırmıştı. "Sadece üç resmi bir araya koyuyorum çünkü.. Mr de Ruyter'i düşünüyordum, anlıyorsunuz ya... Ve yılanı ve potayı ve kovanı bir araya getirdim, casusluk işlerinin nasıl gittiğini sormak için ve-"</p>

  <p>"Niye o üç sembol?"</p>

  <p>"Çünkü yılanın kurnaz olduğunu düşündüm, bir casusun olması gerektiği gibi; pota bilgi olabilirdi, bir tür damıttığınız şey; kovan da hamaratlıktı, çünkü arılar hamarattır hep. İşte hamaratlık ve kurnazlıktan bilgi geliyor, görüyorsunuz ya, bu da casusun işidir. Ben de onlara işaret ettim ve soruyu aklımda düşündüm, iğne ölümde durdu... Sizce sahiden çalışıyor mudur, Farder Coram?"</p>

  <p>"Pek güzel çalışıyor, Lyra. Bizim bilmediğimiz şey, doğru okuyup okumadığımız. Bu ince bir sanattır. Merak ediyorum-"</p>

  <p>Daha cümlesini bitiremeden kapı telaşla vuruldu ve bir çingan delikanlı içeri girdi.</p>

  <p>"Özür dilerim, Farder Coram, ama Jacom Huismans az önce geri döndü ve kötü yaralanmış."</p>

  <p>"Benjamin de Ruyter'le birlikteydi," dedi Farder Coram. "Ne olmuş?"</p>

  <p>"Konuşmuyor," dedi delikanlı. "Gelseniz iyi olur Farder Coram, çünkü fazla dayanmaz, içten kanıyor."</p>

  <p>Farder Coram ve Lyra telaş ve hayretle birbirlerine baktılar, ama sadece bir saniye için, bir an sonra ise Farder Coram bastonlarının üzerinden seke seke elinden geldiği kadar hızla yürüyor, cini de önü sıra gidiyordu.</p>

  <p>Lyra da, sabırsızlıktan kıpır kıpır, onlarla gitti.</p>

  <p>Delikanlı önlerine düşüp onları şekerpancarı iskelesine bağlı bir tekneye götürdü, kırmızı pazen önlüklü bir kadın geçsinler diye kapıyı açtı. Onun Lyra'ya şüpheli şüpheli baktığını gören Farder Coram "Kızın Jacob'un diyeceklerini duyması önemli, hanım," dedi.</p>

  <p>Bunun üzerine kadın onları içeri aldı ve geriye çekildi. Sincap cini, tahta saatin üstüne sessizce tünemişti. Bir ranzada, parça işi örtünün altında beyaz yüzü terle nemlenmiş ve gözleri donuk donuk bakan bir adam yatıyordu.</p>

  <p>Kadın titrek bir sesle, "Doktoru çağırdım, Farder Coram," dedi. "Lütfen onu heyecanlandırmayın. Acı içinde, eziyet çekiyor. Birkaç dakika önce Peter Hawker'in teknesiyle geldi."</p>

  <p>"Peter nerde şimdi?"</p>

  <p>"Tekneyi bağlıyor. Sizi çağırmam gerektiğini o söyledi." "Pekala. Şimdi, Jacob beni duyuyor musun?"</p>

  <p>Jacob, karşı ranzada, yarım metre uzakta oturan Farder Coram'ı görmek için gözlerini devirdi.</p>

  <p>"Merhaba, Farder Coram," diye mırıldandı.</p>

  <p>Lyra onun cinine baktı. Bir dağ gelinciğiydi ve onun başının yanında hiç kıpırdamadan yatıyordu; kıvrılmıştı ama uyumuyordu, çünkü gözleri açıktı ve tıpkı onunki gibi donuktu.</p>

  <p>"Ne oldu?" diye sordu Farder Coram.</p>

  <p>"Benjamin öldü," diye cevap geldi. "O öldü, Gerard da yakalandı."</p>

  <p>Sesi kısık, soluğu zayıftı. Konuşmayı kesince cini acı çekerek doğruldu ve onun yanağını yaladı. Jacob bundan kuvvet alarak devam etti.</p>

  <p>"Tanrıbilim Bakanlığı'na gizlice giriyorduk, çünkü Benjamin yakaladığımız Hamhumlar'dan birinden merkez üssünün orada olduğunu öğrenmişti, bütün emirler oradan geliyordu... "</p>

  <p>Gene durdu.</p>

  <p>"Hamhum mu yakaladınız?" diye sordu Farder Coram.</p>

  <p>Jacob evet anlamında başını salladı ve cinine baktı. Cinlerin kendi insanları dışındaki insanlarla konuşmalarına çok az rastlanırdı, ama bu sefer dişi dağgelinciği konuştu.</p>

  <p>"Clerkenvvell'de üç Hamhum yakaladık, onlara kimin için çalıştıklarını, emirlerin nereden geldiğini falan söylettik. Çocukların nereye götürüldüğünü bilmediklerini söylediler, Kuzey'e, Laponya'ya olduğu dışında..."</p>

  <p>Cin durmak ve devam etmeden önce kısa bir soluk almak zorunda kaldı, küçük göğsü pırpır ediyordu.</p>

  <p>"İşte o Hamhumlar bize Tanrıbilim Bakanlığı ve Lord Boreal'den böyle söz etti. Benjamin, kendisi ile Gerard Hook'un Bakanlık'a gizlice girmesi, Frans Broekman ile Tom Mendham'ın da gidip Lord Boreal hakkında bilgi toplaması gerektiğini söyledi."</p>

  <p>"Topladılar mı?"</p>

  <p>"Bilmiyoruz. Geri gelmediler. Farder Coram, sanki yaptığımız her şeyi henüz biz yapmadan biliyor gibiydiler. Frans ile Tom da Lord Boreal'a yaklaşınca canlı canlı yutulmuş olabilir."</p>

  <p>Jacob'un gittikçe daha kesik kesik şekilde nefes aldığını ve acıyla gözlerini kapattığını gören Farder Coram, "Benjamin'e geri dön," dedi.</p>

  <p>Jacob'un cini endişe ve sevgiyle hafifçe miyavladi; kadın, ellerini ağzına götürerek, ileri bir-iki adım attı. Ama konuşmadı, cin de dermansızca devam etti:</p>

  <p>"Benjamin ve Gerard ve biz White Hall'da Bakanlık'a gittik ve küçük bir yan kapı bulduk. Ciddi bir şekilde korunmuyordu ve onlar kilidi açıp içeri girerken, biz nöbet tutmak için dışarıda kaldık. Daha onlar içeri gireli bir dakika geçmemişti ki bir korku çığlığı duyduk, Benjamin'in cini uçarak dışarı çıktı, bize yardım etmemiz için işaret etti ve gene uçarak içeri girdi. Bıçağımızı alıp peşinden koştuk; ama içerisi karanlıktı ve korkutucu hareketleriyle kafa karıştıran yabani biçimlerle ve seslerle doluydu. Şöyle bir volta attık, ama yukarıda bir koşuşturma vardı, korku dolu bir çığlık geldi, sonra da Benjamin ve cini üst tarafımızdaki yüksek bir merdivenden aşağı düştü. Cini onu havada tutmak için mücadele ediyor, çırpınıyordu ama nafile, taş döşemeye çakıldılar ve bir anda ikisi de öldü.</p>

  <p>"Ve Gerard'ı hiç görmedik, ama yukarıdan onun sesiyle bir uluma geldi, biz de hareket edemeyecek kadar korkmuştuk, olduğumuz yere çakılmıştık. Sonra da omuzumuza bir ok geldi, derinlere kadar yardı geçti..."</p>

  <p>Cinin sesi gittikçe cılızlaşıyordu, yaralı adamdan bir inilti geldi. Farder Coram öne eğilerek yavaşça yatak örtüsünü geriye çekti. Adamın omuzundan, pıhtılaşmış bir kan yığını içinde bir okun tüylü ucu çıkıyordu. Okun kendisi ile başı zavallı adamın göğsüne öyle bir gömülmüştü ki, dışarıda sadece on beş santim kadar bir kısmı kalmıştı. Lyra kendini bayılacak gibi hissetti.</p>

  <p>Dışarıdan, iskelenin üstünden sesler ve ayakların tıkırtısı duyuldu.</p>

  <p>Farder Coram yerinde doğrularak, "İşte doktor geldi, Jacob," dedi. "Şimdi seni bırakıp gidiyoruz. Kendini daha iyi hissettiğin zaman daha uzun konuşuruz."</p>

  <p>Çıkarken kadının omuzunu sıktı. Lyra iskelede onun yanından ayrılmadı, çünkü bir kalabalık toplanmıştı bile, fısıldıyor ve parmaklarıyla işaret ediyorlardı. Farder Coram, Peter Hawker'ın derhal John Faa'ya gitmesi için talimat verdikten sonra dedi ki:</p>

  <p>"Lyra, Jacob'un yaşayıp yaşamayacağını öğrendikten sonra seninle o aletiyometre hakkında bir kere daha konuşmamız gerek," dedi. "Şimdi git de kendine başka yerde bir iş bul, çocuk, seni çağırtırız."</p>

  <p>Lyra tek başına uzaklaştı, sazlık bir kıyıya gidip oturdu, suya çamur atmaya başladı. Bildiği bir şey vardı: Aletiyometreyi okuyabilmekten hoşnut değildi, bundan gurur da duymuyordu -korkuyordu. O ibreleri savurup durduran hangi güçse, zeki bir varlıkmış gibi şeyler biliyordu.</p>

  <p>"Sanırım bir ruh," dedi Lyra ve bir an küçük şeyi bataklığın ortasına fırlatma fikrinin cazibesine kapılır gibi oldu.</p>

  <p>"Orada bir ruh olsa görürüm," dedi Pantalaimon. "Godstow'daki o ihtiyar hayalet gibi. Sen görmediğin halde onu görmüştüm."</p>

  <p>Lyra sitemle, "Ruhlar tek bir çeşit değil ki," dedi.</p>

  <p>"Hepsini göremezsin. Hem başları olmayan o ihtiyar ölü Alimler'e ne diyeceksin? Onları gördüm, unutma."</p>

  <p>"O sadece bir gece-hartlağıydı."</p>

  <p>"Değildi işte. Basbayağı ruhtular, sen de biliyorsun. Ama o kör olası ibreyi ne tür bir ruh hareket ettiriyorsa, öyle bir ruh değil."</p>

  <p>Pantalaimon inatla, "Ruh olmayabilir," dedi.</p>

  <p>"Neymiş öyleyse?"</p>

  <p>"Şey olabilir... temel zerrecikler."</p>

  <p>Lyra dudak büktü.</p>

  <p>Cin, "Olabilir!" diye ısrar etti. "Gabriel'de elde ettikleri o fotodeğirmeni hatırlıyorsun, değil mi? Öyle işte"</p>

  <p>Gabriel Koleji'nde Şapel'in yüksek mihrabında saklanan ve aletiyometrenin sarıldığı gibi siyah kadife bir beze sarılmış (bu, Lyra'nın ancak şimdi aklına gelmişti), çok kutsal bir nesne vardı. Oradaki bir ayin için Jordan Kütüphanecisi ile birlikte gittiğinde görmüştü. Tanrı'ya yakarışın doruk noktasında Şefaatçi kumaşı kaldırıp loş ışıkta içinde görülmeyecek kadar uzak bir şey olan bir cam kubbeyi ortaya çıkarmıştı. Ancak yukarıdaki bir panjura bağlı olan bir sicimi çektiğinde, günışığı serbest kalmış ve tam kubbenin üstüne vurmuştu. Sonra içindeki şey görülebilir bir hal almıştı; bir tarafında dört kara yelken, diğerinde ise dört beyaz yelken olan ve ışık vurunca dönmeye başlayan rüzgargülü gibi küçük bir şey.</p>

  <p>Bir ahlak dersini gösteriyordu bu, demişti Şefaatçi, ve bunu açıklamaya koyulmuştu. Lyra beş dakika sonra ahlak dersini unutmuştu, ama tozlu ışık huzmesinde dönen küçük pervane kanatları unutmamıştı. Ne anlama geliyorlarsa gelsinler, pek hoştular ve Jordan'a geri dönüşte yürürlerken Kütüphaneci, hepsi fotonların gücüyle yapılıyor demişti.</p>

  <p>O zaman, Pantalaimon haklıydı belki de. Eğer temel zerrecikler bir fotodeğirmeni itip çevirebiliyorlarsa, bir ibreyi haydi haydi çevirirlerdi herhalde; ama bu durum onu gene de rahatsız ediyordu.</p>

  <p>"Lyra! Lyra!"</p>

  <p>Tony Costa'ydı bu, iskeleden ona el sallıyordu.</p>

  <p>"Buraya gel," diye seslendi. "Gidip Zaal'da John Faa'yı görmen gerek. Koş, kızım, çok acele."</p>

  <p>Lyra, John Faa ile Farder Coram ve diğer liderleri, canları sıkılmış halde buldu.</p>

  <p>John Faa dedi ki:</p>

  <p>"Lyra, çocuğum, Farder Coram bana o aleti nasıl okuduğunu anlattı. Ve üzülerek söylüyorum ki zavallı Jacob az önce öldü. Sanırım sonuçta, buna hiç meylim olmadığı halde, seni de yanımıza almak zorundayız. Bu konuda kafam rahat değil, ama başka bir seçenek de görmüyorum. Jacob geleneklere uygun şekilde gömülür gömülmez, yola çıkıyoruz. Şunu iyi anla, Lyra: sen de geliyorsun, ama bu sevinecek ya da bayram edecek bir şey değil. Önümüzde hepimiz için dertler ve tehlikeler uzanıyor.</p>

  <p>"Seni Farder Coram'ın kanadı altına yerleştiriyorum. Onun başına dert açma ya da onu tehlikeye atma, yoksa gazabımı bütün gücüyle hissedersin. Şimdi fırla ve Costa Ana'ya anlat, kendini de yola çıkmaya hazır tut."</p>

  <p>Sonraki iki hafta Lyra'nın ömründe en meşgul geçen iki haftası oldu. Meşgul ama çabuk değil, çünkü bekleme anları oluyordu, rutubetli yengeçli dolaplarda saklanmak, pencerenin yanından kasvetli yağmurla yıkanmış sonbahar peyzajını izlemek, yeniden saklanmak, motorun gaz buharlarının yakınında uyumak ve berbat bir baş ağrısıyla uyanmak. Hepsinden de beteri, kıyıda koşmak, güverteye tırmanmak, havuz kapaklarında halatı çekmek ya da havuzdan doğru fırlatılan palamarı yakalamak için açıkhavaya çıkmasına bir tek kez bile izin verilmemesi.</p>

  <p>Çünkü elbette saklanması gerekiyordu. Tony Costa ona su kıyısındaki meyhanelerde dolaşan dedikoduları aktarmıştı: küçük, sarı saçlı bir kız için bütün krallıkta büyük bir av sürdürülüyordu, bulana büyük ödül vaat edilmişti, onu saklayanlara da ağır ceza gelecekti. Tuhaf rivayetler de vardı: insanlar onun Hamhumlar'dan kaçmış tek çocuk olduğunu, korkunç sırlara sahip olduğunu söylüyorlardı. Başka bir rivayete göre ise, insan çocuğu falan değil, büyük bir yıkıma sebep olmak için cehennemi güçler tarafından bu dünyaya çocuk ve cin kılığında gönderilmiş bir çift ruhtu; gene başka bir rivayete göre ise, çocuk değil, yetişkindi, sihirle küçültülmüştü, Tatarlar'ın paralı adamıydı, temiz İngiliz halkını gözleyip casusluk etmek ve bir Tatar istilasının yolunu açmak üzere gönderilmişti.</p>

  <p>Lyra bu hikayeleri ilk duyduğunda neşelendi, ama sonraları morali bozuldu. Ondan nefret eden ve korkan onca insan! Ayrıca bu kutu gibi, daracık kabinden çıkmak için içi gidiyordu. Şimdiden Kuzey'de, alev alev Aurora'nın altındaki engin karlarda olmak istiyordu. Bazen de Jordan Koleji'nde olmayı, Roger'la çatılarda sürünürken Sofracıbaşı'nın Çanı'nın çalıp yemeğe yarım saat kaldığını haber verişini özlüyordu, Mutfak'ın takırtılarını ve cızırtılarını, bağırışlarını özlüyordu... Sonra da tutkuyla, hiçbir şeyin değişmemiş olmasını, hiçbir şeyin asla değişmemesini, sonsuza kadar Jordan Koleji'nin Lyra'sı olmayı istiyordu.</p>

  <p>Can sıkıntısını ve sinirini dindiren tek şey ise, aletiyometreydi. Her gün aleti okuyordu, bazen Farder Coram ile birlikte, bazen de kendi başına. Sembol anlamlarının kendilerini berraklaştırdıkları o sakin hale gittikçe daha kolaylıkla geçebildiğini gördü. Güneşin dokunduğu o koca dağ dizileri imgeler halini aldılar.</p>

  <p>Bunun nasıl bir duygu olduğunu Farder Coram'a açıklamaya çalıştı.</p>

  <p>"Sanki biriyle konuşur gibi, ama onların ne dediğini pek duyamıyorsunuz ve kendinizi biraz aptal gibi hissediyorsunuz, çünkü sizden daha akıllılar, ama kızdıkları mızdıkları yok... Ve öyle çok şey biliyorlar ki, Farder Coram! Her şeyi biliyor gibiler hemen hemen! Mrs. Coulter akıllıydı, pek çok şey bilirdi, ama bu başka tür bir bilme... Anlama gibi, herhalde... "</p>

  <p>Adam ona belirli sorular sorar, o da cevapları arardı.</p>

  <p>"Mrs. Coulter şu anda ne yapıyor?" derdi, Lyra'nın elleri hemen hareket edince de, "Söyle bakalım, ne yapıyorsun öyle," diye eklerdi.</p>

  <p>"Şey, Meryem Ana Mrs. Coulter ve kolu oraya götürdüğüm zaman annem diye düşünüyorum; karınca da meşgul oluyor- o kolay, bu üst anlam çünkü. Kum saatinin anlamlan arasında da zaman var ve ortadayken şimdi oluyor, aklımı onun üzerinde topluyorum.. "</p>

  <p>"Bu anlamların nerede olduğunu nerden biliyorsun?"</p>

  <p>"Görüyorum sanki. Ya da, hissediyorum, gece merdivenden iner gibi, ayağını aşağı koyarsın, bir basamak daha vardır. Ben de aklımı aşağı koyuyorum ve bir anlam daha var, onu hissediyorum, bir anlamda. Sonra hepsini bir araya getiriyorum. Bir püf noktası var, gözlerinizi odaklar gibi."</p>

  <p>"Yap öyleyse, bakalım ne diyor."</p>

  <p>Lyra yaptı. Uzun kol hemen savrulmaya başladı, durdu, sonra yine düzenli şekilde bir savrulup bir durmaya devam etti. Bu öyle bir zarafet ve güç duygusuydu ki, onu paylaşan Lyra kendini uçmayı öğrenen küçük bir kuş gibi hissetti. Masanın karşısından bakan Farder Coram ibrenin durduğu yerleri not aldı ve küçük kızın saçını yüzünden kaldırıp alt dudağını hafifçe ısırışına baktı: Lyra'nın gözleri önce ibreyi izliyordu, yolu belli olunca ise kadranda başka yerlere baktı. Ama tesadüfen değil.</p>

  <p>Farder Coram satranç oyuncusuydu ve satranç oyuncularının iş başındayken bir oyuna nasıl baktığını bilirdi. Usta bir oyuncu tahtada güç ve etki hatları görür gibi olurdu ve önemli hatlara bakar, zayıf olanlarını göz önüne almazdı. Lyra'nın gözleri de aynı şekilde, kendisinin gördüğü ama Farder Coram'ın görmediği benzer bir manyetik alana göre hareket ediyordu.</p>

  <p>İbre yıldırımda, bebekte, yılanda, filde ve Lyra'nın isim veremediği bir yaratıkta durdu: kocaman gözlü, kuyruğu üzerinde durduğu ince dala sarılmış bir tür kertenkele.</p>

  <p>Lyra bakarken ibre aynı seriyi defalarca tekrarladı.</p>

  <p>"O kertenkele ne anlama geliyor?" diye sordu, Farder Coram, onun konsantrasyonunu bozarak.</p>

  <p>"Anlamı yok... Ne dediğini anlıyorum, ama yanlış okuyor olmalıyım. Yıldırım sanırım öfke, çocuk da... benim, sanırım... O kertenkeleye benzeyen şeye de tam bir anlam veriyordum, ama siz konuştunuz, Farder Coram, ben de kaybettim. Görüyorsunuz ya, şimdi oraya buraya süzülüyor."</p>

  <p>"Evet, görüyorum. Özür dilerim, Lyra. Yorgun musun? Durmak ister misin?"</p>

  <p>"Hayır, istemiyorum," dedi ama yanakları kızarmıştı, gözleri de çakmak çakmaktı. Huysuzlukla dolu aşırı bir heyecanın bütün belirtilerini gösteriyordu, bu havasız kabinde uzun süre kapalı kalması ise durumu daha da ağırlaştırmıştı.</p>

  <p>Farder Coram pencereden dışarı baktı. Hava neredeyse kararmıştı, kıyıya varmadan önceki son kara içi sulardan geçiyorlardı. Geniş bir halicin pis kahverengi suları kasvetli bir gökyüzünün altında, uzaklardaki kömür-ruhu depo grubuna kadar uzanıyordu; paslı ve örümcek ağı gibi boru donanımlarıyla çevrili depoların yanında, kalın bir duman sütununun gönülsüzce bulutlara erişmek için yükseldiği bir rafineri vardı.</p>

  <p>"Neredeyiz?" diye sordu Lyra. "Birazcık dışarı çıkabilir miyim, Farder Coram?"</p>

  <p>"Burası Colby suları. Cole nehrinin halici. Kasabaya geldiğimizde Dumanpazarının yanına bağlanacağız ve rıhtımlara yürüyerek gideceğiz. Bir iki saatte orada oluruz..."</p>

  <p>Ama hava kararıyordu ve koyun uçsuz bucaksız ıssızlığında kendi teknelerinden ve rafineriye doğru zahmetle ilerleyen uzaktaki bir kömür-mavnasından başka hareket eden bir şey yoktu. Lyra'nın yüzü ise öyle kızarmıştı, öyle yorgundu ve öyle uzun süreyle içeride kalmıştı ki, Farder Coram söze şöyle devam etti.</p>

  <p>"Eh, sanırım birkaç dakika açık havaya çıksan bir zararı olmaz. Temiz hava diyemeyeceğim. Denizden esmediği zaman temiz olmaz, ama yukarıda oturur, biz biraz daha yaklaşana kadar etrafa bakarsın."</p>

  <p>Lyra sıçradı, Pantalaimon ise hemen martı oldu, dışarıda kanatlarını açmaya sabırsızlanıyordu. Dışarısı soğuktu ve Lyra, sıkı giyinmiş olmasına rağmen, çok geçmeden titremeye başladı. Pantalaimon'a gelince, o gürültülü bir keyif gaklamasıyla havaya yükseldi ve bir teknenin önünde, bir kıçın arkasında fır döndü, sekti, ok gibi fırladı. Lyra da onunla birlikte kabına sığamaz oldu, o uçarken duygularını paylaşıyordu ve zihniyle onu ihtiyar dümencinin karabatak cinini yarışmaya kışkırtsın diye zorluyordu. Ama cin Pantalaimon'a aldırmadı bile, adamın yakınma, dümenin yekesine uykulu uykulu yerleşti.</p>

  <p>Bu acı kahverengi suda hayat yoktu, yalnızca motorun düzenli pat patları ve pruvanın altındaki suyun hafif şıpırtısı engin sessizliği bozuyordu. Siyah bulutlar alçalmış, yağmur vermeden öylece duruyorlardı; altlarındaki hava dumanla kirlenmişti. Tek hayat ve keyif belirtisi, Pantalaimon'un görkemli zarafetindeydi.</p>

  <p>Açılmış kanatlarının griliğin içinde bembeyaz durduğu bir dalışın ardından yukarılara süzüldüğü sırada, siyah bir şey hızla ona doğru atıldı ve vurdu. Pantalaimon kanatlarını şaşkınlık ve acıyla çırparak yana düştü. Hem şaşkınlığı, hem de acıyı hisseden Lyra haykırdı. Sonra başka bir küçük siyah şey, ilkine katıldı; kuş gibi değil, uçan böcekler gibi hareket ediyorlardı, ağır ve doğrudan; ve monoton bir ses çıkarıyorlardı.</p>

  <p>Pantalaimon eğilip bükülerek uzaklaşmaya, tekneye ve Lyra'nın çaresiz kollarına erişmeye çalışırken, kara şeyler ona çarpmaya, monoton bir şekilde vızıldamaya devam ediyorlardı, öldürmeye kararlıydılar. Lyra Pantalaimon'un korkusu ve kendi korkusuyla yarı çılgına dönmüştü, derken bir şey yanından geçip yukarı fırladı. Dümencinin karabatak ciniydi bu, hantal ve ağır görünmesine rağmen, güçlü ve hızlı bir uçuşu vardı. Başı hızla bir o yana hareket etti, bir bu yana -kara kanatların bir çırpınışı, bir beyaz titreyiş- sonra da tam Pantalaimon Lyra'nın ileri uzattığı eline konarken, küçük kara bir şey kabinin katranlı damına, Lyra'nın ayaklarının altına düştü.</p>

  <p>Daha Lyra onu teselli edemeden Pantalaimon yabani kedi biçimine girmiş, yaratığın üstüne atlamıştı. Onu damın kenarından, kaçmak için süratle süründüğü yerden geriletmeye çalışıyordu. İğneyle dolu pençelerinden biriyle onu yerine sabitledi ve ikincisini arayan karabatağın kanat vuruşlarının gitgide daha yüksek daireler çizdiği, kararmakta olan gökyüzüne baktı.</p>

  <p>Sonra karabatak süratle geriye süzüldü, boğuk bir sesle dümenciye bir şeyler söyledi. Adam, "Gitmiş," dedi.</p>

  <p>"Sakın ötekini kaçırmayın. Adam içtiği teneke maşrapanın içindeki tortuyu savurdu ve maşrapayı Lyra'ya attı.</p>

  <p>Kız onu hemen yaratığın üstüne kapattı. Yaratık hâlâ, küçük bir makine gibi, vızıldayıp hırlıyordu.</p>

  <p>Farder Coram onun arkasından, "Sıkı tut, kıpırdatma," diye seslendi, az sonra maşrapanın altına bir mukavva parçası kaydırmak için eğiliyordu.</p>

  <p>"Nedir bu, Farder Coram?" dedi Lyra titreyerek.</p>

  <p>"Aşağı inip bir bakalım. Dikkatli taşı, Lyra. Sıkı sıkı tut."</p>

  <p>Lyra geçerken dümencinin cinine baktı, ona teşekkür etmek niyetindeydi, ama ihtiyar gözleri yumuluydu. Onun yerine dümenciye teşekkür etti.</p>

  <p>Adamın tek söylediği, "Aşağıda kalmalıydın," oldu.</p>

  <p>Lyra maşrapayı kabine götürdü, Farder Coram bir bira bardağı bulmuştu. Teneke maşrapayı onun üstünde baş aşağı tuttu ve sonra da aralarındaki mukavvayı çekip aldı, böylece yaratık bardağın içine düştü. Küçük öfkeli şeyi rahatça görebilmeleri için bardağı havaya kaldırdı.</p>

  <p>Lyra'nın başparmağı boyundaydı ve siyah değil koyu yeşildi. Kanat kılıfları, uçmaya hazırlanan bir hanımböceğininki gibi dimdikti ve içerideki kanatlar öylesine öfkeyle çırpmıyordu ki bulanık görünüyorlardı. Altı tırnaklı bacağı, dümdüz camda debelenip duruyordu.</p>

  <p>"Nedir bu?" diye sordu Lyra.</p>

  <p>Hâlâ yabankedisi olan Pantalaimon, on beş santim kadar ötede masaya çömelmiş, yeşil gözleriyle camın içinde dönüp duran yaratığı izliyordu.</p>

  <p>"Eğer kırıp açacak olursan," dedi Farder Coram, "içinde canlı bir şey bulamazsın. En azından, ne hayvan, ne böcek. Daha önce bu şeylerden bir tane görmüştüm ve bu kadar kuzeyde bir daha göreceğim aklıma bile gelmezdi. Afrik işi. İçinde çalışan bir kurgu mekanizması var, onun yayına da kalbine büyü yapılmış bir kötü ruh tutturulmuş."</p>

  <p>"İyi ama kim gönderdi bunu?"</p>

  <p>"Sembolleri okumana bile gerek yok, Lyra; sen de bunu benim kadar rahatça tahmin edebilirsin."</p>

  <p>"Mrs. Coulter mı?"</p>

  <p>"Elbette. O sadece Kuzey'de keşiflerde bulunmamış; güney yabanında da pek çok garip şey vardır. Bunlardan birini en son Fas'ta görmüştüm. Ölümcül tehlikesi vardır; ruh içindeyken asla durmaz ve ruhu serbest bıraktığın zaman öyle feci öfkelidir ki eline ilk geçirdiği şeyi öldürür."</p>

  <p>"İyi ama neyin peşindeydi?"</p>

  <p>"Casusluk yapıyordu. Yukarı çıkmana izin verdiğim için lanet olası bir budalayım. Ayrıca, araya girmeden seni sembolleri rahat rahat düşünmeye bırakmalıydım."</p>

  <p>"Şimdi anlıyorum!" dedi Lyra, birden heyecanlanmıştı. "Hava anlamına geliyor, o kertenkele şeyi. Onu gördüm, ama niye olduğunu anlayamadım ve çıkarmaya çalışınca da kaybettim."</p>

  <p>"Ah," dedi Farder Coram, "öyleyse ben de anlıyorum. Kertenkele değil de ondan, bir bukalemun. Hava yerine geçer, çünkü ne yerler ne içerler, sadece havayla yaşarlar." "Peki ya fil-"</p>

  <p>"Afrika," dedi adam ve sonra, "Hah işte!"</p>

  <p>Birbirlerine baktılar. Aletiyometrenin gücünün her açığa vuruluşunda, daha fazla hayrete kapılıyorlardı.</p>

  <p>"Bize hep bunları anlatıyordu," dedi Lyra. "Dinlemeliydik. Ama şimdi bunu ne yapacağız, Farder Coram? Ne bileyim, öldürebilir miyiz?"</p>

  <p>"Bir şey yapabilir miyiz, bilmem. Onu sadece bir kutuda sıkı sıkı kapalı tutup, asla dışarı çıkarmamamız gerekecek. Beni kaygılandıran öteki, kaçan. Dosdoğru Mrs. Coulter'a gidiyordur şimdi, seni gördüğünü haber verecektir. Allah beni kahretsin, Lyra, budalanın biriyim."</p>

  <p>Dolabın içinde bir süre arandı ve çapı sekiz santim kadar olan bir duman-yaprağı tenekesi buldu. Vida saklamak için kullanılıyordu. Farder Coram vidaları çıkardı, içini bir bezle sildi, sonra da hâlâ ağzı mukavvayla kapağı olan bardağı onun üstünde baş aşağı çevirdi.</p>

  <p>Yaratığın bacaklarından birinin kurtulup şaşırtıcı bir kuvvetle tenekeyi ittiği zor bir anın ardından onu hapsettiler, kapağını da sıkıca kapadılar.</p>

  <p>"Gemiye varır varmaz, garantiye almak için kenarına lehim yaparım," dedi Farder Coram.</p>

  <p>"Ama kurgu mekanizması kurulmayınca durmaz mı?"</p>

  <p>"Sıradan kurgu mekanizması durur, evet. Ama dediğim gibi bu ucuna tutturulmuş ruh tarafından kurulu duruyor. Ne kadar çırpınırsa o kadar gergin şekilde kuruluyor, gücü de fazlalaşıyor. Şimdi bu ufaklığı ayak altından çekelim... "</p>

  <p>Sürekli vızıldamasını ve monoton sesini boğmak için tenekeyi pazen bir kumaşa sardı ve ranzasının altına tıktı.</p>

  <p>Artık hava kararmıştı, Colby'nin ışıkları yakınlaşırken Lyra pencereden seyretti. Ağır hava yoğunlaşıp pusa dönüşüyordu ve daha sonra Dumanpazarının yanında rıhtıma bağlanırlarken artık her şey flulaşmış görünüyordu. Karanlık, inci gibi gümüş-gri peçeler halinde depolarla vinçleri, tahta pazar tezgahlarını ve balıkların rayihalı meşe-tahtası dumanında gece gündüz asılı kalıp tütsüledikleri, pazara adını veren granit, çok bacalı binayı kaplayan bir perdeye dönüştü. Bacalar zaten yapışkan olan havaya kendi yoğunluklarını da katıyorlardı ve sanki parke taşlarının kendilerinden tütsülenmiş ringa, uskumru ile mezgitin ağır ama hoş kokusu yayılıyor gibiydi.</p>

  <p>Muşambadan bir giysiye bürünmüş, onu ele veren saçını büyük bir kukuleta ile örtmüş olan Lyra, Farder Coram ile dümencinin arasında yürüyordu. Üç cin de tetikteydi, ilerideki köşelerin etrafını kolaçan ediyor, geriyi kolluyor, en ufak ayak sesine kulak kabartıyorlardı.</p>

  <p>Ama görünürdeki tek şekil, onlarınkiydi. Colby sakinlerinin hepsi içerideydi, herhalde harıl harıl yanan sobaların yanında jenniver yudumluyorlardı. Rıhtıma varana kadar kimseyi görmediler, ilk gördükleri kişi de kapıda nöbet tutan Tony Costa oldu.</p>

  <p>"Tanrı'ya şükür geldiniz," dedi alçak sesle. Onları içeri aldı. "Az önce Jack Verhoeven'in vurulduğunu öğrendik, gemisi de batırılmış, kimse de sizin nerede olduğunuzu bilmiyordu. John Faa gemiye bindi bile, gitmek için sabırsızlanıyor."</p>

  <p>Gemi Lyra'ya muazzam göründü: ortasında bir kaptan- köşkü ve baca, yüksek bir baş kasarası ve branda kaplı bir ambar kapağının üzerinde kocaman bir güverte vinci; kamara pencereleri ve köprüde parlayan sarı ışık, direkte beyaz ışık; ve güvertede telaşla ne olduğunu anlayamadığı işler yapan üç dört adam.</p>

  <p>Farder Coram'ın önü sıra iskele tahtasından hızla ilerledi ve heyecanla etrafına baktı. Pantalaimon maymun olup hemen vince tırmandı, ama Lyra onu gerisingeri aşağı çağırdı; Farder Coram içeri girmelerini, ya da gemilerde dendiği gibi, aşağı inmelerini istiyordu.</p>

  <p>Merdivenden, yani kamara iskelesinden indiler, John Faa'nın gemiden sorumlu çingan Nicholas Rokeby ile alçak sesle konuştuğu küçük bir salona geldiler. John Faa hiçbir şeyi aceleyle yapmazdı. Lyra onun kendisini selâmlamasını bekliyordu ama o, yeni gelenlere dönmeden önce, gelgit ve kılavuzluk konusunda söylediklerini bitirdi.</p>

  <p>"İyi akşamlar, dostlar," dedi. "Zavallı Jack Verhoeven öldü, belki duymuşsunuzdur. Yanındaki adamlar da esir alındı."</p>

  <p>"Bizim de kötü haberlerimiz var," dedi Farder Coram ve uçan ruhlarla karşılaşmalarını anlattı.</p>

  <p>John Faa büyük başını salladıysa da onları paylamadı.</p>

  <p>"Nerde şimdi o yaratık?" diye sordu.</p>

  <p>Farder Coram yaprak tenekeyi çıkarıp masaya koydu. İçinden öyle bir öfkeli vızıldama geliyordu ki, tenekenin kendisi tahtanın üzerinde ağır ağır hareket ediyordu.</p>

  <p>"Bu kurgu mekanizmalı şeytanları duydum, ama hiç görmemiştim," dedi John Faa. "Hayatta ehlileştiremezsin, geri döndüremezsin, o kadarını biliyorum. Kurşun ağırlık koyup okyanusa atmanın da yararı yok, çünkü bir gün paslanır, şeytan da dışarı çıkar ve nerede olursa olsun dosdoğru çocuğa gider. Hayır, onu tutacağız ve gözümüzü dört açacağız."</p>

  <p>Lyra gemideki tek dişi olduğu için (John Faa uzun uzun düşündükten sonra kadınları almamaya karar vermişti), kendine ait bir kabini vardı. Büyük bir kabin değil, tabii; hatta bir ranzasıyla bir lombozu olan (kamara penceresinin doğru adı buydu) bir dolaptan biraz büyüktü. Lyra birkaç parça eşyasını ranzanın altındaki çekmeceye koydu ve İngiltere'nin gözden kayboluşunu izlemek için küpeşteye yaslanmak üzere heyecanla yukarı koştu, ama İngiltere'nin büyük kısmı, daha o oraya varmadan, siste kaybolmuştu bile.</p>

  <p>Ama aşağıda suyun hızla akışı, havadaki hareket, geminin karanlıkta cesurca parlayan ışıkları, motorun gümbürtüsü, tuz, balık ve kömür ruhunun kokusu da yeterince heyecanlıydı. Çok geçmeden, gemi Alman Okyanusu'nun koca dalgalarında sallanmaya başlayınca bu hislere yeni bir his daha katıldı. Birisi onu bir lokma yemek yesin diye aşağı çağırdığında, Lyra sandığı kadar aç olmadığını anladı; derken, yatmanın iyi bir fikir olacağına karar verdi, Pantalaimon'un hatırı için, çünkü zavallı yaratık kendini feci şekilde rahatsız hissediyordu.</p>

  <p>Lyra'nın Kuzey yolculuğu işte böyle başladı.</p>
</body>
</html>
