<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/ogz.css" rel="stylesheet" type="text/css" />
</head>

<body>
  <h2 class="sigil_not_in_toc" style="text-align: right"><b>3</b></h2>

  <h2 id="sigil_toc_id_4" style="text-align: right;"><b>Lyra'nın Jordan'ı</b></h2>

  <p>Jordan Koleji, Oxford'daki bütün kolejlerin en muhteşemi ve en zenginiydi. Muhtemelen en büyüğüydü de, ama kimse emin değildi bundan. Üç tane asimetrik avlu çevresinde gruplanmış olan binalar, çevresinde, Orta Çağ başlarından on sekizinci yüzyıl ortalarına kadar her dönemden binalar vardı. Bu durum önceden planlanmamıştı; kolej, parça parça büyümüş, geçmiş ve şimdi, her noktada üst üste binmişti. Nihai sonuç ise, karmakarışık ve bakımsız bir ihtişamdı. Bölümlerden biri daima yıkıldı yıkılacak halde olurdu ve beş kuşaktır aynı aile, Parslow'lar, Kolej tarafından duvarcı ve inşaat iskelecisi olarak tam gün istihdam edilirdi. Şimdiki Mr. Parslow zanaatını oğluna öğretiyordu; ikisi ve üç işçileri, Kütüphane'nin köşesine, ya da Şapel'in çatısına kurdukları iskeleye hamarat termitler gibi tırmanır, parlak yeni taş blokları, ışıl ışıl kurşun ruloları ya da kereste kirişleri yukarı çekerlerdi.</p>

  <p>Kolej'in İngiltere'nin her yerinde çiftlikleriyle mülkleri vardı. Derlerdi ki, Jordan arazisinden hiç çıkmadan Oxford'dan bir yönde Bristol'e, öbür yönde de Londra'ya kadar yürüyebilirmişsiniz. Krallığın her yanında Jordan'a kira ödeyen boya işlikleri ve tuğla ocakları, ormanları ve atom aracı fabrikaları vardı ve her üç ayda bir Hesap Günü, Muhasebeci ile memurları hepsini toplar, toplam miktarı Konsilyum'a bildirir ve Ziyafet için bir çift kuğu ısmarlardı. Paranın bir kısmı yeniden yatırım yapmak için bir kenara konurdu -Konsilyum kısa süre önce Manchester'de bir işhanı alınmasını onaylamıştı- geri kalanı da Âlimler'in mütevazi maaşlarını ve hizmetkarların (ve Parslowlar ile Kolej'e hizmet eden diğer on küsur zanaatkar ve esnafın) ücretlerini ödemekte, şarap mahzenini iyice dolu tutmakta, Melrose Avlusu'nun bir tarafını doldurup sığınak gibi bir yerin birkaç kat altına uzanan muazzam Kütüphane için kitap ve anbarograf almakta ve ille de Şapel'i donatmak için en son felsefi cihazları sağlamakta kullanılırdı.</p>

  <p>Şapel'i çağdaş halde tutmak önemliydi, çünkü Jordan Koleji'nin deneysel tanrıbilim merkezi olarak ne Avrupa'da, ne de Yeni Fransa'da rakibi vardı. Lyra, hiç değilse bu kadarını biliyordu. Kolej'in seçkinliğiyle iftihar ediyordu ve kanalda ya da balçık yataklarında oynadığı çeşitli sokak çocukları ve baldırı çıplaklara bu konuda böbürlenmeyi de severdi ve başka yerlerden gelen konuk âlimler ile seçkin profesörlere acıyan bir şekilde tepeden bakardı, çünkü ne de olsa Jordan'dan değildiler bu yüzden de Jordan'ın en mütevazı Öğretim Görevlisi'nden daha az şey biliyorlardı, zavallıcıklar.</p>

  <p>İş deneysel tanrıbilimin ne olduğuna gelince, Lyra'nın da bu konuda sokak çocuklarından daha fazla bir fikri yoktu. Bunun sihirle, yıldızlarla, gezegenlerin hareketleriyle, minicik madde zerrecikleriyle ilintili olduğu yolunda bir kanı geliştirmişti, ama aslında o da bir tahmindi sadece. Belki yıldızların da tıpkı insanlar gibi cinleri vardır ve deneysel tanrıbilim onlarla konuşmakla ilgilidir.</p>

  <p>Lyra, Vaiz'in azametli bir şekilde konuştuğunu, yıldız- cinlerinin söylediklerini dinlediğini, sonra da başını anlayışlı anlayışlı evet anlamında öne eğdiğini ya da esefle hayır anlamında salladığını hayal ederdi. Ama ikisinin arasında geçenleri hayalinde canlandıramazdı.</p>

  <p>Öyle aman aman ilgilendiği de yoktu zaten. Lyra birçok yönden bir barbardı. En çok sevdiği şey, can dostu olan mutfak uşağı Roger'la birlikte Kolej damlarına tırmanıp geçen Alimler'in başına erik çekirdekleri tükürmek ya da bir özel dersin yapıldığı bir pencerenin dışında baykuş gibi ötmek; dar sokaklarda koşturmak, pazardan elma çalmak ya da savaşmaktı. O Kolej meselelerinin yüzeyinin altında akan gizli siyaset akıntılarının nasıl farkında değilse, Âlimler de, Oxford'da bir çocuğun hayatını teşkil eden ittifaklar ve düşmanlıklar, kan davaları ve antlaşmalar yahnisini göremezdi. Çocuklar oynuyor: Ne hoş! Bundan daha masum ve sevimli ne olabilir?</p>

  <p>Oysa aslında Lyra ile yaşıtları ölümcül bir savaşın içindelerdi. Aynı anda süren birçok savaş vardı. Önce bir kolejin çocukları (genç hizmetkarlar, hizmetkarların çocukları ve Lyra), başka bir kolejinkilere savaş açardı.</p>

  <p>Lyra bir keresinde Gabriel Koleji'ndeki çocuklar tarafından yakalanmıştı, ama Roger ile arkadaşları Hugh Lovat ve Simon Parslow onu kurtarmak için oraya baskın yapmış, Koro Şefi'nin bahçesinden görünmeden ilerleyerek, kucak kucak, taş sertliğinde erik toplayıp onu kaçıranlara fırlatmışlardı. Yirmi dört kolej vardı ki bu sonsuz sayıda ittifak ve ihanet permütasyonuna olanak tanıyordu.</p>

  <p>Ama şehir çocukları bir kolejliye saldırınca, bu düşmanlık bir kenara bırakılırdı: o zaman bütün kolejler birleşir ve şehirlilerle savaşa girişilirdi. Bu rekabet yüzlerce yıllık bir rekabetti, pek köklü ve tatmin ediciydi.</p>

  <p>Ancak başka düşmanların tehdidi söz konusuysa, bu bile unutulurdu. Düşmanlardan biri, daimiydi: Balçık yataklarında yaşayan ve hem kolejlilerin, hem de şehirlilerin hor gördüğü tuğla yakıcıların çocukları. Önceki yıl Lyra ile bir kısım şehirli geçici bir ateşkes yaparak balçıkyataklarına saldırmış, tuğla yakıcıların çocuklarına ağır balçık topakları fırlatmış, yaptıkları çamurdan şatoyu devirmiş, daha sonra da onları yanıbaşında yaşadıkları yapışkan maddenin içinde bir o yana bir bu yana öyle çok yuvarlamışlardı ki sonunda galipler de, mağluplar da ciyak ciyak bağıran bir golem sürüsüne benzemişti.</p>

  <p>Diğer gedikli düşman mevsimlikti. Kanal teknelerinde yaşayan çingan aileleri, ilkbahar ve sonbahar panayırlarında gelir giderlerdi, tam dövüşmeliktiler. Özellikle şehrin Jericho denen kesimindeki demir atma yerlerine düzenli olarak dönen bir çingan ailesi vardı ki Lyra onlarla ilk kez taş atmayı becerdiği günden beri kapışıyordu. Oxford'a son gelişlerinde, o ve Roger, Jordan ve St. Michael Kolejleri'nden başka mutfak uşaklarıyla birlikte onlara pusu kurmuş, bütün aile onları kovalamak için dışarı çıkana kadar parlak renklere boyanmış dar teknelerine çamur atmıştı -o noktada da, Lyra'nın liderliğindeki yedek manga tekneye baskın yapmış, ipini çözüp kıyıdan uzaklaştırmış, kanaldan süzülerek bütün su trafiğini engellemesine yol açmış, bu arada Lyra'nın baskıncıları da tekneyi boydan boya tarayarak tıpayı aramıştı. Lyra bu tıpa meselesine cidden inanıyordu. Birliğini temin etmişti, eğer tıpayı çekerlerse tekne anında batacaktı; ama onu bulamamışlar, çinganlar onlara yetişince de tekneyi terk etmek zorunda kalmışlardı. Jericho'nun daracık yollarında sırılsıklam halde, zafer çığlıkları atarak kaçmışlardı.</p>

  <p>Lyra'nın dünyası, neşesi buydu işte. Esas olarak, yontulmamış, açgözlü küçük bir vahşiydi. Ama hayal meyal, bunun bütün dünyası olmadığını, bir kısmının da Jordan Koleji'nin ihtişamına ve örflerine ait olduğunu sezerdi hep. Hayatının bir yerlerinde, Lord Asriel'in temsil ettiği yüksek politika dünyası ile bir bağlantının bulunduğunu da. Bu bilgiyle tek yaptığı ise, kendine havalar verip diğer sokak çocuklarına caka satmaktı. Daha fazla bilgi edinmek asla aklının ucundan geçmemişti.</p>

  <p>Böylece, çocukluğunu yarı yabani bir kedi gibi geçirmişti. Yaşadığı tek değişiklik, Lord Asriel'in Koleje yaptığı düzensiz ziyaretlerdi. Böyle zengin ve güçlü bir amca, kendine pay çıkarmak için birebirdi, ama övünmenin faturası da en çevik Âlim tarafından yakalanıp, yıkanmak ve temiz bir elbise giydirilmek üzere Kahya Hanım'a getirilmekti; sonra da refakatçiler eşliğinde (ve pek çok tehdide maruz kalarak) Lord Asriel'le çay içmek için Kıdemliler Ortak Salonu'na götürülürdü. Bir kıdemli Âlim grubu da davet edilirdi. Roger tarafından görülecek diye ödü kopardı. Bir keresinde, böyle zamanlardan birinde Roger onu görmüş, kurdelalı ve pembe fırfırlı görüntüsüne kahkahalarla gülmüştü. Lyra ise ciyak ciyak bir sesle ona eşlik eden zavallı Âlim'i şoke eden bir dizi küfür savurmuş, sonra da Kıdemliler Ortak Salonu'nda bir koltuğa asi asi serilivermişti. Ancak Başkan ona sert bir sesle doğrulmasını söyleyince doğrulmuş, o zaman da onlara öyle bir öfkeyle bakmıştı ki, Vaiz bile gülmekten kendini alamamıştı.</p>

  <p>O sıkıntılı, resmi ziyaretlerde olup bitenler hiç değişmezdi. Çaydan sonra Başkan ile davet edilmiş olan diğer birkaç Âlim, Lyra ile amcasını yalnız bırakır, o da Lyra'dan, önünde ayağa dikilerek son ziyaretinden bu yana neler öğrendiğini anlatmasını isterdi. Kız geometri, Arapça, tarih ya da anabarolojiyi deşip ne çıkartırsa mırıl mırıl anlatırken, amcası bir ayak bileğini diğer dizinin üstüne atmış halde arkasına yaslanır, kelimeleri tükeninceye kadar esrarlı bir şekilde onu izlerdi.</p>

  <p>Geçen yıl, Kuzey seferine çıkmadan önce ona, "Peki harıl harıl ders çalışmadığın zaman nasıl vakit geçiriyorsun?" diye sormuştu.</p>

  <p>Lyra da, ağzının içinde, "Oynuyorum, " demişti. "Öyle Kolej'in çevresinde falan. Sadece... oynuyorum, işte."</p>

  <p>O da, "Ellerini göster bana, çocuk," demişti.</p>

  <p>Lyra o muayene etsin diye ellerini uzatmış, Lord Asriel de tırnaklarına bakmak için parmaklarını çevirmişti. Yanında cini, Sfenks gibi halıda yatıyor, bazen kuyruğunu savuruyor, gözlerini kırpmadan Lyra'ya bakıyordu.</p>

  <p>"Kirli," demişti Lord Asriel, onun ellerini iterek. "Burada senin yıkanmanı sağlamıyorlar mı?"</p>

  <p>"Evet. Ama Vaiz'in tırnakları da hep kirli. Hatta benimkinden bile kirli."</p>

  <p>"O, okumuş bir adam. Senin mazeretin ne?"</p>

  <p>"Ben yıkadıktan sonra kirlenmiş olmalı."</p>

  <p>"Nerede oynuyorsun da bu kadar kirleniyorsun?"</p>

  <p>Lyra ona kuşkuyla bakmıştı. Kimse açık açık söylememiş olsa bile, dama çıkmanın yasak olacağına dair bir his vardı içinde. Sonunda, "eski odalardan bazılarında," demişti.</p>

  <p>"Başka nerede?"</p>

  <p>"Balçıkyataklarında, bazen."</p>

  <p>"Başka?"</p>

  <p>"Jericho ile Port Meadow'da."</p>

  <p>"Hepsi bu mu?"</p>

  <p>"Evet."</p>

  <p>"Sen yalancının birisin. Daha dün seni damda gördüm."</p>

  <p>Lyra dudaklarını ısırmış ve bir şey dememişti. Amcası alaycı alaycı onu süzmüştü.</p>

  <p>"Demek damda da oynuyorsun," diye devam etmişti. "Kütüphane'ye gider misin hiç?"</p>

  <p>"Hayır, ama Kütüphanenin damında bir ekin kargası buldum."</p>

  <p>"Sahi mi? Onu yakaladın mı?"</p>

  <p>"Ayağını incitmişti. Ben onu öldürüp kızartacaktım, ama Roger iyileşmesine yardım etmeliyiz dedi. Biz de ona yemek artıklarıyla biraz şarap verdik, iyileşti, uçup gitti."</p>

  <p>"Roger da kimmiş?"</p>

  <p>"Arkadaşım. Mutfak uşağı."</p>

  <p>"Anlıyorum. Demek damın bir ucundan bir ucuna-"</p>

  <p>"Bir ucundan bir ucuna değil. Sheldon Binası'nın damına çıkamazsın, çünkü bir boşluğun üstünden, Hacı Kulesi'nden oraya sıçraman gerek. Oraya açılan bir aydınlık var ama benim boyum ona erişecek kadar uzun değil."</p>

  <p>"Demek, Sheldon Binası hariç, bütün damları dolaştın. Peki, ya yerin altı?"</p>

  <p>"Yerin altı mı?"</p>

  <p>"Yerin üstünde Kolej'in ne kadar çok bölümü varsa, bir o kadarı da yeraltında var. Henüz bunu keşfetmemiş olmana şaşırdım doğrusu. Neyse, birazdan gidiyorum. Yeterince sağlıklı görünüyorsun. Al bakalım."</p>

  <p>Elini cebine sokup bir avuç bozuk para çıkardı, sonra aralarından ona beş altın dolar verdi.</p>

  <p>"Sana teşekkür etmesini öğretmediler mi?" diye sordu.</p>

  <p>Kız, "Teşekkür ederim," dedi, ağzının içinde.</p>

  <p>"Başkan'ın sözünü dinliyor musun?"</p>

  <p>"Ah, evet."</p>

  <p>"Âlimler'e saygı gösteriyor musun?"</p>

  <p>"Evet."</p>

  <p>Lord Asriel'in cini usulca güldü. Çıkardığı ilk sesti, Lyra kıpkırmızı oldu.</p>

  <p>"Git de oyna öyleyse," dedi Lord Asriel.</p>

  <p>Lyra rahatlayarak döndü ve kapıya doğru koştu, neyse ki dönüp çabucak "Hoşçakalın" demeyi akıl etti.</p>

  <p>Lyra'nın hayatı, İstirahat Odası'na saklanmaya karar verip ilk kez Toz'un lafını duyduğu güne kadar böyle bir hayattı işte.</p>

  <p>Ve elbette Kütüphaneci, Başkan'a onun ilgilenmeyeceğini söylerken yanılıyordu. Artık ona Toz'dan söz edebilecek herkesi hevesle dinlerdi. Gelecek aylarda Toz hakkında daha pek çok şey duyacaktı, sonunda Toz hakkında dünyadaki herkesten daha fazla bilgiye sahip olacaktı. Ama bu arada, çevresinde o zengin Jordan hayatı sürüp gidiyordu.</p>

  <p>Ayrıca düşünecek başka bir şey de vardı. Birkaç haftadır sokaklarda bir söylenti alıp başını yürümüştü: kimini güldüren, ötekilerin susmasına yol açan bir söylenti, çünkü bazı insanlar hayaletlerle dalga geçerken, diğerleri onlardan korkar. Kimse niye olduğunu hayal bile edemese de, çocuklar yok olmaya başlamıştı.</p>

  <p>Şöyle olacaktı.</p>

  <p>İsis Nehri'nin oluşturduğu, yavaş yavaş giden tuğla mavnaları, asfalt tekneleri ve mısır tankerleriyle ağzına kadar dolu büyük su yolu boyunca doğuya gidin, Henley ile Maidenhead'i geçip Alman okyanusu gelgitinin ulaştığı Teddington'a gelin ve daha da aşağı inin: Mortlake'e varın, büyük sihirbaz Dr. Dee'nin evini geçin; zevk bahçelerinin gündüzleri çeşmeler ve bayraklarla, geceleri de ağaç lambaları ve havaifişeklerle pırıl pırıl uzandığı Faltkeshall'u da geçin; Kral'ın haftada bir devlet konseyini topladığı White Hail Sarayı'nı da geçin; sonra engin ve çamurlu su dolu fıçılara sürekli kurşun serpintisi akıtan Kurşun Kulesi'ni de geçin; daha da aşağı, artık geniş ve pis olan nehrin, büyük bir kavis çizerek güneye savrulduğu yere gelin.</p>

  <p>Buraya Kireçevi denir ve yok olacak çocuk da burada.</p>

  <p>Adı, Tony Makarios. Annesi onun dokuz yaşında olduğunu düşünüyor, ancak içkinin çürüttüğü zayıf bir hafızası var; yani çocuk sekiz ya da on yaşında da olabilir. Soyadı bir Yunanlı soyadı ama yaşı gibi bu da annesinin tahmini, çünkü Yunanlıdan çok Çinliye benziyor ve anne tarafından da İrlandalı, Skraeling ve Lascar kanı taşıyor. Tony pek zeki sayılmasa da, bazen annesine beceriksizce sarılıp yanaklarına yapışkan bir öpücük oturtmasına yol açan hantal bir sevecenliğe sahip. Zavallı kadının kafası, böyle bir şeyi kendisi başlatamayacak kadar karışık; ne var ki, ne olduğunu anladığı vakit yeterince sıcak bir şekilde ona karşılık veriyor.</p>

  <p>O sırada Tony, Pasta Sokağı'ndaki pazarda takılıyor. Karnı aç. Akşam inmek üzere, evde de yemek yiyemeyeceğini biliyor. Cebinde, beğendiği kıza bir mesaj götürdüğü için bir askerin ona verdiği bir şilin var, ama Tony bedavaya onca şey alınabilirken, bu parayı yiyecek alarak ziyan etmeye niyetli değil.</p>

  <p>Bu yüzden de, bir serçe olan küçük cini omuzunda, sağa sola bakınarak pazarda dolaşıyor; elden düşme elbise tezgahlarıyla niyet tezgahları, meyve satıcıları ve kızarmış balık satıcıları arasında; tam bir tezgah sahibi ile cini başka yere bakarlarken kısa bir cıvıltı duyuluyor ve Tony'nin eli aniden uzanıyor, bol gömleğinde bir elma ya da iki fındıkla ve en sonunda da sıcak bir börekle dönüyor.</p>

  <p>Tezgah sahibi durumu görüp bağırıyor, kedi cini de yerinden fırlıyor, ama Tony'nin serçesi havalanmış bile, kendisi de yolun yarısına varmış durumda. Lanetler ve hakaretler ona eşlik ediyor, çok uzağa varamıyorlar. St. Catherine Mabedi'nin basamaklarında koşmayı kesiyor, oracığa oturup dumanı tüten, hırpalanmış ödülünü çıkartıyor ve gömleğinde bir salça izi bırakıyor.</p>

  <p>Ve birisi onu gözlüyor. Tilki kürkünden kızıl-sarı uzun bir palto giymiş olan bir hanım, siyah saçları kürk bordürlü kukuletasının gölgesinde narin bir parıltıyla salınan güzel, genç bir hanım, Mabet'in girişinde, ondan beş altı basamak yukarıda duruyor. Belki de bir ayin bitiyor, çünkü arkasındaki kapı girişinden ışık geliyor, içeride bir org çalmıyor ve hanımın elinde de mücevherli bir dua kitabı var.</p>

  <p>Tony'nin bunlardan haberi yok. Yüzünü bir tatmin duygusuyla böreğe gömmüş, ayak parmaklan içe doğru kıvrılmış, çıplak ayaklarının tabanlarını birbirine yapıştırmış, oturmuş ısırıyor ve yutuyor, cini ise bir fare biçimini alıp bıyıklarına çeki düzen veriyor.</p>

  <p>Genç hanımın cini, tilki kürkünden mantonun yanından ortaya çıkıyor. Maymun biçiminde, ama sıradan bir maymun değil: tüyleri uzun, ipeksi, en koyu ve ışıltılısından altın rengi. Kıvrak hareketlerle ağır ağır basamaklardan iniyor, çocuğa yaklaşıyor, bir basamak yukarısında oturuyor.</p>

  <p>Fare bir şeyler sezip yeniden serçe oluyor, başını birazcık yana eğiyor ve taşta bir iki adım ileri sıçrıyor.</p>

  <p>Maymun serçeyi gözlüyor; serçe de maymunu.</p>

  <p>Maymun yavaşça uzanıyor. Küçük eli siyah, tırnakları kusursuz boynuzumsu pençeler, hareketi yumuşak ve davet edici. Serçe karşı koyamıyor. Daha, biraz daha ileri sıçrıyor, sonra da, küçük bir kanat çırpışıyla, maymunun eline konuyor.</p>

  <p>Maymun onu havaya kaldırıyor ve ona yakından bakıyor, sonra da ayağa kalkıp hızla insanına dönerken, serçe biçimindeki cini de yanında götürüyor. Hanım, mis gibi kokan başını eğip bir şeyler fısıldıyor.</p>

  <p>Ve bunun üzerine Tony de dönüyor. Elinde değil.</p>

  <p>Ağzı dolu dolu, yarı yarıya paniğe kapılmış, "Ratter!" diyor.</p>

  <p>Serçe cikliyor. Emniyette olmalı. Tony lokmasını yutup bakakalıyor.</p>

  <p>"Merhaba," diyor güzel hanım. "Adın ne senin?"</p>

  <p>"Tony."</p>

  <p>"Nerede oturuyorsun, Tony?"</p>

  <p>"Clarice Walk."</p>

  <p>"O börek neli?"</p>

  <p>"Etli."</p>

  <p>"Çikolatil sever misin?"</p>

  <p>"Evvet!"</p>

  <p>"Şu işe bak ki, bende tek başıma içebileceğimden daha fazla çikolatil var. Gelip de içmeme yardım eder misin?"</p>

  <p>Çoktan kayıptır artık. Daha kafası ağır çalışan cini maymunun eline zıpladığı anda kaybolmuştur. Güzel genç hanımın ve altın maymunun peşinden Danimarka sokağından aşağı iner, Celladın Rıhtımı'ndan geçer ve Kral George'un Basamaklarının altındaki yüksek bir deponun yanındaki küçük yeşil kapıya gelir. Kadın kapıya vurur, kapı açılır, içeri girerler, kapı kapanır. Tony artık asla dışarı çıkmayacaktır -hiç değilse bu kapıdan ve annesini bir daha asla görmeyecektir. Annesi ise, zavallı ayyaş şey oğlunun kaçtığını sanacak, onu her hatırladığında bunun kendi kabahati olduğunu düşünerek acılı kalbi parçalanacakmış gibi ağlayacaktır.</p>

  <p>Küçük Tony Makarios, altın maymunlu hanımın yakaladığı tek çocuk değildi. Deponun mahzeninde bir düzine başka çocuk buldu; en büyükleri aşağı yukarı on iki yaşında olan oğlanlar ve kızlar. Ancak, çoğunun geçmişi onunkine benzediği için, kaç yaşında olduklarından da pek emin değildiler.</p>

  <p>Tony'nin elbette ki fark etmediği şey ise, hepsinin ortak yanıydı. O ılık ve buharlı mahzendeki çocukların hiçbiri ergenlik yaşına erişmemişti.</p>

  <p>Kibar hanımefendi onu duvarın yanındaki bir sıraya oturttu, suskun bir hizmetçi kadın ise, demir sobanın üstündeki kulplu tencereden bir kupa çikolatil verdi. Tony, böreğinin geri kalanını yiyip sıcak ve tatlı içeceğini içerken, çevresinin pek de farkına varmadı, ama zaten çevre de onun pek farkında değildi. Bir tehdit oluşturamayacak kadar küçüktü, kurban olarak fazla tatmin vadetmeyecek kadar da vurdumduymazdı.</p>

  <p>Aşikar soruyu soran, bir başka çocuk oldu.</p>

  <p>"Hey, ham'fendi! Bizi niye buraya topladın?"</p>

  <p>Sert görünüşlü, üstdudağının tepesinde koyu renk çikolatil, cin niyetine de sıska kara bir sıçanı olan bir biçareydi. Hanımefendi kapının yanında ayakta durmuş, gemi kaptanı havasına sahip iriyarı bir adamla konuşuyordu ve çocuğa cevap vermek için dönerken, tıslayan nafta ışıkta öyle meleksi göründü ki, bütün çocuklar sustu.</p>

  <p>"Yardımınızı istiyoruz," dedi. "Bize yardım etmenin sizin için bir sakıncası yoktur, değil mi?"</p>

  <p>Kimse tek kelime edemedi. Hepsi gözlerini dikip baktılar, birden mahcup kesilmişlerdi. Hiç böyle bir hanım görmemişlerdi; öyle hoş, tatlı ve sevecendi ki, talihlerine inanamadıkları duygusuna kapıldılar. O onlardan ne isterse istesin, sırf biraz daha yanında kalabilmek için memnuniyetle yaparlardı.</p>

  <p>Onlara, bir seyahate çıkacaklarını söyledi. Karınları doyacaktı, sıcak giysiler giyeceklerdi, ailelerine emniyette olduklarını bildiren mesajlar göndermek isteyenler de gönderebilirdi. Kaptan Magnusson çok geçmeden onları gemisine alacaktı ve gelgit uygun olduğu zaman denize açılıp kuzeye doğru yola koyulacaklardı.</p>

  <p>Az sonra, ev niyetine nerede yaşıyorlarsa oraya mesaj göndermek isteyen birkaç çocuk güzel hanımın çevresinde oturuyor, o da onların söylediği birkaç satır lafı yazıp sayfanın altına beceriksizce bir X işareti çiziktirmelerini sağlıyor, sonra da kağıdı katlayıp mis kokulu bir zarfa koyuyor, ona söyledikleri adresi de zarfın üstüne yazıyordu. Tony annesine bir şeyler göndermek isterdi, ama okuyup okuyamayacağı konusunda gerçekçi bir fikre sahipti. Hanımın tilki kürkü kaplı kolunu çekiştirerek annesine nereye gittiğini falan söylerse sevineceğini fısıldadı, o da dediklerini duyabilmek için o zarif başını küçük vücuduna yaklaştırdı, sonra da oğlanın kafasını okşadı ve mesajını vermeyi vadetti.</p>

  <p>Sonra çocuklar vedalaşmak için kadının etrafında kümelendiler. Altın maymun hepsinin cinlerini okşadı, onlar da uğur getirsin diye ya da sanki hanımdan kuvvet ya da umut ya da iyilik almak ister gibi, tilki kürke dokundular. O da onlara veda etti, iskeledeki bir buharlı tekneye binmiş olan gözüpek kaptana emanet etti. Gökyüzü şimdi karanlıktı, nehir ise yükselip alçalan ışıklardan oluşan bir kitle. Hanım, iskelede durdu ve artık yüzlerini göremeyene kadar onlara el salladı.</p>

  <p>Sonra, altın maymun göğsüne sokulmuş halde, dönüp içeri girdi ve geldiği yerden çıkıp gitmeden önce, küçük mektup tomarını fırına attı.</p>

  <p>Gecekondulardan çocukları kandırıp götürmek kolaydı ama sonunda insanlar fark etti, polis de gönülsüz gönülsüz harekete geçmek zorunda kaldı. Bir süre daha başka cezbetme olayı meydana gelmedi. Ama bir söylenti doğmuştu, yavaş yavaş değişti, yayıldı ve önce Norwich'te, sonra Sheffield, en son da Manchester'da birkaç çocuk yok olunca, başka yerlerdeki yok olma vakalarını duymuş olan oralardaki insanlar, yeni kayıpları da hikayeye ekleyip onu büsbütün güçlendirdiler.</p>

  <p>Ve böylece çocukları kaçıran esrarengiz bir efsuncu grubuna dair efsane büyüdü. Kimileri grubun liderinin güzel bir hanım olduğunu söylerken, bazıları da kırmızı gözlü uzun boylu bir adam diyordu. Üçüncü bir hikaye de, kurbanları onu koyun gibi takip etsin diye gülüp şarkı söyleyen bir genç üzerineydi.</p>

  <p>Bu kayıp çocukları nerelere götürdüklerine gelince, hiçbir hikaye diğerlerine uymuyordu. Kimileri Cehennem'e diyordu, yeraltına, Periler Ülkesi'ne. Kimilerine göre, daha sonra sofraya konmak üzere semirtildikleri bir çiftliğe. Başkaları ise çocukların saklanıp, köle olarak zengin Tatarlar'a satıldıklarını söylüyorlardı... Vesaire.</p>

  <p>Herkesin üzerinde anlaşma halinde olduğu tek şey ise, bu görünmez çocuk hırsızlarının adıydı. Bir adları olmalıydı, yoksa onlardan söz edilemezdi, oysa onlardan konuşmak -hele evinizde ya da Jordan Koleji'nde emniyette ve rahat iseniz- pek lezzetli bir işti. Kimse neden olduğunu bilmeden onların üzerine yapışan isim ise,Hamhumlar oldu.</p>

  <p>"Geç vakte kadar dışarıda kalma, yoksa Hamhumlar'ın eline düşersin!"</p>

  <p>"Northampton'daki kuzenim, küçük oğlunu Hamhumlar'ın aldığı bir kadın tanıyormuş..."</p>

  <p>"Hamhumlar Stratford'a uğramışlar. Güneye geliyorlarmış diyorlar!"</p>

  <p>Ve kaçınılmaz olarak:</p>

  <p>"Hadi, çocuklar ve Hamhumlar oynayalım!"</p>

  <p>Yağmurlu bir öğle üzerinde ikisi tozlu tavanarasında yalnızken, Lyra, Jordan Koleji'nin Mutfak uşağı Roger'a işte böyle dedi. Roger zaten çoktan onun sadık kölesi olmuştu, dünyanın bir ucuna dek onun peşinden gelirdi.</p>

  <p>"Nasıl oynanıyor?"</p>

  <p>"Sen saklan, ben seni bulayım, ortadan kesip açayım, tamam mı, Hamhumlar'ın yaptığı gibi."</p>

  <p>"Ne yaptıklarını bilmiyorsun. Belki de hiç öyle yapmıyorlardır."</p>

  <p>"Onlardan korkuyorsun," dedi Lyra. "Belli oluyor."</p>

  <p>"Korkmuyorum işte. Onlara inanmıyorum ki."</p>

  <p>"Ben inanıyorum," dedi kız, kararlı bir şekilde. "Ama ben de korkmuyorum? Tıpkı amcamın Jordan'a son gelişinde yaptığını yaparım. Gördüm onu. İstirahat Odasındaydı, konuğun biri kibar davranmadı, amcam da ona bir baktı, adam oracıkta yere kapaklandı. Ağzı köpürdü."</p>

  <p>"Hiç de bile," dedi Roger, kuşkuyla. "Mutfakta hiç de böyle bir şey demediler. Hem zaten İstirahat Odası'na girmene izin yok ki."</p>

  <p>"Demezler tabii. Hizmetkarlara böyle şeyler söylemezler. Hem ben İstirahat Odası'na girdim, tamam mı? Üstelik amcam bunu hep yapıyor. Bir keresinde Tatarlar yakalanınca onlara da yapmış. Onu bağlamışlar, bağırsaklarını deşeceklermiş ama ilk adam elinde bıçakla gelince, amcam ona bir bakmış, adam pat diye düşüp ölmüş. Sonra bir tane daha gelmiş, ona da aynını yapmış, sonunda bir tanecik kalmış. Amcam demiş ki, bağlarımı çözersen seni öldürmem demiş, o da çözmüş, ama amcam gene de öldürmüş, ders olsun diye."</p>

  <p>Roger bu hikayeye Hamhumlar kadar bile inanamadı, ama ziyan edilmeyecek kadar iyi bir hikayeydi, onlar da, köpük niyetine şerbet sosu kullanarak sırayla bir Lord Asriel, bir de giderek sayıları azalan Tatarlar oldular.</p>

  <p>Ancak, bu oyalanmadan öte bir şey değildi ve Lyra hâlâ Hamhum oynamaya niyetliydi. Roger'ı aşağı, şarap mahzenlerine gitmek için kandırdı, Kahya'nın yedek anahtarlarıyla içeri girdiler. Kolej'in Tokay ve Canary şaraplarının, Burgundy'sinin ve brantwijn'inin, yılların örümcek ağları altında yattığı büyük mahzenlerden birlikte sürünerek geçtiler. Çevrelerinde, on ağaç kadar kalın sütunların desteklediği kadim taş kemerler yükseliyordu, ayaklarının altında çarpık kaldırım taşları vardı ve her taraflarında raf raf, kat kat şişelerle fıçılar sıralanmıştı. Büyüleyiciydi. Hamhumlar'ı yeniden unutan iki çocuk, titreyen parmaklarında bir mumla bodrumu baştanbaşa ayak parmaklarının ucunda gezip, her karanlık köşeye göz atarken, Lyra'nın kafasında tek bir soru giderek daha da acil bir hal alıyordu; acaba şarabın tadı neye benziyordu?</p>

  <p>Bunu cevaplamanın kolay bir yolu vardı. Lyra -Roger'ın hararetle karşı çıkmasına rağmen- bulabildiği en eski, en büklüm büklüm, en yeşil şişeyi aldı ve elinde mantarı çıkaracak bir şey olmadığı için, boynundan kırdı. En uzaktaki köşeye sinerek, baş döndürücü koyu kırmızı içkiyi yudumlarken, ne zaman sarhoş olacaklarını ve sarhoş olduklarını nasıl anlayacaklarını merak ettiler. Lyra şarabın tadından pek hoşlanmadı, ama bütün bunların ne kadar gösterişli ve karmaşık olduğunu kabul etti. En komiği, gittikçe daha da çok sersemliyora benzeyen cinlerini gözlemekti; oldukları yerde yıkılıyorlar, anlamsız anlamsız kıkırdıyorlar, biçim değiştirip kanatlı ürkütücü yaratıklar haline geliyorlar ve birbirlerinden daha çirkin olmaya çalışıyorlardı.</p>

  <p>Sonunda, neredeyse aynı anda, çocuklar sarhoş olmanın nasıl bir şey olduğunu keşfetti.</p>

  <p>"Bunu yapmayı seviyorlar mı sahiden?" dedi Roger bol miktarda kustuktan sonra soluk soluğa.</p>

  <p>"Evet," dedi, aynı durumdaki Lyra. Sonra, inatçı inatçı, "Ayrıca ben de seviyorum," diye ekledi.</p>

  <p>Lyra bu olaydan, Hamhum oynamanın insanı ilginç yerlere götürdüğü dışında bir şey öğrenmedi. Amcasının son konuşmalarında dediklerini hatırladı ve yeraltını keşfe koyuldu, çünkü yer üstünde olan, bütünün sadece küçük bir parçasıydı. Kök sistemi dönümler boyunca uzanan muazzam bir mantar gibi, Jordan (ki toprağın üstünde, bir yanda St. Michael Koleji, bir yanda Gabriel Koleji, arkada da Üniversite Kütüphanesi ile yer için mücadele ediyordu. Ortaçağ sıralarında yeraltına yayılmaya başlamıştı. Tüneller, bacalar, mahzenler, kilerler, merdivenler, Jordan'ın ve birkaç yüz metreye kadar civarındaki toprağın içini öyle bir boşaltmıştı ki, yerin altında da neredeyse üstündeki kadar hava vardı. Jordan Koleji, bir tür taş köpüğü üzerinde duruyordu.</p>

  <p>Ve şimdi de Lyra burayı keşfetmenin tadına vardığı için her zamanki uğrak noktasını, Kolej damlarının oluşturduğu kesintili Alpler'i terk ederek Roger'la birlikte bu yeni altdünyaya balıklama dalmıştı. Hamhum oynamaktan, onları avlamaya geçmişti. Sonuçta onların, toprağın altında gözlerden uzak dolaştıklarından daha akla yakın ne olabilirdi?</p>

  <p>Böylece bir gün Roger'la ikisi Küçük Mabet'in altında bulunan, ölülerin gömüldüğü mahzenin yolunu tuttular.</p>

  <p>Nice Başkan burada gömülüydü, her biri taş duvarlardaki oyuklara konmuş kurşun bordürlü meşe tabutlarında yatıyordu. Her bölümün üstündeki taş tablette adları yazılıydı:</p>

  <p style="text-align: center">Simon Le Clerc, Başkan 1765-1789 Cerebaton</p>

  <p style="text-align: center">Requiscant in pace*</p>

  <p style="text-align: center;">*(Huzur içinde yatan)</p>

  <p>"Bu da ne demek?" diye sordu Roger.</p>

  <p>"İlk kısmı adı, son kısmı da Romaca. Aradaki tarihler, ne zaman Başkanlık yaptığını gösteriyor. Öbürü de cininin adı olmalı."</p>

  <p>Sessiz mahzende ilerleyerek, birkaç yazıtın daha harflerinin izini sürdüler.</p>

  <p style="text-align: center"></p>

  <p style="text-align: center">Francis Lyall, Başkan 1748-1765 Zohariel</p>

  <p style="text-align: center">Reauiscant in pace</p>

  <p style="text-align: center"></p>

  <p style="text-align: center">İgnatius Cole, Başkan 1745-1748 Musca</p>

  <p style="text-align: center">Reauiscant in pace</p>

  <p>Her tabutun üzerinde, farklı bir yaratığın resmini taşıyan pirinçten bir plakanın bulunması, Lyra'nın ilgisini çekti: biri bir basiliskti, biri güzel bir hanım, biri bir yılan biri bir maymun. Bunların ölen adamın cinlerinin suretleri olduğunu anladı. Çocuklar yetişkin olunca cinleri de değişme gücünü yitiriyordu ve bir biçime bürünüp, onu hep muhafaza ediyorlardı.</p>

  <p>"Bu tabutların içinde iskeletler var!" diye fısıldadı Roger.</p>

  <p>"Yavaş yavaş çürüyen et," diye fısıldadı Lyra. "Ve göz deliklerinde de solucanlarla kurtlar kıvır kıvır kıvrılıyor."</p>

  <p>"Orada hayaletler de vardır," dedi Roger, zevkle titreyerek.</p>

  <p>İlk gömütün ardında iki yanında taş rafların sıralı olduğu bir geçit buldular. Her raf kare bölümlere ayrılmıştı ve her bölümde bir kafatası duruyordu.</p>

  <p>Roger'ın cini, kuyruğunu bacaklarının arasına sıkıştırarak ona dayanıp titredi ve küçük, usul bir inleme koyuverdi.</p>

  <p>"Hişşt," dedi Roger.</p>

  <p>Lyra Pantalaimon'u göremiyordu, ama onun güve biçiminde omuzuna konmuş olduğunu ve büyük bir ihtimalle onun da titrediğini biliyordu.</p>

  <p>Elini uzatıp en yakındaki kafatasını yavaşça dinlenme yerinden aldı.</p>

  <p>"Ne yapıyorsun?" dedi Roger. "Onlara dokunmak olmaz."</p>

  <p>Kız ona hiç aldırmadan kafatasını elinde evirip çevirdi. Birden kafatasının dibindeki delikten bir şey düştü parmaklarının arasından geçti ve zemine vurunca çınladı. Lyra şaşkınlıktan az daha elindeki kafatasını da düşürüyordu.</p>

  <p>"Bozuk para!" dedi Roger, yoklayarak. "Bir hazine olabilir!"</p>

  <p>Parayı kaldırıp mum ışığına tuttu, ikisi de gözleri faltaşı gibi açılmış, baktılar. Bozuk para değildi, üzerinde bir kedi biçiminde kabaca yapılmış bir kabartmanın bulunduğu küçük bir bronz diskti.</p>

  <p>"Tabuttakiler gibi," dedi Lyra. "Bu onun cini. Öyle olmalı."</p>

  <p>Roger tedirgin tedirgin, "Yerine koysan iyi olur," dedi, Lyra da kafatasını tersine çevirdi, diski yeniden ebedi istirahat yerine bıraktı, sonra da kafatasını rafa koydu. Bütün diğer kafataslarında da sahibinin ölümde bile yakınında bulunan yaşam boyu arkadaşlarını gösteren cin- paralar olduğunu gördüler.</p>

  <p>"Sence bunlar sağken kimmiş?" diye sordu Lyra. "Herhalde âlimlerdir. Sadece Başkanlar'ın tabutu var. Herhalde yüzyıllar boyunca öyle çok Âlim vardı ki, hepsini gömecek yer bulamadılar, kafalarını kesip sakladılar. Eh, bu da en önemli parçaları zaten."</p>

  <p>Hamhum bulamadılar ama Küçük Mabet'in altındaki yeraltı mezarlığı Lyra ve Roger'ı günlerce meşgul etti.</p>

  <p>Lyra bir seferinde, kafataslarındaki paraları değiştirip onlara yanlış cinler vererek ölü Alimler'den bazılarına oyun oynamaya kalktı. Pantalaimon bunun üzerine öyle rahatsız oldu ki, yarasaya dönüştü ve tiz çığlıklar atıp kanatlarını Lyra'nın yüzüne çırparak bir aşağı bir yukarı uçup durdu. Ne var ki, Lyra hiç aldırmadı: ziyan edilemeyecek kadar iyi bir şakaydı çünkü. Ama sonradan bedelini ödedi. On İkinci Merdiven'in tepesindeki dar odasında yatarken, bir gece-hartlağı tarafından ziyaret edildi ve yatağının yanında durmuş kemikli parmaklarıyla onu işaret eden, kukuletalarını açarak başlarının olması gereken yerdeki kanayan ense köklerini gösteren üç cüppeli şekli görünce haykırarak uyandı. Ancak Pantalaimon bir aslana dönüşüp onlara kükreyince geri çekildiler; kaskatı duvarın içine doğru çekildiler, önce sadece kolları kaldı, sonra boynuzumsu sarı-gri elleri, en sonunda da seğiren parmakları, sonra da hiçbir şey. Lyra sabah ilk iş olarak telaşla yeraltı mezarlığına koştu ve kafataslarına "Özür dilerim! Özür dilerim!" diye fısıldayarak cin-paraları doğru yerlerine koydu.</p>

  <p>Yeraltı mezarlığı, şarap mahzenlerinden çok daha büyüktü, ama onun da bir sınırı vardı. Lyra ve Roger her köşesini araştırıp burada Hamhum bulamayacaklarından emin olunca, dikkatlerini başka yere çevirdiler -ama ondan önce Şefaatçi tarafından mahzendeki mezardan çıkarken yakalanıp Küçük Mabet'e çağrıldılar.</p>

  <p>Şefaatçi, Peder Heyst adında tombul, yaşlıca bir adamdı. Bütün Kolej ayinlerini yönetmek, vaaz verip dua etmek, itirafları dinlemek onun işiydi. Lyra daha küçükken onun ruhsal huzuruyla ilgilenmiş ama kızın sinsi kayıtsızlığı ve samimiyetten uzak pişmanlıkları yüzünden kafası karışmıştı. Onun ruhsal açıdan ümit vaat etmediği kararına varmıştı.</p>

  <p>Lyra ile Roger, Şefaatçi'nin seslendiğini duydukları zaman istemeye istemeye dönüp ayaklarını sürüyerek küf kokulu, loş Küçük Mabet'e girdiler. Azizlerin suretlerinin önünde, yer yer mumların alevi titreşiyordu; birtakım onarımların yapıldığı org balkonundan hafif ve uzaktan uzaktan bir takırtı geliyordu; bir hizmetkar pirinç kürsüyü parlatıyordu. Peder Heyst, cüppelerin saklandığı yerin kapısından onları el işaretiyle çağırdı.</p>

  <p>"Neredeydiniz?" dedi onlara. "Sizi iki üç kez buraya girerken gördüm. Ne işler çeviriyorsunuz?"</p>

  <p>Sesinin suçlar gibi bir tonu yoktu. Sahiden ilgilenmiş gibiydi. Omuzuna tünemiş cini onlara doğru bir kertenkele dili uzatıp çekiverdi.</p>

  <p>Lyra, "Aşağıdaki yeraltı mezarlığına bakmak istedik," dedi.</p>

  <p>"Ne için?"</p>

  <p>"Tabut... tabutlar. Bütün tabutları görmek istedik."</p>

  <p>"Niye ama?"</p>

  <p>Kız omuzunu silkti. Sıkıştırıldığı zaman hep böyle yapardı.</p>

  <p>"Ya sen," dedi Şefaatçi, Roger'a dönerek. Roger'ın cini, onu yatıştırmak için endişeyle terrier kuyruğunu salladı. "Adın ne senin?"</p>

  <p>"Roger, Peder."</p>

  <p>"Hizmetkarsan eğer, nerede çalışıyorsun?"</p>

  <p>"Mutfakta, Peder."</p>

  <p>"Şimdi orada olman gerekmiyor mu?"</p>

  <p>"Evet, Peder."</p>

  <p>"Hadi öyleyse, marş marş."</p>

  <p>Roger arkasını dönüp koştu. Lyra ayağını zeminde bir yandan bir yana sürüdü.</p>

  <p>"Sana gelince, Lyra," dedi Peder Heyst, "Küçük Mabet'te neler olduğuyla ilgilenmene memnunum. Çevrende bunca tarih olduğu için talihli bir çocuksun."</p>

  <p>"Hımm," dedi Lyra.</p>

  <p>"Ama arkadaş seçimin beni düşündürüyor. Yalnız bir çocuk musun?"</p>

  <p>"Hayır."</p>

  <p>"Öbür... öbür çocuklarla birlikte olmayı özlüyor musun?"</p>

  <p>"Hayır."</p>

  <p>"Mutfak uşağı Roger'ı kastetmiyorum. Senin gibi çocuklardan söz ediyorum. Soylu çocuklar. Öyle birkaç arkadaşın olsun ister misin?"</p>

  <p>"Hayır."</p>

  <p>"Ama ya başka kızlar... "</p>

  <p>"Hayır."</p>

  <p>"Anlıyorsun ya, hiçbirimiz senin olağan çocukluk zevkleri ve eğlencelerinden mahrum kalmanı istemeyiz. Bazen kendi kendime burada yaşlı Âlimlerle birlikte yalnız bir hayatın olsa gerek diye düşünüyorum Lyra. Öyle mi hissediyorsun?"</p>

  <p>"Hayır."</p>

  <p>Peder birbirine geçmiş parmaklarının üzerinden başparmaklarını bir araya getirdi, bu inatçı çocuğa soracak başka bir şey aklına gelmiyordu.</p>

  <p>Sonunda, "Eğer seni üzen bir şey olursa," dedi, "biliyorsun ki gelip bana anlatabilirsin. Umarım bana daima gelebileceğinin farkındasındır."</p>

  <p>"Evet," dedi Lyra.</p>

  <p>"Dualarını ediyor musun?"</p>

  <p>"Evet."</p>

  <p>"Aferin sana. Hadi, koş bakalım şimdi."</p>

  <p>Lyra, rahat bir nefes koyuverdiğini güç bela gizleyerek dönüp gitti.</p>

  <p>Yeraltında Hamhumlar'ı bulamayınca da, yeniden kendini sokaklara attı. Orada kendini evinde hissediyordu.</p>

  <p>Sonra, tam onlara karşı ilgisini kaybetmişken, Hamhumlar Oxford'da ortaya çıktı.</p>

  <p>Lyra onların geldiğini ilk kez, tanıdığı bir çingan ailesinin küçük oğlu kaybolunca duydu.</p>

  <p>At panayırı sıralarındaydı ve kanal, dar tekneler ve geniş kıçlı gemiler, tüccarlar ve seyyahlarla doluydu; Jericho limanı boyunca uzanan rıhtımlar, ışıldayan koşumlarla pırıl pırıldı ve ortalığa nalların ve pazarlık edenlerin gürültüsü hakimdi. Lyra At Panayırı'nı hep sevmişti. İyi göz kulak olunmamış bir ata gizlice binme şansının yanı sıra, savaş çıkarmak için de sonsuz fırsatlar mevcuttu.</p>

  <p>Ve bu yıl muhteşem bir planı vardı. Bir yıl önce dar tekneyi ele geçirmelerinin verdiği ilhamla, bu sefer kapı dışarı edilmeden önce gerçek bir seyahat gerçekleştirmeye niyetliydi. O ve Kolej mutfağındaki kafadarları Abingdon'a kadar gidebilirlerse eğer, ortalığın altını üstüne getirebilirlerdi...</p>

  <p>Ama bu yıl savaş olmayacaktı. Onun yerine başka bir şey oldu. Lyra Port Meadow'daki tersanenin kıyısında, sabah güneşinin ışığında iki sokak çocuğuyla bir defalık Roger'sız (yağlı yerleri silmekle görevlendirilmişti), yanında Hugh Lovat ve Simon Parslow ile aylak aylak gezinip, çalıntı bir sigarayı elden ele geçirir ve dumanı fiyakayla üflerken, tanıdığı bir sesin haykırdığını duydu. "Peki, ne yaptın ona, seni kıçı kırık salak!"</p>

  <p>Heybetli bir sesti, bir kadının sesi, ama pirinç ve deriden akciğerleri olan bir kadının. Lyra hemen gözleriyle onu aradı, çünkü bu Lyra'yı iki kere başını döndürecek şiddetle tokatlayan, ama üç kere de ona sıcak zencefilli çörek veren, ailesi teknelerinin ihtişamı ve görkemiyle ünlü Ma Costa'nın sesiydi. Costa'lar çinganların prensleriydi ve Lyra Ma Costa'ya içten bir hayranlık duyardı ama bir süre daha ona karşı ihtiyatlı olmaya niyetliydi, çünkü kaçırdığı tekne onların teknesiydi.</p>

  <p>Lyra'nın velet arkadaşlarından biri şamatayı duyunca otomatikman yerden bir taş kaptı ama Lyra, "Koy onu yere," dedi. "Tepesi atmış. Omurganı incecik bir dal gibi kırıverir, karışmam."</p>

  <p>Aslında Ma Costa kızgından çok endişeli görünüyordu. Konuştuğu adam, bir at taciri, omuzlarını silkiyor ve ellerini iki yana açıyordu.</p>

  <p>"Bilmem ki," diyordu, "Bir burdaydı, bir yok oldu. Görmedim ki nereye gittiğini..."</p>

  <p>"Sana yardım ediyordu! O kör olası atlarını tutuyordu!"</p>

  <p>"Eh, öyleyse orda durmalıydı, değil mi ya? Tam işin orta yerinde kaçıp gitsin-"</p>

  <p>Lafını tamamlayamadı, çünkü Ma Costa kafasının yan tarafına sıkı bir darbe indirdi ve ardından da onu öyle bir küfür ve tokat bombardımanına tuttu ki adam feryadı bastı ve dönüp kaçtı. Yakındaki diğer at cambazları dalga geçtiler, ürkek bir tay korkuyla şaha kalktı.</p>

  <p>Lyra, olanları ağzı açık seyreden bir çingan çocuğa, "Neler oluyor?" diye sordu. "Niye kızmış?"</p>

  <p>"Oğlu," dedi çocuk. "Billy. Herhalde Hamhumlar aldı diye düşünüyor. Almışlardır da, ha. Ben onu hiç görmedim, ta-"</p>

  <p>"Hamhumlar mı? Oxford'a mı geldiler yani?"</p>

  <p>Çingan çocuk dönüp, Ma Costa'yı seyreden arkadaşlarına seslendi.</p>

  <p>"Neler olduğunu bilmiyor! Hamhumlar'ın burada olduğunu bilmiyor!"</p>

  <p>Beş altı çocuk, yüzlerinde hor gören ifadelerle ona döndü, bir kavganın başlama işaretini görür görmez tanıyan Lyra da sigarasını yere attı. Herkesin cini birden savaşkan bir hal aldı: her çocuğa dişler ya da pençeler ya da diken diken olmuş kürkler eşlik ediyordu. Bu çingan cinlerinin kısıtlı hayal güçlerini küçük gören Pantalaimon ise, büyük bir tazı boyunda bir ejderha oldu.</p>

  <p>Ama daha onlar savaşa katılamadan Ma Costa'nın ta kendisi badi badi yürüyerek geldi, iki çinganı bir şaplakta kenara savurdu ve ödüllü müsabakaya çıkacak bir dövüşçü gibi Lyra'nın karşısına dikildi.</p>

  <p>"Gördün mü onu?" diye sordu Lyra'ya. "Billy'yi gördün mü?"</p>

  <p>"Hayır," dedi Lyra. "Şimdi geldik. Aylar var ki Billy'yi görmedim."</p>

  <p>Ma Costa'nın bir şahin olan cini onun başının üstündeki aydınlık havada dönenip duruyor, öfkeli sarı gözlerini hiç kırpmaksızın bir orayı bir burayı süzüyordu. Lyra korkmuştu. Kimse birkaç saatliğine bir çocuk kayboldu diye kaygılanmazdı, hele bir çingan çocuğu: herkesin birbirine sıkı sıkıya bağlı olduğu çingan tekne-dünyasında bütün çocuklar kıymetliydi, pek çok sevilirlerdi ve bir anne eğer çocuğu kendi gözünün önünde değilse, onu içgüdüsel olarak koruyacak başka birinin gözü önünde olduğunu bilirdi.</p>

  <p>Ama işte çinganların kraliçesi Ma Costa, bir çocuk kayboldu diye dehşete kapılmıştı. Neler oluyordu?</p>

  <p>Ma Costa küçük çocuk grubunun üstünden yarı kör halde baktı, döndü ve çocuğu için feryat ederek rıhtımdaki kalabalığın arasından sendeleye sendeleye uzaklaştı. Çocuklar hemen dönüp birbirlerine baktılar, onun kederi karşısında dövüşmeyi bir yana bırakmışlardı.</p>

  <p>Lyra'nın arkadaşlarından biri, Simon Parslow, "Bu Hamhumlar ne ki?" dedi.</p>

  <p>İlk çingan çocuk, "Bilirsin sen," dedi. "Memleketin her yerinde çocukları çalıp duruyorlar. Korsan onlar-"</p>

  <p>"Korsan değiller işte," diye düzeltti bir başka çingan. "Onlar yamyom. Onun için adları Hamhum olmuş."</p>

  <p>Lyra'nın diğer arkadaşı, St. Michael'den mutfak uşağı Hugh Lovat, " Yiyorlar mı çocukları?" dedi.</p>

  <p>"Kimse bilmiyor," diye cevap verdi ilk çingan. "Onları alıp götürüyorlar, çocuklar da bir daha görünmüyor."</p>

  <p>"Bunu hepimiz biliyoruz," dedi Lyra. "Aylardır çocuklar ve Hamhum oynuyoruz, sizden önce başlamışızdır, her iddiasına varım. Ama yine her iddiasına varım ki, kimse onları görmemiştir."</p>

  <p>"Gördüler," dedi bir çocuk.</p>

  <p>"Kim gördü, öyleyse?" diye bastırdı Lyra. "Sen gördün mü? Sadece bir kişi olmadıklarını nereden biliyorsun?"</p>

  <p>Bir çingan kız, "Charlie onları Banbury'de görmüş," dedi. "Başka bir adam küçük oğlunu bahçeden alırken, gelip çocuğun annesiyle konuşmuşlar."</p>

  <p>"Yaa," diye cikledi Charlie. Çingan bir oğlandı. "Ben yaptıklarını gördüm!"</p>

  <p>"Neye benziyorlardı?" diye sordu Lyra.</p>

  <p>"Şey... doğru dürüst görmedim ki aslında," dedi Charlie. "Ama kamyonlarını gördüm," diye ekledi. "Beyaz bir kamyonla geliyorlar. Küçük oğlanı kamyona koydular, hemencecik gittiler."</p>

  <p>"İyi ama onlara niye Hamhum diyorlar?" diye sordu Lyra.</p>

  <p>İlk çingan oğlan, "Onları yiyorlar da ondan," dedi. "Northampton'da biri söyledi bize. Oraya da gitmişler, falan. Northampton'daki bu kız, -erkek kardeşini almışlar-, dedi ki onu alan adamlar yiyeceğiz demiş. Herkes bilir bunu. Hamhumluyu veriyorlar."</p>

  <p>Yakında duran bir çingan kız avaz avaz ağlamaya başladı.</p>

  <p>"Billy'nin kuzeni," dedi Charlie.</p>

  <p>Lyra, "Billy'yi en son kim gördü?" diye sordu.</p>

  <p>Beş altı ses, "Ben," dedi. "Onu Johnny Fiorelli'nin ihtiyar atını tutarken gördüm -onu elma şekercisinin yanında gördüm- onu vinçte sallanırken gördüm-"</p>

  <p>Lyra söylenenleri sıraya koyunca, Billy'nin en geç iki saat önce görülmüş olduğunu anladı.</p>

  <p>"Yani," dedi, "Hamhumlar bu son iki saatte buraya geldi demek... "</p>

  <p>Hepsi etraflarına baktı, sıcak güneş, kalabalık rıhtım, katran ve atlar ve duman-yaprağının aşina kokularına rağmen titriyorlardı. Mesele hiçbirinin bu Hamhumlar'ın neye benzediğini bilmeyişinden kaynaklanıyordu.</p>

  <p>Lyra'nın, artık kolejlisiyle, çinganıyla hepsi onun hükmü altına girmiş olan dehşete düşmüş topluluğa belirttiği gibi, herkes Hamhum olabilirdi.</p>

  <p>"Sıradan insanlara benzemek zorundalar, yoksa hemen görülürler," diye açıkladı. "Ancak geceleri gelseler, her şeye benzeyebilirlerdi. Ama gündüz geliyorlarsa, sıradan görünmek zorundalar. Yani bu insanların herhangi birisi Hamhum olabilir... "</p>

  <p>"Değiller işte," dedi bir çingan, tereddütle. "Hepsini tanıyorum onların."</p>

  <p>"Peki, bunlar değil, ama başka herkes olabilir," dedi Lyra. "Hadi gidip onları arayalım! Ve beyaz kamyonlarını!"</p>

  <p>Bu da bir kaynaşmaya yol açtı. Başka arayıcılar da çok geçmeden ilklerine katıldı. Çok geçmeden otuz ya da daha fazla çingan çocuğu rıhtımların bir ucundan bir ucuna koşturuyor, ahırlara girip çıkıyor, tersanedeki vinçlerle maçunalara tırmanıyor, geniş çayırdaki çitin üzerinden atlıyor, yeşil su üstündeki açılır kapanır eski köprüde on beş kişi birden sallanıyor ve Jericho'nun dar sokaklarında, küçük tuğladan teraslı evlerle Kemyacı Aziz Barnabas'ın kare kuleli büyük mabedi arasında deli gibi koşuyorlardı. Yarısı ne aradığını bilmiyordu, bunu sadece bir şaka sanıyordu, ama Lyra'ya yakın olanlar dar bir geçitte ilerleyen biri ya da Mabet'in loşluğu içinde yalnız biri gözlerine çarptı mı, gerçek bir korku ve kaygı hissediyordu: bu bir Hamhum muydu yoksa?</p>

  <p>Oysa değildi elbette. Sonunda, en ufak bir başarıya ulaşamayınca ve Billy'nin gerçekten kayboluşunun gölgesi hepsinin üstüne çökünce, işin eğlenceli yanı silinip gitti. Lyra ile diğer iki kolejli çocuk ikindi yemeği vakti Jericho'dan ayrılırken, çinganların, Costalar'ın teknesinin demirlediği iskelede toplandığını gördüler. Kadınların bir kısmı yüksek sesle ağlıyordu, erkekler ise öfkeli gruplar halinde duruyorlar, çileden çıkmış cinleri sinirle havaya yükseliyor ya da gölgelere hırlıyordu.</p>

  <p>Lyra, ikisi Jordan'ın büyük lojmanının eşiğinden içeri girerken, Simon Parslow'a, "Bahse girerim o Hamhumlar buraya gelmeye cesaret edemez," dedi.</p>

  <p>"Hayır," dedi Simon, tereddütle. "Ama Pazar'dan da bir çocuk kaybolduğunu biliyorum."</p>

  <p>"Kim?" dedi Lyra. Pazar çocuklarının çoğunu tanırdı ama bunu duymamıştı.</p>

  <p>"Jessie Reynolds, eğercinin dışında. Dün kapanma saatinde orada değilmiş ve sadece babasının çayı için bir parça balık almaya gitmiş. Hiç geri dönmemiş, kimse de onu görmemiş. Bütün pazarı, her yeri aramışlar."</p>

  <p>"Bunu hiç duymadım!" dedi Lyra, kızgın bir sesle. Tebaasının ona her şeyi derhal söylememesini onlar hesabına içler acısı bir kabahat sayardı.</p>

  <p>"Eh, daha dün oldu da ondan. Belki şimdiye kadar gelmiştir."</p>

  <p>"Soracağım," dedi Lyra ve Lojman'dan ayrılmak üzere arkasını döndü.</p>

  <p>Ama henüz kapıdan çıkmamıştı ki, Kapıcı ona seslendi.</p>

  <p>"Buraya bak, Lyra! Bu akşam tekrar dışarı çıkmayacaksın. Başkan'ın emri."</p>

  <p>"Niyeymiş?"</p>

  <p>"Bilmiyorum, Başkan'ın emri. Diyor ki gelirsen, içeride kalacakmışsın."</p>

  <p>"Yakala beni öyleyse," dedi Lyra ve ihtiyar adam daha kapısından ayrılamadan ok gibi fırladı.</p>

  <p>Dar sokaktan koşup kamyonetlerin kapalı pazar için malları boşalttıkları çıkmaz sokağa gitti. Kapanma zamanı olduğu için o anda az kamyonet vardı, ama bir öbek genç, St. Michael Koleji'nin yüksek taş duvarının karşısındaki merkezi kapıda durmuş, sigara içiyor ve konuşuyorlardı. Lyra içlerinden birini tanıyordu, duyduğu herkesten daha uzağa tükürebildiği için hayran olduğu on altı yaşında bir çocuk. Gitti, alçakgönüllü bir şekilde onu fark etmesini bekledi.</p>

  <p>"Evet? Derdin ne?" diye sordu çocuk sonunda.</p>

  <p>"Jessie Reynolds kayıp mı oldu?"</p>

  <p>"Evet. N'olmuş?"</p>

  <p>"Bugün bir çingan çocuk da kayboldu da ondan."</p>

  <p>"Onlar hep kaybolur zaten, çinganlar. Her at panayırından sonra yok olurlar."</p>

  <p>"Atlar da," dedi arkadaşlarından biri.</p>

  <p>"Bu farklı ama" dedi Lyra. "Bu bir çocuk. Bugün bütün öğleden sonra onu aradık, öbür çocuklar da dedi ki onu Hamhumlar almış."</p>

  <p>"Neler, neler?"</p>

  <p>"Hamhumlar," dedi Lyra. "Hamhumlar'ı duymadınız mı hiç?"</p>

  <p>Diğer çocuklar için de yeni bir haberdi bu, birkaç kaba yorum dışında, onlara söylediklerini dikkatle dinlediler.</p>

  <p>"Hamhumlarmış," dedi Lyra'nın tanıdığı. Adı Dick'ti. "Aptalca bir şey. Bu çinganlar yok mu, her tür aptalca fikir gelir akıllarına."</p>

  <p>Lyra, "İki hafta önce Banbury'de Hamhumlar varmış dediler," diye ısrar etti, "ve oradan beş çocuk alınmış. Herhalde şimdi de bizden çocuk almak için Oxford'a geldiler. Jessie'yi onlar almış olmalı."</p>

  <p>Diğer çocuklardan biri, "Cowley yolunda da bir çocuk kaybolmuş, tıpkı böyle," dedi. "Şimdi hatırladım. Teyzem duymuş, dün oradaydı çünkü bir kamyonette balıkla kızarmış patates satar... Küçük bir erkek çocuğuymuş, evet, öyle ... Hamhumlar'ı bilmem ama. Gerçek değil bu Hamhumlar. Hikaye işte, o kadar."</p>

  <p>"Gerçekler!" dedi Lyra. "Çinganlar onları görmüş. Diyorlar ki, yakaladıkları çocukları yiyorlarmış ve..."</p>

  <p>Cümlenin ortasında duruverdi, çünkü birden aklına bir şey gelmişti. İstirahat Odası'nda saklanarak geçirdiği o tuhaf akşamda Lord Asriel fenerli fanusla elinden ışık dereleri akan bir adamın slaytını göstermişti; yanında da, etrafında daha az ışık olan küçük bir şekil vardı; Lord Asriel bu bir çocuk demişti; başka biri, koparılmış bir çocuk mu diye sorunca, amcası hayır demişti, zaten mesele buydu. Lyra, koparılmış kelimesinin ikiye ayrılmış anlamına geldiğini hatırladı.</p>

  <p>Ve birden kalbi başka bir şeyle sarsıldı: Roger neredeydi? Onu sabahtan beri görmemişti...</p>

  <p>Birden korktu. Pantalaimon, minyatür bir aslan olarak kollarına atlayıp homurdandı. Lyra kapının yanındaki çocuklarla vedalaşıp sessizce yeniden Turl Sokağı'na doğru yürüdü ve sonra da son hızla Jordan Lojmanı'nın yolunu tuttu. Şimdi çita biçiminde olan cinden bir saniye önce, kapıdan içeri yuvarlanırcasına girdi.</p>

  <p>Kapıcı ukala ukala "Başkan'ı arayıp söylemek zorunda kaldım," dedi. "Hiç hoşuna gitmedi. Para bile verseler senin yerinde olmak istemezdim, hem de hiç."</p>

  <p>Kız, "Roger nerde?" diye sordu.</p>

  <p>"Görmedim. Onun başı da dertte. Dur hele, Mr. Cawston onu bir yakalasın... "</p>

  <p>Lyra mutfağa koştu ve sıcak, gürültülü, buharlı koşuşturmanın ortasına atıldı.</p>

  <p>"Roger nerde?" diye haykırdı.</p>

  <p>"Çekil surdan, Lyra! İşimiz var bizim!"</p>

  <p>"Nerde ama? Geldi mi, gelmedi mi?"</p>

  <p>Kimse ilgilenmiyor gibiydi.</p>

  <p>"Ama nerde bu? Duymuş olmanız gerek." diye haykırdı Lyra şefe, o da kıza bir tane şaplatıp, onu öfkeyle başından attı.</p>

  <p>Hamur aşçısı Bernie, Lyra'yı sakinleştirmeye çalıştı, ama o yatışmak bilmiyordu.</p>

  <p>"Onu yakaladılar! O kahrolası Hamhumlar, biri onları yakalamalı, hem de öldürmeli! Nefret ediyorum onlardan! Roger'a aldırdığınız bile yok-"</p>

  <p>"Lyra, Roger'a hepimiz aldırıyoruz-"</p>

  <p>"Hiç de bile, yoksa hemen şimdi işinizi bırakıp onu aramaya çıkardınız! Nefret ediyorum sizden!"</p>

  <p>"Roger'ın gelmemesinin bir sürü başka nedeni olabilir. Aklını başına topla biraz. Akşam yemeğini hazırlayıp servis yapmamız lazım, bir saatimiz bile yok. Başkan'ın Lojman'da misafirleri var, orada yemek yiyecek. Yani Şef soğumasın diye yemeklerin çabucak oraya götürülmesini sağlamak zorunda. İşte, şu bu derken Lyra, hayat devam etmeli. Eminim Roger da çıkar gelir..."</p>

  <p>Lyra döndü ve koşarak mutfaktan çıktı, bu sırada bir yığın gümüş sahan kapağını da devirdi, ama arkasından yükselen öfke dolu kükremeyi duymazdan geldi. Merdivenden hızla inip avluyu geçti, Şapel ile Palmer'in Kulesi arasından devam edip, Kolej'in en eski binalarının bulunduğu Yaxley Avlusu'na girdi.</p>

  <p>Pantalaimon önü sıra minyatür bir çita gibi merdivenden en tepeye, Lyra'nın yatak odasının olduğu yere doğru kıvrak hareketlerle tırmanıyordu. Lyra kapıyı çarparak açtı, sallanan iskemlesini pencerenin önüne sürükledi, pencere kanadını ardına kadar açtı ve dışarı tırmandı. Pencerenin hemen altında bir ayak boyu genişliğinde kurşun bordürlü taş bir oluk vardı, oraya inince döndü ve kaba kiremitler üzerinde, çatının en tepesindeki çıkıntıda durana kadar yukarı tırmandı. Orada ağzını açıp haykırdı. Çatıya çıkar çıkmaz daima bir kuşa dönüşen Pantalaimon, oradan oraya uçuyor ve onunla birlikte ekin kargası çığlıkları atıyordu.</p>

  <p>Akşam göğü şeftali, kayısı, krem renklerine bürünmüştü: geniş, turuncu bir gökyüzünde küçük yumuşak dondurma bulutları. Oxford'un kuleleriyle sivri tepeleri çevrelerindeydi, aynı hizada ama daha yüksek değil; Château-Vert'in yeşil ağaçlıkları ile White Ham, iki tarafta, doğuda ve batıda yükseliyordu. Bir yerlerde ekin kargaları gaklıyor, çanlar çalıyordu ve Oxpen'lerden de Londra'ya giden akşam Kraliyet Postası zeplininin havalandığını ilan eden bir gaz motorunun düzenli ritmi duyuluyordu. Lyra zeplinin St. Michael Şapeli'nin kulesinin ötesinde yükselişini gözledi. Önce kol boyu tuttuğunda küçük parmağının ucu ne kadar büyükse o kadar büyüktü, ama sonra gittikçe küçüldü ve sonunda berrak gökyüzünde bir noktacık halini aldı.</p>

  <p>Dönüp aşağı, Âlimler'in kara cüppeli şekillerinin şimdiden yemekhaneye doğru birer ikişer telaşsız yürüdükleri gölgeli avluya baktı. Cinleri yanlarında fiyakalı fiyakalı yürüyor ya da kanat çırpıyordu, ya da sakin sakin onların omuzlarına tünemişlerdi. Salon'un ışıkları yanmaya başlamıştı. Bir hizmetkar masaların nafta lambalarını yaka yaka ilerlerken renkli camdan pencereler birer birer parıldıyordu. Sofracıbaşı'nın çanı çalmaya başlayarak, yemeğe yarım saat kaldığını ilan etti.</p>

  <p>Onun dünyası buydu. Ebediyen böyle kalmasını isterdi, ama bu dünya onun etrafında değişiyordu, çünkü dışarıda biri çocukları çalıyordu. Çenesini ellerine dayayıp çatının tepesine oturdu.</p>

  <p>"Onu kurtarmalıyız, Pantalaimon," dedi.</p>

  <p>Cini, ekin kargası sesiyle bacadan cevap verdi.</p>

  <p>"Tehlikeli olur," dedi.</p>

  <p>"Tabii! Biliyorum herhalde."</p>

  <p>"İstirahat Odası'nda ne dediklerini hatırla."</p>

  <p>"Neymiş?"</p>

  <p>"Arktik'te bir çocuk hakkında bir şey. Toz'u çekmeyen hani."</p>

  <p>"Bütün bir çocuk demişlerdi. Ne var bunda?"</p>

  <p>"Belki de Roger ile çinganlara ve diğer çocuklara yapacakları budur."</p>

  <p>"Ne?"</p>

  <p>"Eh, bütün ne demek?"</p>

  <p>"Ne bileyim. Belki de onları ortadan kesiyorlar. Herhalde onları köle yapıyorlar. Bu daha çok işe yarar. Belki de orada madenler vardır. Atom araçları için uranyum madenleri. Her iddiasına girerim ki böyledir. Ve eğer madenlere büyükleri götürürlerse ölürler, onun için çocukları kullanıyorlar, çünkü maliyetleri daha düşük. Ona da bunu yaptılar işte."</p>

  <p>"Bana öyle geliyor ki-"</p>

  <p>Ama Pantalaimon'a ne geliyorsa beklemek zorundaydı, çünkü aşağıdan biri haykırmaya başlamıştı.</p>

  <p>"Lyra! Lyra! Derhal buraya gel!"</p>

  <p>Biri pencere pervazına vuruyordu. Lyra bu sesi de tanıyordu, sabırsızlığı da: Kahya hanım Mrs. Londsdale'di bu. Ondan saklanmanın da yolu yoktu.</p>

  <p>Lyra, asık bir suratla çatıdan aşağı, oluğun içine kaydı, sonra da pencereden tırmanıp içeri girdi. Mrs. Lonsdale borulardan gelen ağır iniltiler ve pat pat sesleri eşliğinde, küçük çentik çentik küvete su dolduruyordu.</p>

  <p>"Sana kaç kere oraya çıkmaman söylendi kim bilir... Şu haline bak! Eteğine bak bir -leş gibi! Derhal çıkar onu ve yıkan, bu arada ben de sana doğru dürüst, yırtık olmayan bir şey arayacağım. Niye kendini temiz, derli toplu tutamazsın, bilmem ki... "</p>

  <p>Lyra, niye yıkanıp giyineceğini bile sormayacak kadar somurtkandı, hiçbir büyük de insana kendiliğinden bir şeyin nedenini söylemezdi zaten. Elbiseyi başından çekip çıkardı, dar yatağın üzerine bıraktı. Şimdi bir kanarya olan Pantalaimon Mrs. Lonsdale'in kayıtsız bir av köpeği olan cinine sıçraya sıçraya gittikçe daha fazla yaklaşır, onu nafile yere kızdırmaya uğraşırken, Lyra baştan savma bir şekilde yıkanmaya başladı.</p>

  <p>"Şu gardırobun haline bak! Haftalardır hiçbir şeyi asmamışsın! Şundaki kırışıklıklara bak-"</p>

  <p>Şuna bak, buna bak... Lyra bakmak istemiyordu. İnce havluyla yüzünü ovalarken gözlerini yumdu.</p>

  <p>"Bu haliyle giyeceksin, mecburen. Ütüleyecek vakit yok. Aklım sana emanet yarabbi, kızım, dizlerin -dizlerinin haline bak... "</p>

  <p>"Hiçbir şeye bakmak istemiyorum," diye mırıldandı Lyra.</p>

  <p>Mrs. Lonsdale onun bacağına şaplağı bastı. "Yıka," dedi hiddetle. "O kirin hepsi çıkacak."</p>

  <p>"Niye?" dedi Lyra sonunda. "Ben normalde dizlerimi hiç yıkamam. Kim bakar ki dizlerime? Hem niye yapıyorum bütün bunları? Sen de Roger'a Şeften fazla aldırmıyorsun. Aldıran tek kişi-"</p>

  <p>Bir şaplak daha, bu sefer öteki bacağa.</p>

  <p>"Saçmalamayı kes. Ben de bir Parslow'um, tıpkı Roger'ın babası gibi. O benim kardeş torunum. Bahse girerim ki haberin yoktu, çünkü bahse girerim ki hiç sormadın, Miss Lyra. Bahse girerim aklından bile geçmedi. Bana oğlana aldırmıyorum diye çıkışma. Tanrı biliyor ki sana bile aldırıyorum, üstelik bunun için bana pek bir sebep vermiyorsun, teşekkür de etmiyorsun."</p>

  <p>Fanila bezi tutup Lyra'nın dizlerini öyle bir sertlikle ovdu ki teni parlak pembe oldu, sızım sızım sızladı, ama temiz hale geldi.</p>

  <p>"Başkan ve konuklarıyla yemek yiyeceksin de ondan. Umarım terbiyeli davranırsın. Seninle konuşulmadan konuşma, sessiz ve kibar ol, güzel güzel tebessüm et ve biri sana bir şey sorunca sakın Nebilim deme."</p>

  <p>Lyra'nın sıska bedenine en iyi elbisesini geçiriverdi, çekiştirip düzeltti, bir çekmecedeki kargaşanın içinden bir parça kırmızı kurdele çıkardı, kaba bir fırçayla Lyra'nın saçını fırçaladı.</p>

  <p>"Bana daha önceden haber verselerdi, saçını doğru dürüst yıkardık. Neyse, idare eder. Fazla yakından bakmadıkları sürece... İşte oldu. Şimdi dik dur bakayım. O en iyi rugan ayakkabıların nerede?"</p>

  <p>Lyra beş dakika sonra, Başkan'ın Lojmanı'nın, Yaxley Avlusu'na açılan ve arkasında Kütüphane Bahçesi bulunan o heybetli ve birazcık kasvetli binanın kapısını vuruyordu. Kibarlığından şimdi bir ermin olmuş olan Pantalaimon, bacağına sürtünüyordu. Kapıyı, Lyra'nın eski bir düşmanı olan, Başkan'ın uşağı Cousins açtı, ama ikisi de bunun bir ateşkes durumu olduğunu biliyorlardı.</p>

  <p>"Mrs. Lonsdale gelmem gerektiğini söyledi," dedi Lyra.</p>

  <p>"Evet," dedi Cousins, yana çekilerek. "Başkan kabul salonunda."</p>

  <p>Önüne düşerek onu Kütüphane Bahçesi'ne bakan büyük odaya götürdü. Güneşin son ışıkları, Kütüphane ile Palmer'in Kulesi arasındaki aralıktan içeri vuruyor, ağır tabloları ve Başkan'ın topladığı kasvetli gümüşleri aydınlatıyordu. Konukları da aydınlatıyordu. Lyra neden Salon'da yemek yemediklerini anladı: konukların üçü kadındı.</p>

  <p>"Ah, Lyra," dedi Başkan. "Gelebilmene çok sevindim. Cousins, bir alkolsüz içki bulur musun? Dame Hannah, Lyra ile tanıştığınızı sanmıyorum. Lord Asriel'in yeğeni, biliyorsunuz."</p>

  <p>Dame Hannah Relf, kadın kolejlerinden birinin başıydı, cini bir ipek maymun olan yaşlıca, saçlarına kır düşmüş bir hanımdı. Lyra elinden geldiği kadar kibar bir şekilde el sıkıştı ve sonra da tıpkı Dame Hannah gibi başka Kolejlerde Âlim olan, ilgi çekicilikten hayli uzak diğer konuklarla tanıştırıldı. Derken Başkan, son konuğa geldi.</p>

  <p>"Mrs. Coulter," dedi, "bu bizim Lyra'mız. Lyra, gel de Mrs. Coulter'a merhaba de."</p>

  <p>"Merhaba, Lyra," dedi Mrs. Coulter.</p>

  <p>Güzel ve gençti. İpek gibi parlak siyah saçları, yanaklarını çevreliyordu ve cini altın bir maymundu.</p>
</body>
</html>
