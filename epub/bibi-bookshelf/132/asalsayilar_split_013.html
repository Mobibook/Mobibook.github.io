<html xmlns="http://www.w3.org/1999/xhtml">
  <head>
    <title>asal.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h2 class="kitapickapak2" id="calibre_toc_13"><br class="calibre3"/>   6   <br class="calibre3"/><br class="calibre3"/><br class="calibre3"/><br class="calibre3"/></h2>
				<p class="normal1">Denis hakkında bilinmesi gereken önemli bir nokta vardı. Aslında, Denis bunun kendi hakkında bilinmeye değer tek şey olduğunu düşünüyordu ve bu nedenle de bunu hiç kimseye söylememişti.</p>
				<p class="normal1">Sırrının korkunç bir adı vardı; naylon bir örtü gibi bütün düşüncelerinin üzerini kaplıyor, hiçbirinin hava almasına izin vermiyordu. Zihninde, eninde sonunda hesaplaşması gereken bir yargı hükmü gibi ağırlık ediyordu.</p>
				<p class="normal1">On yaşında, piyano öğretmeni sıcak avucunu onun elinin sırtına dayayarak bütün re majör gamı boyunca parmaklarına eşlik ettiğinde Denis boğulacağını sanmıştı. Eşofmanının içinde beliren ereksiyonun belirtisini örtmek için piyanoya doğru eğilmişti. Bütün hayatı boyunca gerçek aşk anlamında o anı düşünecek, onun varlığının her köşesini el yordamıyla keşfetmeye çalışacak, o temasın yapışkan sıcaklığını arayacaktı.</p>
				<p class="normal1">Bunun gibi anıların zihnine üşüştüğü ve ensesinin, ellerinin ter içinde kaldığı her sefer Denis banyoya kapanıyor, klozete tersine oturarak vahşice mastürbasyon yapıyordu. Zevk yalnızca bir dakika sürüyor, cinselliğinin birkaç santim çevresine kadar ancak yayılabiliyordu. Oysa suçluluk duygusu bir kirli su duşu gibi üzerine iniyordu. Teninin altına sızıyor, iliklerine işliyor, eski evlerin duvarlarını kemiren nem gibi her şeyi yavaş yavaş çürütüyordu.</p>
				<p class="normal1">Biyoloji dersinde, bodrum katındaki laboratuvarda Denis, Mattia'nın beyaz lifleri kırmızılardan ayırmak için bifteği kesişini seyrediyordu. Onun ellerini okşama arzusu duyuyordu. Zihnine ektiği ve orayı tıkayan o pıhtının, âşık olduğu erkek arkadaşına dokunması halinde bir tereyağı gibi eriyip erimeyeceğini merak ediyordu.</p>
				<p class="normal1">Yan yana oturuyorlardı. Her ikisi de kollarını deney masasına dayamışlardı. Bir dizi Becher kabı, örnek şişesi, deney tüpü onları sınıfın geri kalanından ayırıyordu ve ışık huzmelerini öte yanda ne varsa hepsini deforme ederek onlara yansıtıyordu.</p>
				<p class="normal1">Mattia işine yoğunlaşmıştı ve gözlerini on beş dakikadan beri önünden kaldırmamıştı. Biyolojiden hoşlanmıyordu ama ödevini bütün derslerde gösterdiği disiplinle tamamlamaya çalışıyordu. Böylesine kusurlu ve bozulmaya müsait organik malzemeyi bir türlü anlayamıyordu. Bu ıslak ve yumuşak et parçasının ısrarla yaymayı sürdürdüğü yaşamsal koku hafif bir rahatsızlıktan başka hiçbir etki yaratmıyordu.</p>
				<p class="normal1">Elindeki pensle ince, beyaz bir lif ayırdı ve bunu camın üzerine bıraktı. Gözlerini mikroskoba dayadı ve odak noktasını ayarladı. Kareli defterine her ayrıntıyı not etti ve büyütülmüş imgenin bir eskizini çizdi.</p>
				<p class="normal1">Denis derin bir soluk aldı. Sonra sanki sırtüstü suya atlarcasına, konuşmaya cesaret etti.</p>
				<p class="normal1">"Matti, senin bir sırrın var mı?" diye sordu arkadaşına.</p>
				<p class="normal1">Mattia onu işitmemiş gibiydi ama kasın başka bir parçasını kesmekte olduğu bıçak elinden kaydı ve metal tezgâhın üzerine düşerek bir tıngırtı çıkardı. Ağır bir hareketle bıçağı yeniden aldı.</p>
				<p class="normal1">Denis birkaç saniye bekledi. Mattia hiç hareket etmiyordu ve elindeki bıçağı et parçasının birkaç santim üzerinde tutuyordu.</p>
				<p class="normal1">"Sırrını bana söyleyebilirsin" diye sürdürdü sözlerini Denis. Cesaretini toplayarak arkadaşının büyüleyici öznelliğinde bir adım atmıştı; bunun verdiği kaygıyla yüzü seğiriyordu ama avını elinden bırakmaya niyeti yoktu.</p>
				<p class="normal1">"Biliyor musun, benim de bir sırrım var" dedi.</p>
				<p class="normal1">Mattia kararlı bir darbeyle kası yarıdan kesti; sanki çoktan ölmüş bir şeyi yeniden öldürmek ister gibiydi.</p>
				<p class="normal1">"Benim hiçbir sırrım yok" dedi alçak sesle.</p>
				<p class="normal1">"Sen bana bir sırrını açarsan, ben de sana benimkini söylerim" diye ayak diredi Denis. Taburesini ona yaklaştırınca Mattia belirgin bir şekilde kasıldı. İfadesiz bir şekilde et parçasını inceliyordu.</p>
				<p class="normal1">Tekdüze ses tonuyla "Deneyi bitirmek zorundayız" dedi. "Yoksa listeyi tamamlayamayız."</p>
				<p class="normal1">"Liste umurumda değil" dedi Denis. "Ellerine ne yaptığını söyle bana."</p>
				<p class="normal1">Mattia içinden üçe kadar sayarak derin bir nefes aldı. Çok hafif etanol molekülleri havada uçuşuyordu ve bazıları da burun deliklerinden içeri sızıyordu. Tatlı bir yanmanın burnunun içinde yükselerek gözlerine kadar uzandığını hissetti.</p>
				<p class="normal1">Mattia, Denis'e doğru dönerek ama gözlerini onun arkasında dizili duran formalin kavanozlarından, içlerinde farklı hayvanların kesilmiş organlarının ve ceninlerinin bulunduğu onlarca kavanozdan ayırmayarak "Ellerime ne yaptığımı gerçekten merak ediyor musun?" diye sordu.</p>
				<p class="normal1">Denis heyecandan titreyerek "Evet" dedi.</p>
				<p class="normal1">"O zaman bak şuraya" dedi Mattia.</p>
				<p class="normal1">Beş parmağıyla bıçağı sıkı sıkı tuttu. Sonra onu işaretparmağı ile ortaparmağının tam arasındaki boşluğa dayadı ve aşağı, bileğine kadar indirdi.</p>

		</body>
</html>