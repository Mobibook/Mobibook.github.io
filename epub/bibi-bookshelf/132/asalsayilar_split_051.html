<html xmlns="http://www.w3.org/1999/xhtml">
  <head>
    <title>asal.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h2 class="kitapickapak2" id="calibre_toc_47"><br class="calibre3"/>   40   <br class="calibre3"/><br class="calibre3"/><br class="calibre3"/><br class="calibre3"/></h2>
				<p class="normal1">İşe döndüğü gün Alice dükkâna neredeyse bir saatlik gecikmeyle gitti. Gözünü açmadan çalar saati susturmuştu, sonra da çıkmak için hazırlanırken sık sık dinlenmek zorunda kalmıştı, çünkü her bir hareketi bedenine katlanması olanaksız bir sıkıntı veriyordu.</p>
				<p class="normal1">Crozza ona bir şey demedi. Anlamak için yüzüne bakması yeterli oldu. Alice'nin avurtları içine çökmüş, yüzünden dışarı fırlamış gibi görünüyordu; gözleri sevimsiz bir umursamazlıkla perdelenmişti ve canlılık belirtisi vermekten çok uzaktı.</p>
				<p class="normal1">İçeriye girerken "Geç kaldığım için özür dilerim" dedi ama bunu içtenlikle söylemiş gibi görünmüyordu.</p>
				<p class="normal1">Crozza gazetesinin sayfasını çevirdi ve saate bakmaktan kendini alıkoyamadı.</p>
				<p class="normal1">"Saat on bire yetişecek baskılar var" dedi. "Her zamanki saçmalıklar."</p>
				<p class="normal1">Boğazını temizledi ve gazetesini daha yükseğe kaldırdı. Gözünün ucuyla Alice'nin devinimlerini izliyordu. Onun çantasını her zamanki yerine koyuşunu, ceketini çıkarışını ve makinenin başına oturuşunu seyretti. Ağır ağır ve abartılı bir şaşmazlıkla hareket ediyordu ama bu da onun her şey yolundaymış gibi görünme çabasını boşa çıkarıyordu. Crozza onun birkaç saniye elini çenesine dayayarak dalgınlığa kapılmasını, sonra nihayet saçlarını kulaklarının arkasına atarak işe başlamaya karar vermesini izledi.</p>
				<p class="normal1">Kızın bol ve dik yakalı kazağına, hiç de dar olmayan pantolonuna karşın ellerinden ve özellikle de yüz çizgilerinden belli olan aşırı zayıflığını değerlendirdi. Öfke dolu bir çaresizlik hissediyordu, çünkü o Alice'nin hayatında hiçbir anlam taşımıyordu, oysa Alice onun için adını koyamadığı kızından başka bir şey değildi.</p>
				<p class="normal1">Yemek paydosuna kadar hiç konuşmadan çalıştılar. Başlarıyla gerekli hareketler yaparak anlaşabiliyorlardı. Bu dükkânda geçirdikleri bunca yıldan sonra her hareket anlam kazanmıştı, kıvrak hareketleriyle mekânı eşit şekilde bölüşüyorlardı. Eski Nikon, siyah kılıfı içinde, tezgâhın altındaki rafta duruyordu ve ikisi de arada sırada acaba hâlâ çalışır mı diye düşünüyordu.</p>
				<p class="normal1">"Yemeğe nereye gidelim?" dedi fotoğrafçı.</p>
				<p class="normal1">"Benim öğle yemeğinde bir işim var" diye sözünü kesti Alice. "Özür dilerim."</p>
				<p class="normal1">Adam, düşünceli bir şekilde kabullendi.</p>
				<p class="normal1">"Kendini iyi hissetmiyorsan, öğleden sonra eve gidebilirsin" dedi. "Gördüğün gibi fazla bir iş yok."</p>
				<p class="normal1">Alice telaşla baktı. Tezgâhın üzerindeki nesneleri tertipler gibi yaptı: bir makas, bir fotoğraf zarfı, bir kalem ve dört eşit parçaya bölünmüş bir film rulosu. Sadece yerlerini değiştiriyordu, o kadar.</p>
				<p class="normal1">"Hayır. Neden? Ben..."</p>
				<p class="normal1">"Ne zamandan beri görüşmüyorsunuz?" diye sözünü kesti fotoğrafçı.</p>
				<p class="normal1">Alice belli belirsiz irkildi. Korunmak istercesine elini çantasına soktu.</p>
				<p class="normal1">"Üç hafta. Aşağı yukarı."</p>
				<p class="normal1">Crozza anladı ve omuzlarını silkti.</p>
				<p class="normal1">"Gidelim" dedi.</p>
				<p class="normal1">"Ama..."</p>
				<p class="normal1">"Gidiyoruz, hadi" diye yineledi adam daha kararlı bir şekilde.</p>
				<p class="normal1">Alice bir an düşündü. Sonra onun peşinden gitmeye karar verdi. Dükkânın kapısını kilitlediler. Kapıya asılı minik çıngırak yarı aydınlık mekânda tıngırdadı, sonra sustu. Alice ve Crozza fotoğrafçının otomobiline doğru yürüdüler. Crozza, kızın zar zor yürüyüşünü görmezden gelmek için önden ama ağır ağır yürüyordu.</p>
				<p class="normal1">Eski püskü Lancia ancak ikinci denemede çalışınca Crozza dişlerinin arasından bir küfür savurdu.</p>
				<p class="normal1">Bulvarı geçip köprüye vardılar, fotoğrafçı sağa saptı ve nehir kenarından giden yol boyunca ilerledi. Sağ şeride geçip hastanenin yoluna sapmak için sinyal verince Alice ansızın kaskatı kesildi.</p>
				<p class="normal1">"Ama nereye..." demeye çalıştı.</p>
				<p class="normal1">Adam Acil Giriş'in kepenkleri yarıya kadar inik kapısında durdu.</p>
				<p class="normal1">"Burnumu sokmak istemezdim" dedi Alice'ye bakmadan. "Ama senin içeriye girmen gerekiyor. İster Fabio'ya, ister başka bir doktora."</p>
				<p class="normal1">Alice gözlerini ona dikmişti. Başlangıçtaki şaşkınlığı yerini öfkeye bırakmıştı. Yol sessizdi. Herkes öğle yemeği için ya evine ya bir bara gitmişti. Çınarların yaprakları sessizce deviniyordu.</p>
				<p class="normal1">"Tanıdığım günden beri" dedi fotoğrafçı, "seni hiç böyle görmedim."</p>
				<p class="normal1">Alice zihninde <span class="ideitalik">böyle </span>kelimesini tarttı. Sevimsiz bir sözcük gibi tınlıyordu ve içinden aynaya bakmak geldi ama bu yalnızca otomobilin sağ yanını gösteriyordu. Başını salladı, kapıyı açtı ve otomobilden indi. Kapıyı çarparak kapattı ve arkasına bile bakmadan hastanenin ters yönüne doğru yürümeye başladı.</p>
				<p class="normal1">Hem oradan hem de Crozza'nın işgüzarlığından uzaklaşmak için olabildiğince hızlı yürümeye çalışıyordu ama yüz metre kadar sonra durmak zorunda kaldı. Soluğu kesiliyordu ve her adımda bacağı acıyor, dayanma gücünü zorlarcasına kasılıyordu. Kemiği sanki yeniden yerinden çıkmışçasına etine batar gibiydi. Alice bütün ağırlığını sağa verdi, zar zor dengesini sağladı ve bir eliyle yanındaki kaba duvara dayandı.</p>
				<p class="normal1">Ağrısının geçmesini, bacağının her zamanki tepkisizliğine kavuşmasını, soluğunun yeniden bilinçsiz bir edime dönmesini bekledi. Kalbi çok yavaş kan pompalıyordu ama bunun basıncını kulaklarında bile hissediyordu.</p>
				<p class="normal1">"Fabio'ya gitmelisin. Ya da başka bir doktora" diye kulaklarında yineleniyordu Crozza'nın sesi.</p>
				<p class="normal1">Peki sonra, diye düşündü Alice.</p>
				<p class="normal1">Geriye, hastaneye doğru döndü ve kesin bir niyeti olmamasına karşın eziyet içinde yürümeye başladı. Bedeni sanki yolu içgüdüsel olarak belirliyordu ve kaldırımda karşılaştığı insanlar fark etmeden sendeleyen Alice'ye yol vermek için kenara çekiliyorlardı. Aralarından bazıları yardım teklif etme kararsızlığı içinde durdu ama sonra yürüyüp gitti.</p>
				<p class="normal1">Alice, Maria Ausiliatrice Hastanesi'nin avlusuna girdi ve Fabio'yla bu yolda yaptığı gezintileri aklına bile getirmedi. Sanki bir geçmişi yokmuş, nereden geldiğini bilmeden burada bulunuyormuş gibi hissediyordu kendini. Yorgundu, boşluktan başka bir şey hissettirmeyen bir yorgunluktu bu.</p>
				<p class="normal1">Tırabzana tutunarak merdivenleri çıktı ve giriş kapısının önünde durdu. Oraya kadar varmak, servisin otomatik kapılarını harekete geçirmek ve çekip gidecek gücü bulana kadar birkaç dakika beklemek istiyordu. Bu rastlantıya küçük bir itkiyle hareket getirmenin, Fabio'nun bulunduğu yerde neler olacağını görmenin bir yoluydu bu. Crozza'nın söylediğini yapmayacak, kimseyi dinlemeyecekti; onu bulmayı gerçekten umut ettiğini kendi bile kabul etmeyecekti.</p>
				<p class="normal1">Hiçbir şey olmadı. Otomatik kapılar açıldı ve Alice bir adım geri çekildiğinde yeniden kapandı.</p>
				<p class="normal1">Ne bekliyordun ki, diye sordu kendine.</p>
				<p class="normal1">Geçmesini umarak birkaç saniye oturmayı düşündü. Bedeni bir şeyler istiyordu, her bir kıvrımı bunu haykırıyordu ama o kulak vermek istemiyordu.</p>
				<p class="normal1">Kapıların elektrikli hışırtısını duyduğunda dönmeye yeltendi. Tepkisel olarak gözlerini kaldırırken bu sefer kocasını karşısında bulacağından emindi.</p>
				<p class="normal1">Giriş kapısı yeniden ardına kadar açılmıştı. Fabio yoktu. Onun yerine, girişte bir kız duruyordu. Sensörü çalıştırmıştı ama çıkmadı. Elleriyle eteğini düzeltmek için olduğu yerde durdu. Sonunda o da Alice'nin yaptığını yaptı: Bir adım geri geldi ve kapılar kapandı.</p>
				<p class="normal1">Alice bu davranışı merakla izledi. Kızın sandığı kadar genç olmadığını fark etti. Aşağı yukarı kendi yaşındaydı. Göğsünü hafifçe öne eğik tutuyordu, omuzları aşağı düşüktü ve sanki çevresinde hiç yer yokmuş gibi onları iyice büzmüştü.</p>
				<p class="normal1">Alice bu kızda, belki de yüz ifadesinde tanıdık bir şey olduğunu düşündü ama bağlantı kuramıyordu. Düşünceleri kendi içine kapanıyor, boşlukta dönüp duruyordu.</p>
				<p class="normal1">Kız biraz sonra aynı şeyi yaptı. Öne yürüdü, ayaklarını bir araya getirdi, birkaç saniye sonra geri çekildi.</p>
				<p class="normal1">Tam o anda başını kaldırdı ve camın ötesinden ona gülümsedi.</p>
				<p class="normal1">Alice'nin sırtında bir ürperti oldu, her bir omurundan tek tek geçen bu ürperti cansız bacağına kadar indi. Soluğunu tuttu.</p>
				<p class="normal1">Aynı bu şekilde, yalnızca üstdudağını kıvırarak, iki azıdişini belli belirsiz ortaya çıkararak ve ağzının geri kalanını olduğu gibi koruyarak gülümseyen bir başkasını tanıyordu.</p>
				<p class="normal1">O olamaz, diye düşündü.</p>
				<p class="normal1">Daha iyi görebilmek için yaklaştı ve kapılar açık kaldı. Kız hayal kırıklığına uğradı ve sorgulayan bakışlarını ona dikti. Alice anladı ve oyununu sürdürmesi için geri çekildi. Kız sanki hiçbir şey olmamış gibi hareketlerini sürdürdü.</p>
				<p class="normal1">Aynı koyu renk ve kalın telli saçlar sadece uçlarda dalgalanıyordu; Alice bu saçlara o kadar az dokunabilmişti ki! Şakaklar biraz daha çıkıktı ve kara gözleri gizliyordu ama Alice onlara baktığında onu geceler boyunca uykusuz bırakan girdapları, Mattia'nın gözlerindeki o saydam ışıltıları tanıdı.</p>
				<p class="normal1">Bu o, diye düşündü ve dehşeti andıran bu duygu boğazını sıktı.</p>
				<p class="normal1">İçgüdüsel olarak çantasındaki fotoğraf makinesini aradı ama yanında o aptal otomatik makinesi bile yoktu.</p>
				<p class="normal1">Başka ne yapabileceğini bilemeden kıza bakmayı sürdürdü. Başı dönüyor, gözünün billuru sanki odaklanacağı noktayı bulamazmış gibi arada sırada bulanıklaşıyordu. Kurumuş dudaklarının arasından "Michela" dedi ama ağzından yeterince ses çıkmadı.</p>
				<p class="normal1">Kız bıkmak bilmez gibiydi. Fotoselle çocuk gibi oynuyordu. Şimdi ileri geri küçük küçük adımlarla sıçrıyor, sanki kapıyı şaşırtmak istiyordu.</p>
				<p class="normal1">Binanın içinden yaşlı bir hanım yaklaştı. Büyük, sarı bir zarf, belki de bir röntgen zarfı dışarı doğru çıkmıştı çantasından. Hiçbir şey demeden kızın koluna girdi ve onu dışarıya çıkardı.</p>
				<p class="normal1">Kız karşı koymadı. Alice'nin yanından geçerken bir an için dönüp sanki onu eğlendirdikleri için teşekkür edercesine otomatik kapılara baktı. O kadar yakınındaydı ki, Alice onun bedeninin yarattığı hava akımını hissetti. Elini uzatsa ona dokunabilirdi ama tutulup kalmıştı.</p>
				<p class="normal1">Bakışlarıyla, yavaş yavaş yürüyen kadın ile kızı izledi.</p>
				<p class="normal1">Şimdi giren ve çıkan insanlar vardı. Kapılar sürekli açılıyor, kapanıyor, bu hipnotik ritim Alice'nin zihnini yoruyordu.</p>
				<p class="normal1">Sanki yeniden canlanmış gibi bu sefer yüksek sesle "Michela" diye seslendi.</p>
				<p class="normal1">Ne kız ne de ona eşlik eden kadın döndüler. Yürüyüşlerinde bir virgül kadar değişim olmadı; bu ad onlara hiçbir şey ifade etmemişti.</p>
				<p class="normal1">Alice onları izlemesi, kıza daha yakından bakması, konuşması, anlaması gerektiğini düşündü. Sağ ayağını ilk basamağa attı ve öteki bacağını çekti ama o uyuştuğu için olduğu yerde kalmakta inat etti. Geriye doğru sendeledi. Bir eliyle tırabzanı aradıysa da bulamadı.</p>
				<p class="normal1">Bir dal gibi büküldü ve geriye kalan iki basamaktan aşağı kaydı.</p>
				<p class="normal1">Yere düştüğünde kadın ile kızın köşeyi dönerek görünmez olduklarını fark etti. Sonra havanın nemle yoğunlaştığını, gürültülerin giderek boğuklaşıp uzaklaştığını hissetti.</p>

		</body>
</html>