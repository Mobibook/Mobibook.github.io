<html xmlns="http://www.w3.org/1999/xhtml">
  <head>
    <title>asal.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h2 class="kitapickapak2" id="calibre_toc_16"><br class="calibre3"/>   9   <br class="calibre3"/><br class="calibre3"/><br class="calibre3"/><br class="calibre3"/></h2>
				<p class="normal1">Della Rocca ailesine hizmet etmeye başladığından beri Soledad Galienas tek bir kez hatalı davranışta bulunmuştu. Bu dört yıl önce, Della Rocca ailesinin arkadaşlarına yemeğe gittikleri yağmurlu bir gece olmuştu.</p>
				<p class="normal1">Soledad'ın dolabında iç çamaşırları dahil yalnızca siyah renkli giysiler bulunurdu. Kocasının iş kazasında ölümünü defalarca, o kadar çok anlatmıştı ki, sonunda kendi de buna inanmaya başlamıştı. Onu bir yapı iskelesinin üzerinde, yerden yirmi metre yükseklikte dişlerinin arasındaki sigarasıyla ayakta durmuş halde, bir sıra tuğla daha dizmek için harç sürerken hayal ediyordu. Sonra onun yere bırakılmış bir alete ya da kendini bağlaması gerekirken bunun acemiler için olduğunu düşünerek kıvrılmış olarak bıraktığı kayışa takılarak düştüğünü getiriyordu gözünün önüne. Adamın iskele kalasının üzerinde sendelediğini, sonradan da çığlık bile atmadan aşağı uçtuğunu görür gibi oluyordu. Beyaz göğe karşı kollarını sallayan küçük, kara bir nokta gibi düşen kocasını içine almak için sahne genişliyordu. Sonra bu yapay anı, yüksekten görülen bir imgeyle sona eriyordu: kocasının bedeni şantiyenin tozlu zemininde serilmiş yatıyordu. Cansız ve iki boyutlu, gözleri hâlâ açık bedenin sırtının altından koyu bir kan lekesi yayılıyordu.</p>
				<p class="normal1">Onu böyle düşünmek Soledad'ın burnu ile genzi arasında bir kaygı ürpertisi yaratıyordu ve kendini iyice kaptırırsa, gözlerinden, yalnızca kendisi için birkaç damla yaş da döküyordu.</p>
				<p class="normal1">İşin doğrusu, kocası onu terk etmişti. Sabahlardan bir sabah, olasılıkla kendisinin hiç tanımadığı bir kadınla yepyeni bir hayat kurmak için çekip gitmişti. Ondan bir daha hiç haber almamıştı. İtalya'ya geldiğinde anlatacak bir geçmişi olsun diye bu dulluk masalını uydurmuştu, çünkü gerçek geçmişine ilişkin anlatacak hiçbir şey yoktu. Kara giysileri, başkalarının gözlerinde bir trajedinin, hiç dinmemiş bir kederin izlerini görebilmeleri ona güven veriyordu. Yasını onurla yaşıyordu ve o akşama kadar müteveffa kocasının anısına hiç ihanet etmemişti.</p>
				<p class="normal1">Cumartesileri akşam yemeğinde evde olabilmek için saat altı ayinine giderdi. Ernesto haftalardan beri peşindeydi. Ayinden sonra avluya inen merdivenlerde bekler ve her zaman aynı törensel saygıyla eve kadar eşlik etmeyi önerirdi. Soledad kara giysisine sarınır ama sonunda kabul ederdi. Erkek ona posta hizmetinde çalıştığı günleri, şimdi akşamları evde ne kadar yalnızlık çektiğini, omuzlarına çöken yılların ağırlığını, hesaplaşması gereken sayısız hayaleti anlatırdı. Ernesto, Soledad'dan daha yaşlıydı ve karısını pankreas kanserinden kaybetmişti.</p>
				<p class="normal1">Kol kola girerler, ciddi bir şekilde birlikte yürürlerdi. O akşam Ernesto onu şemsiyesinin altında konuk etmiş, kadını koruyabilmek için saçlarının, paltosunun ıslanmasına aldırmamıştı. Haftadan haftaya daha da gelişen İtalyancasını övmüş, Soledad utanmış gibi yaparak gülmüştü.</p>
				<p class="normal1">Beceriksiz bir hareket, eşzamansızlık sonucu arkadaşça yanaklara kondurulacak öpücükler yerine Della Rocca villasının kapısında ağızları birbirine değer gibi oldu. Ernesto önce özür diledi ama sonra yeniden dudaklarına eğildi. Soledad, yıllardan beri yüreğinin üzerine çöreklenmiş olan tozların bir kasırgayla havalandıklarını ve gözlerine dolduklarını hissetti.</p>
				<p class="normal1">Eve girmesi için davet kadından geldi. Alice'nin karnını doyurup onu yatırana kadar Ernesto odasında gizlenecekti. Della Roccalar biraz sonra evden çıkacaklar, çok geç döneceklerdi.</p>
				<p class="normal1">Ernesto, bu yaşta hâlâ bazı şeyler yaşayabildiği için yükseklerdeki birine teşekkür etmişti. Eve gizlice girmişlerdi. Soledad bir mürebbiye gibi elinden tutarak sevgilisini odasına götürmüş ve işaretparmağını dudağına dayayarak sessiz olmasını istemişti. Sonra telaş ve aceleyle Alice'nin yemeğini hazırlamış, ağır ağır yiyişini seyretmiş ve "Yorgun görünüyorsun, erken yatsan iyi olur" demişti. Alice televizyon seyretmek istediğini söyleyerek karşı çıkmış, Soledad da onu ayak altından uzaklaştırmak için üst katta seyretmesi koşuluyla izin vermişti. Babasının yokluğundan yararlanan Alice ayaklarını sürüye sürüye üst kata çıkmıştı.</p>
				<p class="normal1">Soledad sevgilisinin yanına dönmüştü. Beceriksiz ve antrenmansız ellerini ne yapacaklarını bilemeden yan yana oturmuşlar, uzun uzun öpüşmüşlerdi. Sonra Ernesto onu kendine doğru çekme cesaretini bulmuştu.</p>
				<p class="normal1">Sutyeninin terslik çıkaran kopçalarıyla mücadele ederken, alçak sesle bu kadar şaşkınca davrandığı için özür dilemiş, kadın da kendini genç, güzel ve umursamaz hissetmişti. Gözlerini yummuştu ve yeniden açtığında, odasının kapısında dikilen Alice'yi görmüştü.</p>
				<p class="normal1"><span class="ideitalik">"Cono"</span> sözcüğü kaçmıştı ağzından. <span class="ideitalik">"Que haces aqui?"</span></p>
				<p class="normal1">Ernesto'nun ellerinden sıyrılmış, koluyla göğsünü örtmüştü. Alice başını yana eğmiş, parmaklık arkasındaki hayvanları seyreder gibi hiç şaşkınlık belirtisi göstermeden seyretmişti onları.</p>
				<p class="normal1">"Uyuyamıyorum" demişti.</p>
				<p class="normal1"> </p>
				<p class="normal1">Arkasını dönüp de çalışma odasının kapısında Alice'yi görünce tuhaf bir biçimde Soledad tam da o anı anımsadı. Soledad çalışma odasının tozunu alıyordu. Avukat beyin, yeşil deri kapakları üzerinde sarı yaldız yazılar olan ansiklopedilerinden birinin ağır ciltlerini üçer üçer raftan indiriyordu. Onları ağrıyan sol koluyla tutarken sağ eliyle de toz bezini maun rafların en dip köşelerinde dolaştırıyordu, çünkü avukat bey bir keresinde kadının yalnızca eşyaların çevresini temizlediğinden yakınmıştı.</p>
				<p class="normal1">Alice yıllardan beri babasının çalışma odasına girmiyordu. Görünmeyen bir düşmanlık engeli onu eşikte çiviliyordu. Parkelerin kurallı ve hipnotik geometrisi içine ayağının ucunu bile uzatsa ahşabın, ağırlığı altında çökeceğini ve kara bir uçuruma yuvarlanacağını sanırdı.</p>
				<p class="normal1">Odanın her köşesine babasının kokusu sinmişti. Yazı masasında düzenli bir şekilde sıralanmış olan kâğıtlar, krem rengi ağır perdeler yoğun bir biçimde kokuyordu. Alice minicikken parmaklarının ucuna basarak içeri girer ve babasına yemeğin hazır olduğunu haber verirdi. Babasının masasına eğiliş tarzından, gümüş çerçeveli gözlüklerinin ardından o karmaşık belgeleri inceleyişinden etkilenir, konuşmadan önce hep bir an tereddüt ederdi. Avukat kızını fark edince başını yavaşça kaldırır, sanki orada ne aradığını sorarcasına alnını kırıştırırdı. Sonra peki anlamında kızına şöyle bir gülümser, "Geliyorum" derdi.</p>
				<p class="normal1">Alice odanın dört duvarı arasına ve onun zihnine nakşolmuş o tek sözcüğün çalışma odasının döşemelerinde yansıyışını hâlâ işittiğinden emindi.</p>
				<p class="normal1"><span class="ideitalik">"Hola, mi amorcito"</span> dedi Soledad. Şimdi karşısında kurşunkalem inceliğinde dikilen bu kız onun eskiden her sabah uyku gözünden akarken giydirip okula götürdüğü küçük kıza hiç benzemese de ona böyle seslenmeyi sürdürüyordu.</p>
				<p class="normal1">"Merhaba" dedi Alice.</p>
				<p class="normal1">Soledad, kızın bir şey söylemesini bekleyerek birkaç saniye baktı ama Alice huzursuz bir şekilde bakışlarını kaçırdı. Soledad raflarına döndü.</p>
				<p class="normal1">"Sol" dedi sonunda Alice.</p>
				<p class="normal1">"Evet?"</p>
				<p class="normal1">"Sana bir şey söylemem gerekiyor."</p>
				<p class="normal1">Soledad elindeki ciltleri masaya bıraktı ve Alice'ye yaklaştı.</p>
				<p class="normal1">"Söyle <span class="ideitalik">mi amorcito.</span>"</p>
				<p class="normal1">"Senden bir yardım istiyorum."</p>
				<p class="normal1">"Nasıl bir yardım? Elbette, söyle bana."</p>
				<p class="normal1">Alice pantolonunun lastiğini işaretparmağının çevresine doladı.</p>
				<p class="normal1">"Cumartesi bir partiye gitmem gerekiyor. Arkadaşım Viola'nın evinde."</p>
				<p class="normal1">"Ah, ne güzel" diye gülümsedi Soledad.</p>
				<p class="normal1">"Bir kek götürmek istiyorum. Ama kendim yapacağım. Bana yardım eder misin?"</p>
				<p class="normal1">"Tabii tatlım. Ne keki?"</p>
				<p class="normal1">"Bilmem. Pasta ya da tiramisu. Ya da senin o tarçınlı kekinden."</p>
				<p class="normal1">"Annemin tarifi" dedi Soledad gururla. "Sana öğretirim."</p>
				<p class="normal1">Alice yalvaran gözlerle ona bakıyordu aşağıdan.</p>
				<p class="normal1">"O halde cumartesi birlikte alışverişe çıkalım mı? Sen o gün izinliysen."</p>
				<p class="normal1">"Tabii tatlım" dedi Soledad. Bir an için kendini önemli hissetti ve o güvensizliği büyüttüğü kızda da gördü.</p>
				<p class="normal1">"Beni bir yere daha götürür müsün?" diye ekledi Alice.</p>
				<p class="normal1">"Nereye?"</p>
				<p class="normal1">Alice bir an tereddüt etti.</p>
				<p class="normal1">"Dövme yaptırmaya" dedi aceleyle.</p>
				<p class="normal1">Biraz hayal kırıklığına uğrayan Soledad "Ah <span class="ideitalik">mi amorcito</span>" diye içini çekti. "Biliyorsun baban istemiyor bunu."</p>
				<p class="normal1">"Ona söylemeyiz. Asla görmeyecek" diye ayak diredi Alice sızlanarak.</p>
				<p class="normal1">Soledad başını salladı.</p>
				<p class="normal1">"Ne olur Soledad, yalvarıyorum sana. Tek başıma gidersem yapmazlar. Anne babanın izni gerekiyor."</p>
				<p class="normal1">"O halde ben ne yapabilirim ki?"</p>
				<p class="normal1">"Sen annemmiş gibi davranacaksın. Sadece bir kâğıt imzalayacaksın, hiçbir şey söylemek zorunda değilsin."</p>
				<p class="normal1">"Ama bu olmaz tatlım, kesinlikle olmaz. Baban beni kovar."</p>
				<p class="normal1">Alice bu sefer daha ciddileşti. Doğrudan Soledad'ın gözlerinin içine baktı.</p>
				<p class="normal1">"Bu bizim sırrımız olacak Sol." Bir an durdu. "Zaten ikimizin bir sırrı daha var, değil mi?"</p>
				<p class="normal1">Soledad çaresizce baktı kıza. Başlangıçta anlamadı.</p>
				<p class="normal1">"Ben sır tutmayı bilirim" diye devam etti Alice usuldan. Kendini Viola gibi güçlü ve cüretkâr hissediyordu. "Öyle olmasaydı seni çoktan kovmuş olurlardı."</p>
				<p class="normal1">Soledad boğazının tıkandığını hissetti.</p>
				<p class="normal1">"Ama..." dedi.</p>
				<p class="normal1">"Yapıyor musun o zaman?" diye ısrar etti Alice.</p>
				<p class="normal1">Soledad yere baktı.</p>
				<p class="normal1">"Tamam" dedi yavaşça. Sonra Alice'ye arkasını döndü ve iki koca gözyaşı damlası gözlerinde belirirken kitapları rafa koydu.</p>

		</body>
</html>