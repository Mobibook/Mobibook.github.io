<html xmlns="http://www.w3.org/1999/xhtml">
  <head>
    <title>asal.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h2 class="kitapickapak2" id="calibre_toc_52"><br class="calibre3"/>   45   <br class="calibre3"/><br class="calibre3"/><br class="calibre3"/><br class="calibre3"/></h2>
				<p class="normal1">Alice onu bu kadar çabuk beklemiyordu. Mektubu yollayalı beş gün olmuştu ve Mattia bunu henüz okumamış bile olabilirdi. Zaten önce telefonla aranacağını, birbirlerine olasılıkla bir barda randevu vereceklerini, haberi Mattia'ya alıştıra alıştıra anlatacağını düşünmüştü.</p>
				<p class="normal1">Herhangi bir işaretin beklentisiyle günlerini geçiriyordu. İşte dalgın ama neşeliydi. Crozza ona bunun nedenini sormaya cesaret edememişti ama kendinin de bunda bir payı olduğunu düşünüyordu. Fabio'dan ayrılmasıyla doğan boşluğu neredeyse yeniyetme kızlara özgü bir heyecanla dolduran Alice, Mattia'yla karşılaşacakları anın görüntüsünü hayalinde bir kuruyor, bir bozuyordu; ayrıntıları düzeltiyor, sahneyi değişik açılardan düşünüyordu. Bu düşünceyi o kadar çok işledi ki sonunda bu geleceğe ait bir umut değil, geçmişe ait bir anıya dönüştü.</p>
				<p class="normal1">Belediye Kütüphanesi'ne bile gitmişti. O güne kadar oraya adımını atmamış olduğu için kendine bir kart çıkartması gerekmişti. Michela'nın kaybından söz eden gazeteleri aramıştı. Haberleri okudukça, sanki her şey yeni baştan ve az ötede yaşanıyormuş gibi huzursuz olmuştu. Michela'nın birinci sayfada yer alan şaşkın ve resmini çeken kişinin objektifinin üzerine, belki de alnına bakan resmini gördüğünde emin olma duygusu sarsılmıştı. Bu görüntü bir anda hastanedeki kızın anısının yerini almış, gerçek görünmesini engelleyecek şekilde bastırmıştı onu. Alice ilk kez bunun bir göz kamaşması, fazla uzun sürmüş bir sanrı olması olasılığını aklına getirmişti. Sonra resmi eliyle örtmüş ve kuşkuyu kararlılıkla zihninden kovarak okumayı sürdürmüştü.</p>
				<p class="normal1">Michela'nın bedeni asla bulunamamıştı. Ne bir giysi, ne bir başka iz geçmişti ele. Kız ortadan kaybolmuş ve kaçırılma varsayımı üzerine aylar boyunca araştırma yapılmıştı ama ortada hiçlikten başka bir şey yoktu. Sorgulanan sanık da olmamıştı. Zamanla haber gazetelerin iç sayfalarında ancak birkaç satır yer kaplar olmuş sonra da unutulup gitmişti.</p>
				<p class="normal1">Zil çaldığında Alice saçlarını kurutuyordu. Fön makinesini başının üzerine tutarak, kim o bile demeden dalgın bir şekilde açtı kapıyı. Yalınayaktı ve Mattia'nın Alice'de ilk gördüğü şey çıplak ayakları, başparmağından biraz daha uzun olan ve sanki ileri atılacakmış gibi duran ikinci parmağı ile alta kıvrılıp gizlenmiş dördüncü parmağı oldu. Bunlar ona aşina olan, zihninde sözcüklerden ve yaşanan durumlardan daha uzun yer etmiş ayrıntılardı.</p>
				<p class="normal1">Gözlerini yerden kaldırarak "Merhaba" dedi.</p>
				<p class="normal1">Alice bir adım geri attı ve içgüdüsel bir hareketle sanki yüreği yakasından dışarı fırlayacakmış gibi bornozunun iki yakasını bir araya getirdi. Sonra Mattia'ya odaklandı ve varlığını kavradı. Bedeninin yetersiz ağırlığını dayayarak onu kucakladı. Erkek sağ koluyla kızın beline sarılırken, sanki temkinli davranması gerekircesine parmaklarını havaya kaldırdı.</p>
				<p class="normal1">"Hemen geliyorum. Bir saniyede dönerim" dedi Alice aceleyle konuşarak. Yeniden içeriye girdi ve onu dışarıda bırakarak kapıyı kapattı. Giyinmek, boyanmak ve erkek fark etmeden gözlerini kurulamak için birkaç dakikaya gereksinmesi vardı.</p>
				<p class="normal1">Mattia, arkasını kapıya vererek merdivenlere oturdu. Minik bahçeyi, yolun iki kenarında uzanan alçak taflanların neredeyse kurursuz simetrisini ve sinüzoit dalga sürecinin yarısında kesilen ondüle formunu inceledi. Kapının açılma sesini işitince döndü ve bir an için her şey eskisi gibi göründü: Erkek dışarıda Alice'yi bekliyordu, güzelce giyinmiş kız gülümseyerek çıkıyordu ve birlikte bir hedef belirlemeden yol boyunca yürüyorlardı.</p>
				<p class="normal1">Alice eğildi ve onu yanağından öptü. Yanına oturabilmek için bükemediği bacağı yüzünden omzuna tutunmak zorunda kaldı. Erkek kenara çekildi. Sırtlarını dayayacakları bir yer yoktu ve bu nedenle ikisi de birazcık öne eğik oturuyorlardı.</p>
				<p class="normal1">"Tahminimden çabuk geldin" dedi Alice.</p>
				<p class="normal1">"Mektubun dün sabah geldi."</p>
				<p class="normal1">"O halde çok da uzakta değilmiş bu yer."</p>
				<p class="normal1">Mattia başını öne eğdi. Alice sağ elini tuttu ve avucunu açtırdı. Erkek karşı koymadı, çünkü onun yanındayken elindeki izlerden utanması gerekmezdi.</p>
				<p class="normal1">Yeni izler vardı, beyaz yara izlerinin ortasında bunlar daha koyu renkli olarak kendini belli ediyordu. Yanığa benzeyen çember şeklindeki iz dışında hiçbiri çok yeni görünmüyordu. Alice işaretparmağının ucuyla bunun sınırları üzerinde dolaşınca erkek onca nasırlaşmış deri katmanı altından kızın dokunuşunu hissetti. Kızın rahatça bakmasına izin verdi, çünkü eli sesiyle yapabileceğinden çok daha fazlasını anlatıyordu.</p>
				<p class="normal1">"Önemli görünüyordu" dedi Mattia.</p>
				<p class="normal1">"Öyle zaten."</p>
				<p class="normal1">Erkek devam etmesini söylemek için dönüp ona baktı.</p>
				<p class="normal1">"Daha değil" dedi Alice. "Önce buradan gidelim."</p>
				<p class="normal1">Mattia kalktı ve her zaman yapmış olduğu üzere, yardım etmek için kıza elini uzattı. Sokağa doğru yürüdüler. Sanki her iki eylem de birbirini yok ediyormuş gibi hem düşünüp hem konuşmak çok zordu.</p>
				<p class="normal1">"Burada" dedi Alice.</p>
				<p class="normal1">Koyu yeşil bir steyşın vagon otomobilin alarmını söndürdü; Mattia bu arabanın tek başına Alice için çok büyük olduğunu düşündü.</p>
				<p class="normal1">Alice şaka niyetine "Sen kullanır mısın?" diye sordu.</p>
				<p class="normal1">"Bilmiyorum ki."</p>
				<p class="normal1">"Şaka mı yapıyorsun?"</p>
				<p class="normal1">Erkek omuzlarını kaldırdı. Otomobilin tepesinden birbirlerine bakıyorlardı. Güneş aralarındaki karoserinin üzerinde ışıldıyordu.</p>
				<p class="normal1">"Orada gereksinmem olmuyor."</p>
				<p class="normal1">Alice düşünceli bir edayla, anahtarla çenesinde tempo tutuyordu.</p>
				<p class="normal1">"O halde nereye gitmemiz gerektiğini biliyorum." Alice küçük bir kızken de düşüncelerini böyle canlı bir şekilde dile getirirdi.</p>
				<p class="normal1">Arabaya bindiler. Mattia'nın karşısındaki panelin üzerinde iki CD duruyordu ve sırtları ona dönüktü: Musorgskiy'in <span class="ideitalik">Bir Resim Sergisinden Tablolar</span>'ı ve Schubert'in sonatları.</p>
				<p class="normal1">"Kendini klasik müziğe mi verdin?"</p>
				<p class="normal1">Alice CD'lere kaçamak bir bakış fırlattı. Burnunu kıvırdı.</p>
				<p class="normal1">"Yok canım. Bunlar ona ait. Benim sadece uykumu getiriyorlar."</p>
				<p class="normal1">Mattia emniyet kemerini taktı. Kendinden daha kısa boylu birine göre ayarlandığı için omzunu acıtıyordu; olasılıkla arabayı kocası kullandığında bu koltukta Alice oturuyordu. Birlikte klasik müzik dinliyorlardı. Bunu hayal etmeye çalıştı ama sonra dikiz aynasına yapıştırılmış harflerle yazılı sözlere verdi dikkatini: "<span class="ideitalik">Objects in the mirror are closer than they appear."</span><sup class="calibre5"><a href="asalsayilar_split_071.html#footnote-500-12" id="footnote-500-12-backlink" name="footnote-500-12-backlink">12</a></sup></p>
				<p class="normal1">"Fabio, değil mi?" Yanıtı zaten biliyordu ama bu düğümü çözmek, sanki arka koltukta oturan ve onları inceleyen engelleyici, suskun varlığı buharlaştırmak istiyordu. Yoksa aralarındaki diyalog, kayalıklara oturmuş bir kayık gibi sıkışıp kalacaktı.</p>
				<p class="normal1">Alice bu ona pek zor geliyormuşçasına, "Evet" dedi. Şimdi ona her şeyi, bebek meselesini, kavgayı, hâlâ mutfağın köşe bucağında duran pirinçleri anlatsaydı, Mattia buraya çağrılma nedeninin bu olduğunu sanacaktı. Michela öyküsüne inanmayacak, onun kocasıyla ilişkisi krize girdiği ve yalnızlığını dindirmek istediği için eski dostlarından medet uman bir kadın olduğunu düşünecekti. Bir an için gerçekten böyle olup olmadığını sordu kendine.</p>
				<p class="normal1">"Çocuğunuz var mı?"</p>
				<p class="normal1">"Hayır, yok."</p>
				<p class="normal1">"Neden..."</p>
				<p class="normal1">"Boş ver" diye sözünü kesti Alice.</p>
				<p class="normal1">Mattia sustu ama özür dilemedi.</p>
				<p class="normal1">"Ya sen?" diye sordu kız bir süre sonra. Alacağı yanıt onu korkuttuğu için sorarken çekinmişti. Sonra sesi kendiliğinden çıkmış, buna handiyse şaşırmıştı.</p>
				<p class="normal1">"Hayır" dedi Mattia.</p>
				<p class="normal1">"Yok mu çocuğun?"</p>
				<p class="normal1">"Yok..." İçinden kimsem yok demek gelmişti. "Evlenmedim."</p>
				<p class="normal1">Alice bunu da onayladı.</p>
				<p class="normal1">Gülümsemek için erkeğe döndü ve "Demek hâlâ değerini koruyorsun?" dedi.</p>
				<p class="normal1">Mattia utançla başını salladı ve ne demek istediğini anladı.</p>
				<p class="normal1">Antrepoların bulunduğu bölgede, büyük prefabrik yapıların sıralandığı bomboş bir otoparka geldiler. Selofana sarılmış üç kereste yığını kepenkleri kapalı gri bir duvarın yanında duruyordu. Daha yukarıda yapının çatısında geceleri parlak turuncu ışıklar yayıyor olması gereken elektrikli bir tabela vardı.</p>
				<p class="normal1">Alice otoparkın ortasında durdu ve kontağı kapadı.</p>
				<p class="normal1">Kapıyı açarken, "Şimdi sıra sende" dedi.</p>
				<p class="normal1">"Ne sırası?"</p>
				<p class="normal1">"Şimdi sen kullanıyorsun."</p>
				<p class="normal1">"Hayır, hayır" diye geri çekildi Mattia. "Çıkar bunu aklından."</p>
				<p class="normal1">Kız, kıstığı gözleriyle, kıvırdığı dudaklarıyla onu dikkatle süzüyordu; çoktan unutmuş olduğu bir tür sevgiyi ancak şimdi bulabiliyordu.</p>
				<p class="normal1">"O kadar da değişmemişsin" dedi. Bu bir paylama değildi, daha çok rahatlamış görünüyordu.</p>
				<p class="normal1">"Sen de öyle."</p>
				<p class="normal1">"Eh, tamam öyleyse" dedi. "Deneyelim bakalım."</p>
				<p class="normal1">Alice güldü. Yer değiştirmek için otomobilden indiler ve Mattia teslimiyet içerisinde olduğunu belli etmek için abartılı bir şekilde sendeleyerek yürüyordu. Hayatlarında ilk kez birbirlerinin rollerini üstlenmişlerdi; her biri doğru profil olduğunu düşündüğü kimliği karşısındakine sunuyordu.</p>
				<p class="normal1">Sanki nereye dayayacağını bile bilmiyormuş gibi, ellerini direksiyonun üzerinde, havada tutan Mattia "Hiçbir şey bilmiyorum" dedi.</p>
				<p class="normal1">"Hiç, hiç mi? Bir kez bile kullanmadın mı?"</p>
				<p class="normal1">"Kesinlikle hayır."</p>
				<p class="normal1">"O halde işimiz zor."</p>
				<p class="normal1">Alice erkeğin üzerine doğru uzandı. Mattia bir an için onun yeryüzünün merkezine doğru düşey bir şekilde dümdüz uzanan saçlarına baktı. Göbeğinin üzerine doğru kalkan tişörtünün altında çok zaman önce yakından incelediği dövmenin üst ucu göründü.</p>
				<p class="normal1">Sanki yüksek sesle düşünüyormuşçasına, farkına bile varmadan "O kadar zayıfsın ki" dedi.</p>
				<p class="normal1">Alice ona bakmak için ansızın başını çevirdi ama sonra bir şey yokmuş numarası yaptı.</p>
				<p class="normal1">"Hayır" dedi omuzlarını silkerek. "Her zamanki gibiyim."</p>
				<p class="normal1">Biraz geri çekildi ve üç pedalı gösterdi.</p>
				<p class="normal1">"Tamam. Debriyaj, fren ve gaz. Sol ayak sadece debriyaj, sağ ayak öteki ikisi için."</p>
				<p class="normal1">Kızın bedeninin yakınlığı ve ardında bıraktığı görünmez duş şampuanı kokusuyla biraz dalgınlaşmış olan Mattia bu sözleri dinledi.</p>
				<p class="normal1">"Vitesleri biliyorsun değil mi? Zaten yazılı burada. Bir, iki, üç. Sanırım şimdilik bu kadarı yeter" diye sürdürdü sözlerini Alice. "Vites değiştirirken debriyaja basıyorsun, sonra yavaşça bırakıyorsun. Motoru çalıştırırken de öyle: Debriyajı basılı tutuyor, biraz gaz verince hafifçe bırakıyorsun. Hazır mısın?"</p>
				<p class="normal1">"Değilsem ne olacak?" dedi Mattia.</p>
				<p class="normal1">Dikkatini toplamaya çalıştı. Sınavdaymış gibi heyecanlı hissediyordu kendini. Zamanla eleman sayıları, sıralı kümeler, transfinitler dışında hiçbir şeyden anlamaz olduğunu düşünüyordu. İnsanlar yaşlandıkça kendilerine güvenleri artardı, oysa o sanki kendininkinin rezervi sınırlıymış gibi tükendiğini hissediyordu.</p>
				<p class="normal1">Uzakta yığılı duran keresteler ile arasındaki mesafeyi zihninde ölçtü. En az elli metre kadar vardı. Son hız hareket etse bile fren yapmaya zamanı kalacaktı. Çalıştırırken, anahtarı biraz fazla uzun çevrili tuttuğu için motor homurdandı. Debriyajı hafifçe bıraktı ama yeterince gaz vermediği için motor boğularak sustu. Alice güldü.</p>
				<p class="normal1">"Neredeyse oluyordu. Biraz daha çabuk ol."</p>
				<p class="normal1">Mattia derin bir soluk aldı. Sonra yeniden denedi. Otomobil öne doğru sarsılarak hareket etti ve Alice ona debriyaja basıp ikinci vitese geçmesini söyledi. Mattia vites değiştirince araba daha da hızlandı. Dümdüz gittiler ve fabrika duvarına on metre kadar kala Mattia direksiyonu kırmaya karar verdi. Yüz seksen derecelik bir dönüş yaptıkları için ikisi de iki tarafa savruldular ve hareket ettikleri noktaya döndüler.</p>
				<p class="normal1">Alice ellerini çırptı.</p>
				<p class="normal1">"Gördün mü bak?" dedi.</p>
				<p class="normal1">Mattia yeniden direksiyonu kırdı. Aynı turu bir kez daha attı. Emrine amade uçsuz bucaksız bir alan varken, sanki bu dar ve oval çizginin dışında bir yol izlemeyi bilmezmiş gibiydi.</p>
				<p class="normal1">"Düz git" dedi Alice. "Yola çık."</p>
				<p class="normal1">"Delirdin mi sen?"</p>
				<p class="normal1">"Hadi, kimse yok nasılsa. Öğrendin zaten bak!"</p>
				<p class="normal1">Mattia direksiyonu düzeltti. Plastiğe değen ellerinin terlediğini, adrenalininin kaslarını harekete geçirdiğini hissediyordu; bu çok uzun bir süredir tatmadığı bir duyguydu. Bir an için pistonları, yağlanmış mekaniğiyle koca bir arabayı sürdüğünü, Alice'nin hemen yanı başında oturup ona neler yapması gerektiğini söylediğini düşündü. Bu çok sık hayalini kurduğu bir durumdu. Tam olarak aynı değildi belki ama bir kereliğine kafayı kusurlara takmamaya karar verdi.</p>
				<p class="normal1">"Tamam" dedi.</p>
				<p class="normal1">Arabayı parkın çıkışına yöneltti. Yol ağzına geldiklerinde cama doğru uzanıp iki yana baktı. Direksiyonu yavaşça kırdı ve araba kullanma taklidi yapan çocuklar gibi direksiyona abanarak kullanmaktan alamadı kendini.</p>
				<p class="normal1">Şimdi yoldaydı. Çoktan alçalmış olan güneş arkalarında kalmıştı ve dikiz aynasından gözlerini kamaştırıyordu. Göstergenin ibresi otuz kilometreyi işaret ediyordu ve bütün otomobil evcil bir hayvanın sıcak soluğuyla titriyordu.</p>
				<p class="normal1">"İyi gidiyor muyum?" diye sordu.</p>
				<p class="normal1">"Harika. Şimdi üçüncü vitese geçebilirsin."</p>
				<p class="normal1">Yol birkaç yüz metre daha devam ediyordu ve Mattia önüne bakıyordu. Alice, onu rahatça yakından inceleyebilmek için bu fırsattan yararlandı. Artık o resimdeki Mattia değildi. Yüzünün teni dümdüz, esnek ve pürüzsüz değildi: Çok ince de olsa alnında ilk çizgiler belirmişti. Tıraş olmuştu ama yeni sakallar siyah uçlarıyla yanağının altında görünmeye başlamıştı. Bedeninin iriliği yüzünden varlığı gerçek anlamıyla cüsseliydi. Kız küçüklüğünden beri bundan hoşlanmıştı.</p>
				<p class="normal1">Hastanedeki kızla aralarında bir benzerlik bulmaya çalıştı ama şimdi Mattia yanında olduğu için zihnindeki görüntü iyice karışmıştı. Benzerliği oluşturan bütün o ayrıntılar o kadar net görünmüyordu şimdi. Kızın saçları belki de daha açık renkteydi. Hem ağzının iki yanındaki gamzeleri, hem kaşların dış uçlarla böylesine gür olup olmadığını hatırlamıyordu. İlk kez, yanılmış olabileceğinden korktu.</p>
				<p class="normal1">Bunu ona nasıl açıklayacağım, diye sordu kendi kendine.</p>
				<p class="normal1">Sessizliğin fazla uzamış olduğunu düşündüğünden ya da Alice'nin kendini incelediğini fark ettiğinden, Mattia, boğazını temizledi. Kız bambaşka bir yere, tepelere doğru bakıyordu.</p>
				<p class="normal1">"Seni arabayla almaya geldiğim ilk günü hatırlıyor musun?" diye sordu. "Ehliyetimi alalı bir saat olmuştu."</p>
				<p class="normal1">"Tabii. Bütün olası deneme tahtaları arasında beni seçmiştin."</p>
				<p class="normal1">Alice bunun doğru olmadığını düşündü. Onca kişi arasından onu seçmiş değildi. İşin doğrusu şuydu ki, ondan başka kimse gelmemişti aklına.</p>
				<p class="normal1">"Arabayı kullandığım süre boyunca sımsıkı tutunmuştun. Yavaş git, yavaş git deyip duruyordun."</p>
				<p class="normal1">Kız sesi gibi ince bir sesle onu taklidini yaptı. Mattia o geziye nasıl gönülsüzce çıktığını hatırladı. O öğleden sonra analiz sınavı için çalışması gerekiyordu ama sonunda razı olmuştu, çünkü bu deneme sürüşü Alice için son derece önemli görünüyordu. Bütün bir öğleden sonra boyunca kaybetmekte olduğu ders saatlerini hesaplayıp durmuştu. Şimdi yeniden düşündüğünde kendini aptal gibi hissediyordu, çünkü insanın başka bir yerde olmayı arzu ederek zaman geçirmesi aptalca bir durumdu.</p>
				<p class="normal1">O düşünceyi zihninden kovmak için "Yarım saat iki arabalık bir park yeri aramak için dolaşmıştık, çünkü tek arabalık yere park edemiyordun" dedi.</p>
				<p class="normal1">Alice "Bu sadece seni yanımda tutabilmek için bir bahaneydi" yanıtını verdi. "Ama sen hiçbir şey anlamıyordun."</p>
				<p class="normal1">Bu cümlenin ortaya saldığı hayaletleri boğmak için ikisi de güldü.</p>
				<p class="normal1">Mattia yeniden ciddileşerek "Şimdi nereye gidiyorum?" diye sordu.</p>
				<p class="normal1">"Şu tarafa dön."</p>
				<p class="normal1">"Tamam. Ama bu kadar yeter. Yerimi sana veriyorum."</p>
				<p class="normal1">Alice'nin onu uyarmasına gerek kalmadan üçüncü vitesten ikinci vitese indi ve dönemeci güzelce aldı. Ötekinden daha dar ve gölgelik bir yola girdi; yerde çizgi yoktu ve yolun iki yanına birbirine benzeyen, penceresiz binalar dizilmişti.</p>
				<p class="normal1">"Şurada duruyorum" dedi.</p>
				<p class="normal1">Tam o noktaya varmak üzereyken köşenin arkasından bir treyler çıktı ve şeridin büyük bir bölümünü kaplayarak onlara doğru gelmeye başladı. Mattia ellerini direksiyonun üzerinde sıktı. Sağ ayağı insiyaki olarak frene geçmeye alışık olmadığından gaza daha hızla bastı. Alice sağlam bacağıyla olmayan fren pedalını aradı. Kamyon yavaşlamadı. Ancak biraz daha kenara çekildi.</p>
				<p class="normal1">"Geçemeyeceğim" dedi Mattia. "Geçemeyeceğim."</p>
				<p class="normal1">Alice sakin görünmeye çalışarak "Fren yap" dedi.</p>
				<p class="normal1">Mattia düşünmeyi başaramıyordu. Kamyon birkaç metre ötesindeydi ve ancak şimdi yavaşlamaya başlamıştı. Mattia ayağının gaz pedalında kasıldığını hissediyor, yanından nasıl geçip gideceğine kafa yoruyordu. Bisikletiyle, bisikletlere ayrılmış yolun rampasından inerken, aşağıya vardığında otomobil girişini engelleyen kazıkların arasından geçebilmek için ani fren yapışını hatırladı. Michela o zaman yavaşlamaz, minik tekerlekleri de olan bisikletiyle fark etmeden geçiverirdi; gene de bir kez bile gidonunu bir yere çarpmazdı.</p>
				<p class="normal1">Direksiyonu sağa çevirdi; sanki duvarı hedef almış gibiydi.</p>
				<p class="normal1">"Fren yap" diye yineledi Alice. "Pedal ortada."</p>
				<p class="normal1">Mattia her iki ayağıyla ve bütün gücüyle frene bastı. Otomobil, duvara iki karış kala şiddetli bir sarsıntıyla durdu.</p>
				<p class="normal1">Geriye savrulunca Mattia başını sağdaki cama çarptı. Emniyet kemeri onu olduğu noktada korumuştu. Alice incecik bir dal gibi öne doğru şöyle bir sallandı ama bütün gücüyle kola tutundu. Kamyon olanları umursamadan yanlarından geçip gitti.</p>
				<p class="normal1"> </p>
				<p class="normal1">Olağanüstü bir olayı seyredercesine birkaç dakika sessizce durdular. Sonra Alice gülmeye başladı. Mattia'nın gözleri yanıyordu, boynundaki damarların hepsi ansızın şişmişti ve patlayacakmış gibi seğirmeye başlamıştı.</p>
				<p class="normal1">"Canın yandı mı?" diye sordu Alice. Gülmesini durduramıyormuş gibiydi.</p>
				<p class="normal1">Mattia korkmuştu. Yanıt vermedi. Kız ciddileşmeye çalışıyordu.</p>
				<p class="normal1">"Göster bana" dedi.</p>
				<p class="normal1">Emniyet kemerini çözdü ve gözlerini hemen karşılarındaki duvardan ayıramayan arkadaşına doğru uzandı. O esnek olmayan diye geçiriyordu içinden. Şimdi bacaklarını titreten kinetik enerjinin çarpma durumunda nasıl tamamıyla boşalacağını düşünüyordu.</p>
				<p class="normal1">Nihayet ayaklarını frenden çekti ve motoru stop etmiş olan araba, yolun belli belirsiz eğimi yüzünden birazcık geriye kaydı. Alice el frenini çekti.</p>
				<p class="normal1">Mattia'nın alnına dokunarak "Bir şeyin yok" dedi.</p>
				<p class="normal1">Erkek gözlerini yumdu ve "Evet" dedi. Ağlamamak için konsantre olmaya çalıştı.</p>
				<p class="normal1">Alice, sanki sözü edilen kendi evleriymiş gibi "Şimdi eve gidelim de biraz uzan" dedi.</p>
				<p class="normal1">Mattia gayet gönülsüzce de olsa "Bizimkilerin yanına dönmem gerekiyor" diye karşı çıktı.</p>
				<p class="normal1">"Sonra seni ben götürürüm. Şimdi dinlenmen gerekiyor."</p>
				<p class="normal1">"Benim..."</p>
				<p class="normal1">"Sus."</p>
				<p class="normal1">Yer değiştirmek için otomobilden indiler. Karanlık bütün gökyüzünü sarıp sarmalamıştı; bir tek ufuk çizgisinde ince bir ışık şeridi vardı ama o da bir şeye yaramıyordu.</p>
				<p class="normal1">Yol boyunca tek kelime etmediler. Mattia başını sağ elinin içine dayamıştı. Gözlerini kapatmış, başparmağı ve ortaparmağıyla şakaklarını ovuyordu. Aynadaki sözcükleri içinden tekrarlayıp duruyordu: <span class="ideitalik">"Objects in the mirror are closer than they appear." </span>Tamamlamadan Alberto'ya bıraktığı makalesini düşünüyordu. O şimdi hata yapardı, hemen geri gitmesi gerekiyordu. Hem sonra hazırlaması gereken dersler vardı ve ancak evinin sessizliğinde yapabilirdi bunu.</p>
				<p class="normal1">Alice arada sırada gözlerini yoldan ayırıyor ve kaygıyla ona bakıyordu. Tatlı tatlı sürmek için elinden geleni yapıyordu. Acaba müzik çalmak iyi olur mu, diye düşündü ama Mattia'nın neden hoşlanacağını bilmiyordu. Aslında onun hakkında hiçbir şey bilmiyordu.</p>
				<p class="normal1">Evin önünde onun inmesine yardım etmek istedi ama Mattia kendi başına indi. Kız evin kapısını açarken hâlâ titriyordu. Alice hızlı ama dikkatli hareket ediyordu. Bütün olanlar onun kötü bir şakasının sonucu gibi göründüğünden kendini sorumlu hissediyordu.</p>
				<p class="normal1">Divanda yer açmak için minderleri yere attı. Mattia'ya "Buraya uzan" dedi ve o da söyleneni yaptı. Sonra mutfağa gitti ve çay, papatya çayı ya da salona girerken elleri arasında tutabileceği herhangi bir şey hazırlamaya niyet etti.</p>
				<p class="normal1">Suyun kaynamasını beklerken telaşla ortalığı düzene koymaya girişti. Arada sırada dönüp salona bakıyordu ama divanın tekdüze canlı mavi sırtından başka bir şey göremiyordu.</p>
				<p class="normal1">Mattia artık onu neden buraya çağırdığını soracaktı; kaçışı kalmamıştı. Ama artık hiçbir şeyden emin değildi. Ona benzeyen bir kız görmüştü. Eh, peki, tamam. Ya sonra? Dünya birbirine benzeyen insanlarla doluydu. Sayısızca garip ve anlamsız rastlantı vardı. Onunla konuşmamıştı bile. Zaten arasa nerede bulacağını da bilmiyordu. Şimdi Mattia yan odada otururken bütün bunları düşününce her şey ona saçma ve acımasız geliyordu.</p>
				<p class="normal1">Emin olduğu tek şey Mattia'nın dönmüş olmasıydı ve onun artık gitmesini istemiyordu.</p>
				<p class="normal1">Lavabonun içinde yığılı duran temiz tabakları bir kez daha yıkadı ve ocağın üzerinde içi su dolu duran tencereyi boşalttı. Haftalardır dibinde bir tutam pirinçle duruyordu. Suyun içine bakınca taneler kocaman görünüyordu.</p>
				<p class="normal1">Alice kaynayan suyu bir fincana koydu ve içine de bir çay poşeti attı. Su hemen koyu bir renge büründü. İçine iki kaşık dolusu şeker katıp içeriye gitti.</p>
				<p class="normal1">Mattia'nın eli, kapalı gözlerinden boynuna kaymıştı. Yüzünün teni gerilmiş, ifadesi nötr bir hal almıştı. Göğsü düzenli bir biçimde yükselip iniyordu. Yalnızca burnuyla soluk alıyordu.</p>
				<p class="normal1">Alice fincanı cam sehpaya bıraktı ve gözlerini ondan ayırmadan gidip yanındaki koltuğa oturdu. Mattia'nın soluğu onu da sakinleştirdi. Bunun dışında bir ses duyulmuyordu.</p>
				<p class="normal1">Düşüncelerinin ağır ağır tutarlılık kazandığını, belirsiz bir hedefe doğru çılgınca koştuktan sonra yavaşladığını hissetti. Sanki bambaşka bir boyuttan ansızın kendi oturma odasına ışınlanmış gibiydi.</p>
				<p class="normal1">Karşısında bir erkek vardı; onu bir zamanlar tanırdı ama şimdi başka biriydi. Belki de hastanedeki kıza gerçekten benziyordu. Ama tıpatıp değillerdi, hayır değillerdi. Ve divanında uyuyan Mattia dağlardan sıcak ve huzursuz edici bir rüzgârın estiği o gece asansör kapısının ardında yitip giden çocuk da değildi. Onun zihninde çakılıp kalmış ve geri kalan her şeyin girişini engellemiş olan o Mattia değildi.</p>
				<p class="normal1">Hayır, karşısında korku verici derin bir boşluğun çevresinde, çoktan kaymış bir zemin üzerinde kendine yeni bir hayat kurmuş bir erişkin vardı; buradan uzakta, Alice'nin tanımadığı insanların arasında başarmıştı bunu. Şimdi kendisi bir anının anısı kadar zayıf olan, basit bir kuşku yüzünden, derinlere gömülmüş bir dehşeti toprağın altından çıkarmaya, her şeyi mahvetmeye hazırlanıyordu.</p>
				<p class="normal1">Ama Mattia, kızın giriş hakkı olmayan düşünceleri üzerine yumduğu gözleriyle karşısında dururken ansızın her şey daha belirginleşmişti: Onu aramıştı, çünkü ona gereksinme duymuştu; çünkü o sahanlıkta onu terk ettiği akşam hayatı bir çukura yuvarlanmıştı ve bir daha oradan çıkamamıştı. Mattia onun içinde taşıdığı ve yıllardan beri birbirine dolanan kördüğümün ucuydu. Onu çözmek, gevşetmek için hâlâ bir umut vardıysa şimdi parmakları arasında tuttuğu ucu çekerek olacaktı bu.</p>
				<p class="normal1">Uzun bir bekleyişin sona erişi gibi, bir şeylerin çözümlendiğini hissetti; bunu iliklerinde, hatta asla hiçbir şey fark etmeyen sakat bacağında bile algılıyordu.</p>
				<p class="normal1">Ayağa kalkması son derece doğal bir davranıştı. Bunun doğru olup olmadığını, buna hakkı bulunup bulunmadığını düşünmedi bile. Bu sadece kayıp giden ve peşinden başka zamanı sürükleyen zamandı. Geleceğe ve geçmişe ilişkin hiçbir şey bilmeyen doğal hareketlerdi.</p>
				<p class="normal1">Mattia'nın üzerine eğildi ve onu dudaklarından öptü. Uyandırmaktan korkmadı, uyanık bir kişiyi öpercesine, kapalı dudakları üzerinde durarak, bir iz bırakmak istercesine bastırarak öptü. Erkek bir mırıltı çıkardı ama gözlerini açmadı. Dudaklarını araladı ve ona katıldı. Uyanmıştı.</p>
				<p class="normal1">Bu ilk seferden farklıydı. Yüz kasları şimdi daha güçlü, daha bilinçliydi; belirgin kadın ve erkek rollerini üstlenerek bir saldırganlık peşindeydi. Alice bedeninin geri kalanını unutmuş gibi divana çıkmadan, olduğu yerden onun üzerine eğilmeyi sürdürdü.</p>
				<p class="normal1">Öpüşme uzun sürdü; uzun dakikalar, gerçeğin, birbirine yapışmış ağızları arasından bir boşluk bulup içeriye sızmasına, her ikisine de olup biteni inceleme fırsatı vermesine yetecek süre boyunca öpüştüler.</p>
				<p class="normal1">Sonra birbirlerinden koptular. Mattia birdenbire ve otomatik bir şekilde güldü; Alice bunun gerçek olup olmadığını anlamak istercesine bir parmağını ıslak dudaklarına götürdü. Alınması gereken bir karar vardı ve bu konuşmadan alınacaktı. Sırayla birbirlerine baktılar ama eşzamanlılığı kaçırmışlardı ve gözleri karşılaşmadı.</p>
				<p class="normal1">Mattia kararsızca kalktı.</p>
				<p class="normal1">Koridoru göstererek "Bir dakika şuraya gitmeliyim" dedi.</p>
				<p class="normal1">"Tabii. Dipteki kapı."</p>
				<p class="normal1">Erkek odadan çıktı. Ayakkabıları hâlâ ayağındaydı ve adımlarının sesi yerin altına süzülür gibiydi.</p>
				<p class="normal1"> </p>
				<p class="normal1">Kendini banyoya kilitledi. Ellerini lavaboya dayadı. Sersemlemiş, şaşkınlaşmış bir haldeydi. Başını vurduğu yerde küçük bir şişlik vardı ve yavaş yavaş genişliyordu.</p>
				<p class="normal1">Musluğu açtı ve babasının, ellerinden akan kanı durdurmak istediği zaman yaptığı gibi bileklerini suyun altına soktu. Suya baktı ve her sefer olduğu gibi Michela'yı düşündü. Bu acı vermeyen bir düşünceydi, uyumayı ya da soluk almayı düşünmek gibi bir şeydi. Kız kardeşi suda çözünmüş, nehirde yavaşça erimiş ve suyla beraber ona dönmüştü. Molekülleri bedenine dağılmıştı.</p>
				<p class="normal1">Kan dolaşımının canlandığını hissetti. Şimdi bu öpücüğü ve bunca zaman sonra ne aramaya geldiğini düşünmeliydi. Neden Alice'nin dudaklarını kabullenmeye hazırlandığı, neden kopmak ve buraya saklanmak gereksinmesi duyduğu üzerine kafa yormalıydı.</p>
				<p class="normal1">Kız öteki odadaydı ve onu bekliyordu. Onları sadece iki sıra tuğla, birkaç santim beton ve dokuz yıllık sessizlik ayırıyordu.</p>
				<p class="normal1">Gerçek şuydu ki, kız bir kez daha onun yerine harekete geçmişti; kendi bunu yapmayı hep arzu ettiği halde onun dönmesini sağlayan gene kız olmuştu. Ona bir mektup yazmış, buraya gel demiş ve o da ok gibi fırlamıştı. Başka bir mektup onları ayırmışken, şimdi gene bir mektupla bir araya gelmişlerdi.</p>
				<p class="normal1">Mattia ne yapacağını biliyordu. Oraya dönmeli, o divana yeniden oturmalı, kızın bir elini tutmalı ve dönmeyeceğim demeliydi. Onu bir kez, bir kez daha öpmeliydi; alışkanlık yüzünden bunu yapmadan duramayacakları noktaya gelene kadar öpmeliydi. Filmlerde ve gerçeklikte her gün oluyordu bu. İnsanlar istediklerini alıyorlar, karşılarına çıkan az sayıdaki rastlantıya sıkı sıkı tutunuyorlar ve bundan bir varoluş biçimi yaratıyorlardı. Ya Alice'ye buradayım demeli ya da ilk uçağa binerek yeniden gözden kaybolmalı, onca yıl boşlukta asılı durduğu o yere geri gitmeliydi.</p>
				<p class="normal1">Artık öğrenmişti. Seçimler birkaç saniyede yapılıyor ve cezası geri kalan sürede çekiliyordu. Önce Michela sonra Alice'yle böyle olmuştu ve şimdi yeniden oluyordu. Bu sefer onu tanıyordu; saniyeler oracıktaydı ve o bir daha hata yapmayacaktı.</p>
				<p class="normal1">Parmaklarını suyun altında yan yana getirdi. Avucuna biraz su alıp yüzünü yıkadı. Hâlâ lavaboya eğilmiş durumda, havlu almak için kolunu uzattı. Yüzünü kuruladı ve sonra uzaklaştırdı. Aynadan havlunun arkasında koyu bir desen gördü. Arkasını çevirdi. Havlunun köşesinin birkaç santim ötesine, açıortaya eşit iki uzaklığa FR harfleri işlenmişti.</p>
				<p class="normal1">Mattia döndü ve bunun aynı olan ikinci havluyu buldu. Onun da aynı noktasında ADR harfleri vardı.</p>
				<p class="normal1">Çevresine daha dikkatlice baktı. Kenarları kireç tutmuş bardağın içinde tek bir diş fırçası vardı ve yanındaki sepette birbirinden farklı şeyler duruyordu: kremler, kırmızı bir lastik, üzerine saçlar takılmış bir saç fırçası, bir tırnak makası. Aynanın altındaki tezgâhın üzerinde bir tıraş bıçağı vardı ve jiletin altında hâlâ milimetrik boyutta siyah kıllar duruyordu.</p>
				<p class="normal1">Alice ile onun yatağına oturduğu, bakışlarıyla bütün odayı taradığı, her bir rafta bir şey gördüğü ve bunu ben almıştım, dediği bir dönem olmuştu. O armağanlar bir sürece tanıklık etmek üzere orada dururlardı; bir yolculuğun etaplarını göstermek için takılmış minik bayrakçıklar gibiydiler. Sırayla Noelleri ve doğum günlerini işaret ediyorlardı. Kimini hâlâ hatırlayabiliyordu üstelik: Counting Crows'un ilk CD'si, renkli cam küreciklerin saydam sıvı içinde yüzdüğü bir Galileo termometresi, Alice'nin söylenerek kabul ettiği ama sonradan okuduğu bir matematik tarihi kitabı. Kız bunları özenle korur, arkadaşı bunların hep göz önünde olduğunu görsün diye ortalıkta bulundururdu. Mattia bunu bilirdi. Her şeyi biliyordu ama şimdi bulunduğu yerden kopamıyordu. Sanki Alice'nin çağrısına kendini bırakırsa tuzağa düşebilir, boğulabilir, sonsuza kadar kaybolabilirdi. Çok geç olmasını bekleyerek sakinlik içinde, sessizliğini korumuştu.</p>
				<p class="normal1">Şimdi çevresinde tanıdığı tek bir nesne yoktu. Aynadaki yansımasına, dağınık saçlarına, gömleğinin çarpılan yakasına baktı ve ancak o zaman anladı. O banyoda, aynen anne ve babasının evinde olduğu gibi, bu evde, bütün bu yerlerde artık ona ait hiçbir şey yoktu.</p>
				<p class="normal1">Saniyelerin sona erdiğini hissedene kadar aldığı karara alışmak için kımıldamadan durdu. Havluyu özenle katladı ve elinin tersiyle lavabonun kenarında kalan damlacıkları sildi.</p>
				<p class="normal1">Banyodan çıktı ve koridor boyunca yürüdü. Salonun eşiğinde durdu.</p>
				<p class="normal1">"Şimdi gitmem gerekiyor" dedi.</p>
				<p class="normal1">"Tamam" dedi Alice sanki çoktan bunu söylemeye hazırlanmış gibi.</p>
				<p class="normal1">Minderler divandaki yerlerini almışlardı ve tavanın tam ortasında asılı olan büyük bir lamba odayı aydınlatıyordu. Komploya ilişkin hiçbir iz yoktu. Çay sehpada soğumuş, fincanın dibinde şekerli ve koyu renkli bir çökelti birikmişti. Mattia, burasının sadece bir başkasının evi olduğunu düşündü.</p>
				<p class="normal1">Birlikte kapıya yaklaştılar. Erkek yanından geçerken eliyle Alice'nin eline dokundu.</p>
				<p class="normal1">"Bana yolladığın mektupta..." dedi. "Söylemek istediğin bir şey vardı."</p>
				<p class="normal1">Alice gülümsedi.</p>
				<p class="normal1">"Bir şey değildi."</p>
				<p class="normal1">"Daha önce önemli olduğunu söylemiştin."</p>
				<p class="normal1">"Hayır. Önemli değildi."</p>
				<p class="normal1">"Benimle mi ilgiliydi?"</p>
				<p class="normal1">Kız bir an duraksadı.</p>
				<p class="normal1">"Hayır" dedi. "Yalnızca beni ilgilendiriyordu."</p>
				<p class="normal1">Mattia kabullendi. Kesilmiş bir akımı, daha önce hava aracılığıyla onları birleştiren ama şimdi sona ermiş olan, gözle görünmeyen hattı düşündü.</p>
				<p class="normal1">"Hoşça kal o halde" dedi Alice.</p>
				<p class="normal1">Işık olduğu gibi içeride, karanlık olduğu gibi dışarıdaydı. Mattia ona bir el hareketiyle yanıt verdi. İçeriye dönmeden, kız erkeğin elindeki koyu renkli halkayı gördü; gizemli, kalıcı ve telafisi olanaksız biçimde kapalıydı.</p>

		</body>
</html>