<html xmlns="http://www.w3.org/1999/xhtml">
  <head>
    <title>asal.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h2 class="kitapickapak2" id="calibre_toc_33"><br class="calibre3"/>   26   <br class="calibre3"/><br class="calibre3"/><br class="calibre3"/><br class="calibre3"/></h2>
				<p class="normal1">Denis'in Mattia'ya aşkı boş bir odada unutulmuş mum misali kendi kendine sönüp gitmişti; yerini derin bir doyumsuzluğa bırakmıştı. On dokuz yaşındayken, yerel gazetenin son sayfasında bir gay lokalinin ilanını görmüş, bunu yırtmış ve iki ay boyunca cüzdanında taşımıştı. Arada sırada açıyor, çoktan ezberlediği adresi yeniden okuyordu.</p>
				<p class="normal1">Çevresinde, yaşıtları kızlarla çıkıyorlardı; cinselliğe öylesine alışmışlardı ki artık hiç durmadan bundan söz etmekten vazgeçmişlerdi bile. Denis tek kaçış yolunun terli parmaklarının hafifçe soldurduğu o gazete parçası olduğunu hissediyordu.</p>
				<p class="normal1">Yağmurlu bir akşam, aslında ciddi bir karar almadan çıkıp gitmişti oraya. Dolaptan eline geçen ilk giysiyi üzerine geçirmiş, öteki odadaki anne babasına seslenmişti. "Sinemaya gidiyorum" demişti.</p>
				<p class="normal1">Bütün blokun çevresini dolaşarak, iki ya da üç kez lokalin önünden geçmişti. Sonra elleri cebinde, kapıdaki görevliye samimi bir selam vererek içeriye girmişti. Bara oturmuş, açık renkli bir bira ısmarlamış, karşı duvara dizili şişeleri inceleyerek yavaş yavaş içkisini yudumlamış ve beklemişti.</p>
				<p class="normal1">Çok geçmeden adamın biri yaklaşmış, Denis yüzüne pek bakmadan onunla gitmeye karar vermişti. Adam ya kendinden ya da Denis'in görmediği bir filmden söz etmeye başlamıştı. Avaz avaz kulağına bağırıyordu ama o dinlemiyordu bile. Sonunda "Tuvalete gidelim" diyerek sözünü kesiverdi. Adam şaşkınlık içinde sustu, sonra çirkin dişlerini göstererek güldü. Denis korkunç, kaşlarının birbirine bitişik ve ihtiyar, hem de çok ihtiyar olduğunu düşündü ama önemi yoktu.</p>
				<p class="normal1">Tuvalete gittiklerinde adam onun tişörtünü kaldırmış ve öpmek için öne eğilmişti ama Denis onu durdurmuştu. Sonra yere diz çökmüş ve adamın pantolonunun fermuarını açmıştı. Öteki, "Amma acelecisin" demiş ama sonra yapmasına izin vermişti. Denis gözlerini yummuş, hemen bitirmeye çalışmıştı.</p>
				<p class="normal1">Ağzıyla bir şey elde edemeyince acemi olduğunu hissetmişti. Sonra ellerini, ısrarla iki elini birden kullanmıştı. Adam gelirken, giysisinin içinde kendisi de gelmişti. Yabancının giyinmesini bile beklemeden, neredeyse koşarak tuvaletten çıkmıştı. Her zamanki suçluluk duygusu onu tuvalet kapısının arkasında beklemişti ve bir kova buz gibi su misali tepesinden aşağı inmişti.</p>
				<p class="normal1">Lokalin dışına çıktığında o kokuyu üzerinden atabilmek için yarım saat boyunca bir çeşme aramıştı.</p>
				<p class="normal1">Lokale başka günler de gitmişti. Her gidişinde bir başkasıyla konuşuyor, adını söylememek için her sefer başka bir bahane buluyordu. Ama bir daha kimseyle içeriye gitmemişti. Başka hikâyelerin koleksiyonunu yapıyor, çoğunlukla susuyor ve dinliyordu. Yavaş yavaş bütün hikâyelerin birbirine benzediğini, izlenmesi gereken ortak bir yol olduğunu; izleğe göre önce suya batmak, dibe vurana kadar dalmak ve ancak ondan sonra yukarıya çıkıp hava almak gerektiğini anlamıştı.</p>
				<p class="normal1">Aynen kendinin Mattia'ya duyduğu aşk gibi bu insanların hepsinin yüreğinde çürümeye bıraktığı bir aşk hikâyesi vardı. Her biri korkuyu tatmıştı, bazıları hâlâ korku içindeydi ama burada, onları anlayabilen başkalarının yanında, kendi deyimleriyle, bu <span class="ideitalik">ortamın</span> koruması altındayken korku hissetmiyorlardı. Denis bu yabancılarla konuşurken kendini daha az yalnız hissediyordu ve kendi anının, dibe vurma gününün ne zaman geleceğini, sonra ne zaman nihayet derin bir soluk alabileceğini merak ediyordu.</p>
				<p class="normal1">Bir akşam birisi ona solgun ışıklardan söz etti. Ortamda anıtsal mezarlığın arkasındaki dar sokaktan böyle söz ediliyordu; mezarlığın demir parmaklıkları arasından dışarıya sızabilen biricik titrek ve solgun ışıklar büyük mezar taşlarının önlerinde yananlardan ibaretti. El yordamıyla oraya gidiliyordu; bir ağırlık gibi taşınan arzu orada sonlandırılıyordu; görmeden ve görülmeden, beden karanlıktan yararlanıyordu.</p>
				<p class="normal1">Denis'in dibe vurması solgun ışıklarda gerçekleşti; sanki çok sığ bir suya atlamış gibi yüzünü, göğsünü ve dizlerini vurmuştu dibe. O seferden sonra bir daha lokale dönmemiş, eskisinden daha inatçı bir biçimde içine, kendini reddedişe kapanmıştı.</p>
				<p class="normal1">Sonra üniversitenin üçüncü yılında okumak için İspanya'ya gitmişti. Orada, ailesinin ve arkadaşlarının yapışkan bakışlarından, adlarını bildiği bütün sokaklardan uzakta aşkı bulmuştu. Kendi gibi İtalyan olan Valerio da genç ve onun gibi ölesiye korkaktı. Rambla'dan birkaç blok ötedeki küçük bir apartman dairesinde birlikte yaşadıkları aylar boyunca hızlı ve yoğun bir ilişkileri olmuş, günlerce süren şiddetli yağmurdan sonra güneşin yüzünü gösterdiği ilk an gibi üzerlerindeki o gereksiz mutsuzluk örtüsünü atmışlardı.</p>
				<p class="normal1">İtalya'ya döndüklerinde birbirlerini gözden kaybetmişlerdi ama Denis üzülmemişti. Kendine duyduğu yepyeni ve bir daha asla terk etmeyeceği güvenle sanki bunca zamandan beri sıraya girmiş ve düzen içinde onu beklemiş olan pek çok hikâye yaşamıştı. Eski dostlarından bir tek Mattia vardı. Ender olarak görüşüyorlar, daha çok telefonlaşıyorlardı; telin öteki ucundaki ritmik ve güven verici soluğun huzuruyla her birinin kendi düşüncelerine daldığı uzun dakikaları sessizlik içinde geçiriyorlardı.</p>
				<p class="normal1">Telefon çaldığında Denis dişlerini fırçalıyordu. Onun evinde iki kez çaldıktan sonra açılırdı telefon, çünkü apartman dairesinin neresinde bulunursa bulunsun en yakın telefona bu sürede ulaşılırdı.</p>
				<p class="normal1">Annesi, Denis'e "Telefon sana" diye seslendi fakat o yanıt vermek için fazla acele etmedi. Ağzını güzelce çalkaladı, havluyla iyice kurulandı ve üst iki azısına bir kez daha göz attı. Son günlerde iki kenardan itmeye başlayan yirmi yaş dişleri yüzünden üst üste binmeye başladılar gibi geliyordu ona.</p>
				<p class="normal1">"Alo."</p>
				<p class="normal1">"Merhaba."</p>
				<p class="normal1">Mattia asla kendini tanıtmazdı. Arkadaşı için sesinin benzersiz olduğunu bilirdi ve adını telaffuz etmek onu huzursuz ederdi.</p>
				<p class="normal1">Denis neşeyle "Ne haber doktor bey?" dedi. Mezuniyet töreni konusuna takmamıştı. Mattia'nın çevresine kazdığı hendeğe saygı duymaya alışmıştı. Çok yıllar önce bu hendeğin üzerinden atlamayı denemiş ama içine düşmüştü. Şimdi kenarında oturup, bacaklarını boşluğa sarkıtmakla yetiniyordu. Mattia'nın sesi artık midesinde hiçbir şeyi harekete geçirmiyordu ama ona ait düşüncesi varlığını koruyordu ve her zaman koruyacaktı; sonradan yaşanan her şeyin tek ve gerçek karşılaştırma noktası oydu.</p>
				<p class="normal1">"Rahatsız ediyor muyum?" diye sordu Mattia.</p>
				<p class="normal1">"Hayır. Ben seni rahatsız ediyor muyum?" diye dalga geçti Denis.</p>
				<p class="normal1">"Arayan benim."</p>
				<p class="normal1">"Aynen öyle; söyle o zaman, sesinden anladığıma göre bir şeyler var."</p>
				<p class="normal1">Mattia suskunlaştı. Evet, bir şey vardı, dilinin ucundaydı işte.</p>
				<p class="normal1">"Evet?" diye yüreklendirdi Denis onu. "Neymiş bu?"</p>
				<p class="normal1">Mattia telefon almacına doğru hızla nefesini boşalttı ve Denis onun soluk almakta zorlandığını fark etti. Telefonun yanında duran kalemi aldı ve sağ elinin parmakları arasında dolaştırarak oynamaya başladı. Sonra kalem düştü ama eğilip almadı. Mattia hâlâ konuşmuyordu.</p>
				<p class="normal1">"Soruları sormaya başlayayım mı?" dedi Denis. "Acaba sen..."</p>
				<p class="normal1">"Yurtdışında iş teklif ediyorlar" deyiverdi Mattia. "Üniversitede. Önemli bir üniversite."</p>
				<p class="normal1">"Vay" yorumunu yapan Denis hiç şaşırmamıştı. "Harika görünüyor. Gidiyor musun peki?"</p>
				<p class="normal1">"Bilmiyorum. Gitmeli miyim?"</p>
				<p class="normal1">Denis gülermiş gibi yaptı.</p>
				<p class="normal1">"Bunu benim gibi üniversiteyi bile bitirememiş birine mi soruyorsun? Bana kalsa hiç durmazdım. Hava değişikliği her zaman iyi gelir."</p>
				<p class="normal1">"Hem seni burada tutan ne var ki?" diye eklemeyi düşündü ama söylemedi.</p>
				<p class="normal1">"Geçen gün bir şey oldu da..." deyiverdi Mattia. "Mezuniyet günü."</p>
				<p class="normal1">"Mımmm."</p>
				<p class="normal1">"Alice geldi ve..."</p>
				<p class="normal1">"Ve?"</p>
				<p class="normal1">Mattia bir an duraksadı.</p>
				<p class="normal1">"Neyse, öpüştük işte" dedi en sonunda.</p>
				<p class="normal1">Denis'in parmakları telefonun üzerinde sımsıkı kasıldı. Bu tepki onu şaşırttı. Artık Mattia'yı kıskanmıyordu, bu çok anlamsızdı ama o anda sanki geçmişten kalan bir şey boğazına tırmanıvermişti. Bir an için el ele tutuşmuş olan Mattia ile Alice'nin Viola'nın mutfağına girdiği sahne gözünün önüne geliverdi ve Giulia Mirandi'nin kıvrılmış bir havlu gibi ağzına soktuğu o zorba dilinin varlığını hissetti.</p>
				<p class="normal1">Sevinmiş görünmeye çalışarak "Yaşasın!" dedi; "Sonunda başardınız."</p>
				<p class="normal1">"Evet."</p>
				<p class="normal1">Bunu izleyen sessizlik sırasında ikisi de yeniden konuşabilmek istedi.</p>
				<p class="normal1">"Ve bu nedenle ne yapacağını bilemiyorsun" dedi Denis zar zor.</p>
				<p class="normal1">"Evet."</p>
				<p class="normal1">"Yani siz ikiniz şimdi, hani..."</p>
				<p class="normal1">"Bilmiyorum. Onu bir daha görmedim."</p>
				<p class="normal1">"Ah."</p>
				<p class="normal1">Denis işaretparmağının tırnağını telefonun kıvrık teli üzerinde gezdiriyordu. Karşı tarafta Mattia da aynı şeyi yapıyordu ve her sefer olduğu gibi aklına içinde ikizinin eksik olduğu DNA sarmalı geliyordu.</p>
				<p class="normal1">"Sayılar her yerde var" dedi Denis. "Sayılar her yerde aynı değil mi?"</p>
				<p class="normal1">"Evet."</p>
				<p class="normal1">"Oysa Alice bir tek burada."</p>
				<p class="normal1">"Evet."</p>
				<p class="normal1">"O halde kararını verdin."</p>
				<p class="normal1">Denis arkadaşının solumasının daha hafif ve düzenli bir hal aldığını duydu.</p>
				<p class="normal1">"Teşekkür ederim" dedi Mattia.</p>
				<p class="normal1">"Lafı mı olur?"</p>
				<p class="normal1">Mattia telefonu kapattı. Denis, birkaç saniye daha telefonu kulağından ayırmadı ve içindeki sessizliği dinledi. Külün altında çok uzun zaman kalmış son kıvılcım gibi ta içinde bir şey söndü.</p>
				<p class="normal1">Umarım doğru olanı söylemişimdir, diye düşündü.</p>
				<p class="normal1">Sonra tu-tu şeklindeki meşgul sinyali işitildi. Denis de telefonu kapattı ve o lanet olası azıdişlerini kontrol etmek için banyoya döndü.</p>

		</body>
</html>