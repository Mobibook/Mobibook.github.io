<html xmlns="http://www.w3.org/1999/xhtml">
  <head>
    <title>asal.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h2 class="kitapickapak2" id="calibre_toc_12"><br class="calibre3"/>   5   <br class="calibre3"/><br class="calibre3"/><br class="calibre3"/><br class="calibre3"/></h2>
				<p class="normal1">Viola Bai, bütün kız arkadaşlarında hayranlık ve çekingenlik uyandırırdı, çünkü hem rahatsızlık verecek kadar güzeldi hem de on beşinde hayatı yaşıtlarından çok daha derinlemesine tanıyordu ya da öyleymiş gibi davranıyordu. Pazartesi sabahları, teneffüste kızlar onun sırasının çevresine üşüşürler, hafta sonunun olaylarını hevesle dinlerlerdi. Anlatılanlar, çoğunlukla Viola'nın kendinden sekiz yaş büyük ablası Serena'nın bir önceki gün aktardıklarının maharetli bir biçimde yeniden işlenmiş halinden başka bir şey olmazdı. Viola her şeyi kendine mal ederdi, olayları baştan aşağı yakası açılmadık ayrıntılarla süslemeyi bilirdi ve bütün bu dile getirilenler öteki kızlara müthiş gizemli ve heyecan verici gelirdi. Viola adımını bile atmadığı şu ya da bu mekânların insanı büyüleyen aydınlatma sistemini bütün ayrıntısıyla tarif eder, barmenin ona <span class="ideitalik">cuba libre</span>'sini uzatırken nasıl çapkınca gülümsediği üzerinde ısrarla dururdu.</p>
				<p class="normal1">Çoğunlukla barmenle yatağı boylardı ya da barmen, barın arkasındaki odada bira fıçıları, votka kasaları arasında ona arkadan dayanır, bağırmaması için de bir eliyle kızın ağzını kapardı.</p>
				<p class="normal1">Viola Bai, bir öykünün nasıl etki edeceğini çok iyi bilirdi. Vurgunun, bir ayrıntının abartılmasında olduğunu bilirdi. Zamanı da öyle iyi ayarlardı ki, barmenin eli onun marka blucininin fermuarına geldiğinde teneffüsün bittiğini haber veren zil çalardı. Bunun üzerine, kıskançlıktan ve heyecandan yanakları al al olmuş sadık kitlesi sessizce sıralarına dağılırdı. Bir sonraki arada hikâyeye devam etmesi için kızlar ona söz verdirirlerdi ama o bunu yapmayacak kadar zekiydi. Olayı, o kusursuz ağzını şöyle bir büzerek, sanki sonra olup bitenlerin hiçbir önemi yokmuş gibi geçiştirirdi. Bu sadece onun olağanüstü hayatının başka bir ayrıntısıydı ve o çoktan birkaç ışık yılı ötesine ışınlanmış olurdu.</p>
				<p class="normal1">Aslında seksi ve adlarını sık sık saymaktan pek hoşlandığı uyuşturuculardan birkaçını gerçekten denemişti ama yalnızca tek bir çocukla ve tek bir sefer sevişmişti. Deniz kenarında, ablasının o akşam on üç yaşındaki bir kızın bazı şeyler için çok küçük olduğunu fark edemeyecek kadar çok içki ve sigara içmiş olan bir arkadaşıyla yaşamıştı bu olayı. Delikanlı sokaktaki bir çöp bidonunun arkasında onu çabucak becermişti. Sonra başları öne eğik, öteki arkadaşlarının yanına dönerlerken, Viola onun elini tutmuş ama çocuk elini çekerek "Ne yapıyorsun?" diye çıkışmıştı. Kızın yanakları karıncalanıyordu ve bacaklarının arasında sıkışıp kalmış olan o sıcaklık kendini çok yalnız hissetmesine neden oluyordu. Sonraki günlerde çocuk ona bir daha tek söz bile etmemişti ve Viola da olup biteni ablasıyla paylaşmıştı. Serena ise kardeşinin saflığına gülmüş, "Ne olacak sanmıştın?" demişti.</p>
				<p class="normal1">Viola'nın hayran kitlesi Giada Savarino, Federica Mazzoldi ve Giulia Mirandi'den oluşuyordu. Aynı kafada kızların oluşturduğu bu acımasız örgüt, okulun bazı erkek öğrencilerince dört yosma olarak adlandırılıyordu. Viola onları tek tek seçmiş, onunla arkadaşlık etmeyi hak edebilmeleri için her birinden küçük bir fedakârlık istemişti. Grubun içinde mi yoksa dışında mı olacağına bir tek o karar verirdi ve neye göre karar verdiği belli olmazdı.</p>
				<p class="normal1">Alice, Viola'yı gizliden gizliye incelerdi. İki sıra ötesindeki yerinden, anlatılanları bölük pörçük duyardı. Sonra akşam yatak odasında kendi öykülerini yaratırdı.</p>
				<p class="normal1">O çarşamba sabahından önce Viola onunla hiç konuşmamıştı. Bu âdeta bir ayindi ve gereğince gerçekleştirilmeliydi. Kızlardan hiçbiri bu işkencenin önceden mi tasarlandığını yoksa kendiliğinden mi geliştiğini hiçbir zaman bilemediler. Ne var ki hepsi bunun kesinlikle dâhice olduğu görüşünde birleştiler.</p>
				<p class="normal1">Alice soyunma odasından nefret ederdi. Kızlar sutyenli ve külotlu kusursuz bedenleriyle ötekilere gösteriş yapmak için özellikle oyalanırlardı. Hiç de doğal olmayan pozisyonlarla numaralar yaparlar, karınlarını içeri çekip göğüslerini öne çıkarırlardı. Duvarlardan birini boydan boya kaplayan yarı kırık aynanın karşısında uflayıp puflarlardı. Elleriyle, kesinlikle daha orantılı ve baştan çıkarıcı olamayacak olan kalçalarının genişliğini ölçüp, şuraya bak derlerdi.</p>
				<p class="normal1">Çarşamba günleri Alice okulda soyunmamak için şortunu blucininin içine giyerdi. Ötekiler, giysisinin altında nasıl acınacak bir hal olduğunu gözlerinde canlandırarak fesatlık ve kuşku dolu bakışlar fırlatırlardı. Alice, karnı görünmesin diye tişörtünü de arkasını dönerek çıkarırdı.</p>
				<p class="normal1">Spor ayakkabılarını giyer, okul ayakkabılarını birbirine paralel olarak duvarın dibine iterdi. Blucinini özenle katlardı. Oysa kız arkadaşlarının giysileri ahşap banklardan darmadağınık bir biçimde sarkar, ayakkabıları karman çorman dört bir yana dağılırdı, çünkü bunları öteki ayaklarını kullanarak çıkarırlardı.</p>
				<p class="normal1">Bir ara Viola ona "Alice, sen iştahlı mısın?" diye sordu.</p>
				<p class="normal1">Viola Bai'nin gerçekten kendiyle konuşup konuşmadığından emin olabilmesi Alice'nin birkaç saniyesini aldı. Onun bakışları karşısında saydam olduğunu düşünürdü. Ayakkabı bağcıklarının iki ucunu çekti ama düğüm parmakları arasında çözülüverdi.</p>
				<p class="normal1">Çevresine bakınarak ve huzursuzca "Ben mi?" diye sordu.</p>
				<p class="normal1">"Başka Alice yok sanırım" diye dalga geçti Viola.</p>
				<p class="normal1">Ötekiler kıkırdadılar.</p>
				<p class="normal1">"Hayır. O kadar da iştahlı değilim."</p>
				<p class="normal1">Viola banktan kalktı ve yanına geldi. Alice, kızın yüzüne düşen perçeminin gölgesi altında kalan şahane gözlerin üzerine dikildiğini hissetti.</p>
				<p class="normal1">Viola kandırıcı bir ses tonuyla "Ama şekerleme seversin değil mi?" diye devam etti.</p>
				<p class="normal1">"Evet. Biraz. Şöyle böyle."</p>
				<p class="normal1">Alice dudaklarını ısırdı ve salakça çekingenlik gösterdiği için pişmanlık duydu. Kemikli sırtını duvara dayadı. Sağlam bacağından aşağı doğru bir ürperme indi. Öteki bacağı her zamanki gibi cansızdı.</p>
				<p class="normal1">"Nasıl şöyle böyle? Şekerlemelere herkes bayılır. Doğru değil mi kızlar?" Viola dönüp bakmadan üç arkadaşına seslenmişti.</p>
				<p class="normal1">"Mımmm. Herkes bayılır" diye yanıt verdiler hep bir ağızdan. Alice, soyunma odasının öteki ucundan bakışlarını ona dikmiş olan Federica Mazzoldi'nin gözlerindeki tuhaf kaygıyı hissetti.</p>
				<p class="normal1">"Evet, aslında severim" diye düzeltti sözlerini. Neden olduğunu bilmese bile korkmaya başlıyordu.</p>
				<p class="normal1">Daha önce bu dört yosma, sonradan sınıfta kalan ve estetisyenlik okuluna giden Alessandra Mirano'yu etkisiz kılmışlar, onu erkeklerin soyunma odasına sürüklemişlerdi. Kızı içeriye kilitlemişler ve iki erkeği de oraya hapsetmişlerdi. Alice dört canavarın kahkahalarına karışan tezahüratı işitmişti.</p>
				<p class="normal1">"Tabii ya. Bundan emindin. Peki, şimdi bir şekerleme ister misin?" diye sordu Viola.</p>
				<p class="normal1">Alice bir an düşündü.</p>
				<p class="normal1">Evet dersem bana kim bilir ne yedirirler.</p>
				<p class="normal1">Hayır dersem belki de Viola sinirlenir ve beni de oğlanların soyunma odasına atar.</p>
				<p class="normal1">Çaresizce sustu kaldı.</p>
				<p class="normal1">"Ne diyorsun? Pek zor bir soru olduğunu sanmıyorum" diye dalga geçmeye devam etti Viola. Cebinden bir avuç meyveli ve yumuşak şekerleme çıkardı.</p>
				<p class="normal1">"Siz arkadakiler, hangisinden istiyorsunuz?" diye sordu.</p>
				<p class="normal1">Giulia Mirandi, Viola'ya yaklaştı ve onun ellerine baktı. Viola gözlerini Alice'den ayırmıyordu; Alice ise bedeninin bu bakışlar altında şöminede yanan bir gazete kâğıdı gibi kıvrım kıvrım kıvrıldığını hissediyordu.</p>
				<p class="normal1">"Portakallı, böğürtlenli, ahududulu, çilekli ve şeftalili var" dedi Giulia. Viola'ya belli etmeden Alice'ye anlayış dolu, kaçamak bir bakış fırlattı.</p>
				<p class="normal1">"Ben ahududulu" dedi Federica.</p>
				<p class="normal1">"Ben şeftalili" dedi Giada.</p>
				<p class="normal1">Giulia onlara şekerlemelerini fırlattı ve kendi portakallısını kâğıdından çıkardı. Ağzına attı ve sonra sahneyi Viola'ya bırakmak için bir adım geri gitti.</p>
				<p class="normal1">"Böğürtlen ve çilek kaldı. Söyle haydi, istiyor musun, istemiyor musun?"</p>
				<p class="normal1">Belki de sadece bana bir şeker vermek istiyordur, diye düşündü Alice.</p>
				<p class="normal1">Belki de yalnızca yiyip yemediğimi görmek istiyorlardır.</p>
				<p class="normal1">Yalnızca bir şekerleme.</p>
				<p class="normal1">Usulca "Çilekliyi isterim" dedi.</p>
				<p class="normal1">Viola, berbat bir hoşnutsuzluk yorumuyla "İşe bak, benim de en sevdiğim oydu" dedi. "Ama sana memnuniyetle veririm."</p>
				<p class="normal1">Çileklinin jelatinini çıkardı ve kâğıdı yere attı. Alice almak için elini uzattı.</p>
				<p class="normal1">"Bir dakika bekle" dedi Viola. "Açgözlülük etme."</p>
				<p class="normal1">Şekeri başparmağı ile işaretparmağı arasında tutarak yere eğildi. Soyunma odasının kirli zeminine sürttü. Dizlerini kırarak şekeri Alice'nin solundaki duvarın dibi boyunca yerde gezdirdi; süpürgeliğin tam dibi lüle lüle tozların ve saçların biriktiği yerdi.</p>
				<p class="normal1">Giada ile Federica artık kendilerini tutamamışlar, gülüşmeye başlamışlardı. Giulia ise sinir içinde bir dudağını ısırıyordu. Öteki kızlar olup biteni fark etmişler, kapıyı kapayarak çıkmışlardı.</p>
				<p class="normal1">Duvarın en sonuna vardığında Viola, kızların beden eğitiminden sonra yüzlerini ve koltuk altlarını yıkadıkları lavabonun önüne geldi. Şekerlemeyle lavabonun yüzeyinde birikmiş beyazımsı pisliği topladı.</p>
				<p class="normal1">Yeniden Alice'ye döndü ve bu iğrenç şeyi kızın burnunun dibine uzattı.</p>
				<p class="normal1">"İşte" dedi, "senin istediğin gibi, çilekli."</p>
				<p class="normal1">Gülmüyordu. Acı dolu ama gerekli bir görev yapanlara özgü ciddi ve kararlı bir tavrı vardı.</p>
				<p class="normal1">Alice hayır demek için başını salladı. Duvara biraz daha yapıştı.</p>
				<p class="normal1">"Ne o? İstemiyor musun yoksa?" diye sordu Viola.</p>
				<p class="normal1">"Olmaz ya" diye söze karıştı Federica. "Madem istedin, yiyeceksin şimdi."</p>
				<p class="normal1">Alice yutkundu.</p>
				<p class="normal1">"Ya yemezsem?" deme cesaretini gösterdi.</p>
				<p class="normal1">"Yemezsen, sonuçlarına katlanırsın" dedi Viola bilmece gibi konuşarak.</p>
				<p class="normal1">"Ne gibi sonuçlar?"</p>
				<p class="normal1">"Sonuçları bilemezsin. Asla bilemezsin."</p>
				<p class="normal1">Beni erkeklerin yanına götürmek istiyorlar, diye düşündü Alice. Ya da beni soyacaklar ve giysilerimi vermeyecekler.</p>
				<p class="normal1">Gözle görülmese de tir tir titreyen Alice, elini Viola'nın eline uzatınca o da pis şekerlemeyi onun avucuna bıraktı. Alice şekerlemeyi yavaşça ağzına yaklaştırdı.</p>
				<p class="normal1">Ötekiler sessizlik içinde kızın bunu yapamayacağını sanır gibiydiler. Viola'nın duyguları ise belli olmuyordu.</p>
				<p class="normal1">Alice jöleli şekerlemeyi ağzına attığında üzerine yapışmış kopuk saçlar yüzünden ağzının kuruduğunu hissetti. Yalnızca iki kez çiğnedi ve dişlerinin altında bir şey çıtırdadı.</p>
				<p class="normal1">Kusma, dedi içinden. Kusmamalısın.</p>
				<p class="normal1">Midesinden yükselen asitlerle birlikte şekerlemeyi de yuttu. Bunun bir taş gibi yemek borusundan bin bir zorlukla indiğini hissetti.</p>
				<p class="normal1">Tavandaki neon ışığı elektriksel bir vızıltı yayıyor, spor salonundaki çocukların sesi kahkahalar ve haykırışlar karmaşası olarak geliyordu kulağına. Alt katlarda hava ağır, pencereler temiz hava alamayacak kadar küçüktü.</p>
				<p class="normal1">Viola, Alice'yi ciddi bakışlarla süzdü. Olayı onayladı. Gülümsemeden, şimdi gidebiliriz anlamında bir baş işareti yaptı. Sonra döndü, öteki üç kıza bakmaya gönül indirmeden soyunma odasından çıktı.</p>

		</body>
</html>