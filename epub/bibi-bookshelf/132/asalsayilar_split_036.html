<html xmlns="http://www.w3.org/1999/xhtml">
  <head>
    <title>asal.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h2 class="kitapickapak2" id="calibre_toc_34"><br class="calibre3"/>   27   <br class="calibre3"/><br class="calibre3"/><br class="calibre3"/><br class="calibre3"/></h2>
				<p class="normal1">Soledad, kızın bakışlarını yakalayabilmek için, başını eğerek Alice'ye <span class="ideitalik">"Que pasa mi amorcito?"</span> diye sordu. Fernanda hastaneye gittiğinden beri sofrada onlarla yemek yiyordu, çünkü baba kız yalnız başlarına, karşılıklı oturmaya katlanamıyorlardı.</p>
				<p class="normal1">Alice'nin babası işten döndüğünde üzerini değiştirmemeye başlamıştı. Sanki geçerken uğramışçasına takım elbisesi ve hafifçe gevşettiği kravatıyla oturuyordu sofraya. Masanın üzerinde açık bir gazete bulunduruyor, sadece kızının ağzına birkaç lokma attığından emin olabilmek için arada sırada gözlerini kaldırıp bakıyordu.</p>
				<p class="normal1">Sessizlik, yemeğin bir parçası haline gelmişti ve bu yalnızca Sol'u rahatsız ediyordu, çünkü o hâlâ kendi küçük bir kızken annesinin evindeki gürültülü öğle yemeklerini hatırlıyordu ve işin bu hale geleceğini aklından bile geçirmemişti.</p>
				<p class="normal1">Alice tabağındaki pirzola ve salataya hiç ilgi göstermedi. Küçük yudumlarla su içiyor, ilaç içen birinin ciddiyetiyle iki gözünü dudağına dayadığı bardağa dikiyordu. Omuzlarını silkti ve Sol'a şöyle bir gülümsedi.</p>
				<p class="normal1">"Hiç" dedi. "Pek aç değilim."</p>
				<p class="normal1">Babası öfkeyle gazetenin sayfasını çevirdi. Yerine koymadan sertçe üzerine bastırdı ve kızının el değmemiş tabağına bir göz atmadan edemedi. Hiçbir yorum yapmadı ve herhangi bir makalenin orta yerinden, anlamını bile anlamadan, yeniden okumaya başladı.</p>
				<p class="normal1">"Sol?" dedi Alice.</p>
				<p class="normal1">"Evet?"</p>
				<p class="normal1">"Kocan senin gönlünü nasıl çalmıştı? Yani ilk karşılaşmanızda. Ne yapmıştı?"</p>
				<p class="normal1">Soledad bir an için ağzındakini çiğnemeyi bıraktı. Sonra zaman kazanmak için daha yavaş yavaş çiğnemeye başladı. Aklına ilk gelen imge kocasıyla tanıştığı güne ait değildi. Tam tersine geç uyandığı ve yalınayak evin içinde dolaşıp onu aradığı günü hatırladı. Yıllar içerisinde, evliliğiyle ilgili bütün anıları o birkaç saniyeye sıkışmış gibiydi; sanki kocasıyla geçirdiği bütün o zaman sadece bir son hazırlamaya yönelik olarak yaşanmıştı. O sabah, bir önceki akşamdan kalan bulaşığa ve divanın yerlerinde durmayan minderlerine bakmıştı. Her şey bıraktığı gibi duruyordu ve havada her zamanki gürültüler asılıydı. Gene de nesnelerin duruşunda, ışığın üzerlerine düşüşünde onu kaygıyla salonun ortasına çivileyen bir şey vardı. Ve o anda, anlaşılamaz bir belirginlikle, gitti, diye düşünmüştü.</p>
				<p class="normal1">Soledad, her zamanki özlem taklidiyle içini çekti.</p>
				<p class="normal1">"İşten dönerken beni alır, bisikletle eve bırakırdı. Her gün bisikletiyle gelirdi" dedi. "Sonra da bana ayakkabı hediye etti."</p>
				<p class="normal1">"Ne?"</p>
				<p class="normal1">"Ayakkabı. Beyaz, yüksek topuklu."</p>
				<p class="normal1">Soledad gülümseyerek başparmağı ve işaretparmağıyla topuğun yüksekliğini gösterdi.</p>
				<p class="normal1">"Çok güzeldi."</p>
				<p class="normal1">Alice'nin babası ofladı ve sanki bütün bunları dayanılmaz buluyormuş gibi, iskemlesine bir daha yerleşti. Alice, Sol'un kocasının elinde ayakkabı kutusuyla dükkândan çıkışını gözlerinin önüne getirdi. Sol'un yatağının başucunda asılı olan resimden tanıyordu onu; resmin asılı olduğu çivi ve çerçevenin kancası arasında kuru bir zeytin dalcığı asılı dururdu.</p>
				<p class="normal1">Bir an için zihni ferahlar gibi oldu ama düşünceleri gene hemen Mattia'ya yoğunlaştı ve orada kaldı. Bir hafta geçmişti aradan ve hâlâ onu aramamıştı.</p>
				<p class="normal1">Şimdi gideyim, diye düşündü.</p>
				<p class="normal1">Babasına, işte yedim, demek istercesine ağzına bir lokma salata attı. Sirke hafifçe dudaklarını yaktı. Sofradan kalktığında çiğnemeyi sürdürüyordu.</p>
				<p class="normal1">"Çıkmam gerekiyor" dedi.</p>
				<p class="normal1">Babası şaşırmışçasına kaşlarını kaldırdı.</p>
				<p class="normal1">"Bu saatte nereye gittiğini öğrenebilir miyim?" diye sordu.</p>
				<p class="normal1">"Dışarı" dedi Alice meydan okurcasına. Sonra durumu yumuşatmak için ekledi: "Bir kız arkadaşıma."</p>
				<p class="normal1">Babası, canın ne istiyorsa öyle yap dercesine başını salladı. Alice bir an için gazetesinin arkasında tek başına kalan babasına acıdı. Gidip onu kucaklamak, her şeyi anlatmak ve ne yapması gerektiğini sormak istedi ama bir an sonra aynı düşünce tüylerini ürpertti. Arkasını döndü ve kararlı adımlarla banyoya gitti.</p>
				<p class="normal1">Babası gazeteyi indirdi ve iki parmağıyla yorgun gözkapaklarını ovuşturdu. Sol, yüksek topuklu ayakkabıların hayalini birkaç saniye daha zihninde gezdirdi, sonra onu da yerine kaldırdı ve sofrayı toplamak üzere ayağa kalktı.</p>
				<p class="normal1"> </p>
				<p class="normal1">Mattia'nın evine doğru yol alırken, Alice müziği sonuna kadar açtı ama oraya vardığında, biri ne dinlediğini sorsaydı, ne yanıt vereceğini bilemezdi. Ansızın öfkelenmişti ve her şeyi mahvetmek üzere olduğundan emindi ama artık başka seçeneği yoktu. O akşam, sofradan kalkarken, ötesinde olayların tek başına ilerlediği sınırı aşmıştı. Aynen, kayak yaparken ağırlık merkezini birkaç anlamsız milimetre öne verdiğinde yüzüstü kara düşmenin kaçınılmaz olduğu durum gibiydi bu da.</p>
				<p class="normal1">Mattia'nın evine tek bir kez gitmişti ve o sefer de salonda kalmıştı. Mattia üzerini değiştirmek için odasında yok olmuş, kendi de utana sıkıla annesiyle iki kelime konuşmuştu. Bayan Adele oturduğu divandan ona şaşkın ve biraz da kaygılı bakışlarla bakmıştı; sanki Alice'nin saçları tutuşmuş ya da benzeri bir tuhaflık olmuş gibi, kıza oturmasını söylemeyi bile unutmuştu.</p>
				<p class="normal1">Alice, Balossino-Corvoli yazan zili çalınca zilin yanındaki lambacık, son uyarı gibi kırmızı bir ışıkla aydınlandı. Birkaç çıtırtıdan sonra Mattia'nın annesinin korku dolu sesi geldi:</p>
				<p class="normal1">"Kim o?"</p>
				<p class="normal1">"Hanımefendi, ben Alice. Bu saatte rahatsız ettiğim için özür dilerim ama... Mattia evde mi?"</p>
				<p class="normal1">Karşı tarafta düşünceli bir sessizlik oldu. Alice, hoşnutsuzlukla zildeki kamera aracılığıyla gözetlendiğini hissederek bütün saçlarını sağ omzunun önüne getirdi. Sonra elektrikli bir sesle kapı açıldı; Alice içeri girmeden teşekkür etmek için kameraya gülümsedi.</p>
				<p class="normal1">Sitenin boş avlusunda yürürken ayak sesleri kalp atışı ritmiyle yankılanıyordu. Sakat bacağı sanki tümüyle cansızlaşmıştı, kalbi ona kan pompalamayı unutmuş gibiydi.</p>
				<p class="normal1">Daire kapısı aralıktı ama holde onu karşılayan biri yoktu. Alice kapıyı iterek girmek için izin istedi. Mattia salondan çıktı ve kızın üç adım ötesinde durdu.</p>
				<p class="normal1">Kollarını oynatmadan "Merhaba" dedi.</p>
				<p class="normal1">"Merhaba."</p>
				<p class="normal1">Sanki hiç tanışmıyorlarmış gibi birkaç saniye karşılıklı durup birbirlerini incelediler. Mattia, terliğinin içinde ayağının başparmağını ikinci parmağı üzerine bindirmişti ve taşın üzerinde onu ezerek parmağını un ufak etmeyi hayal ediyordu.</p>
				<p class="normal1">"Özür dilerim, ben..."</p>
				<p class="normal1">Mattia otomatik bir sesle sözünü keserek "İçeri gelir misin?" dedi.</p>
				<p class="normal1">Alice kapıyı kapatmak için arkasını döndü ve pirinçten yapılmış yuvarlak kapı kulpu terli elinin içinde kaydı. Kapı, menteşeleri titreterek çarpınca Mattia'yı bir hoşnutsuzluk ürpertisi sardı.</p>
				<p class="normal1">Ne işi var burada, diye düşündü.</p>
				<p class="normal1">Sanki birkaç dakika önce Denis'e sözünü ettiği Alice ile haber vermeden eve damlayan Alice aynı kişi değildi. Zihnini bu gülünç düşünceden arındırmak istedi ama o rahatsızlık duygusu bir tür mide bulantısı gibi ağzında kaldı.</p>
				<p class="normal1">Sürek avı sözünü düşündü. Babasının onu halının üzerine sürüklediği ve koca kolları arasına hapsettiği anları anımsadı. Onun karnını, belini gıdıklardı, güldürürdü; öyle kuvvetli gülerdi ki soluğu kesilirdi.</p>
				<p class="normal1">Alice onun peşinden salona girdi. Mattia'nın anne ve babası küçük bir karşılama komitesi gibi onu ayakta bekliyorlardı.</p>
				<p class="normal1">Alice omuzlarını içe kapatarak "İyi akşamlar" dedi.</p>
				<p class="normal1">"Merhaba Alice" diye karşılık verdi ona Adele ama olduğu yerden bir adım bile atmadı.</p>
				<p class="normal1">Pietro ise kıza yaklaştı ve beklenmedik bir şekilde onun saçlarını okşadı.</p>
				<p class="normal1">"Gittikçe güzelleşiyorsun" dedi. "Annen nasıl?"</p>
				<p class="normal1">Kocasının arkasında kalan Adele donuk bir gülümseme takınmıştı ve bu soruyu kendisi sormadığı için dudaklarını ısırdı.</p>
				<p class="normal1">Alice kızardı.</p>
				<p class="normal1">"Her zamanki gibi" dedi fazla dokunaklı görünmemek için. "İyi sayılır."</p>
				<p class="normal1">"Tarafımızdan geçmiş olsun dileklerimizi ilet" dedi Pietro.</p>
				<p class="normal1">Sonra dördü de ne diyeceğini bilemedi. Mattia'nın babası sanki Alice aracılığıyla bir şey görür gibiydi; kız ise topal görünmemek için ağırlığını bacaklarına eşit olarak dağıtmaya çalışıyordu. Annesinin, Mattia'nın anne babasının hiçbir zaman tanıyamayacağı gerçeğini idrak etti ve buna biraz üzüldü ama onu daha çok üzen böyle bir şeyi düşünen tek kişinin kendi olmasıydı.</p>
				<p class="normal1">Pietro en sonunda "Şuraya geçin" dedi.</p>
				<p class="normal1">Alice Adele'ye bir kez daha gülümsedikten sonra başını öne eğerek Pietro'nun yanından geçti. Mattia onu epeydir odasında bekliyordu.</p>
				<p class="normal1">Alice içeriye girince kapıyı göstererek "Kapatayım mı?" diye sordu. Her şey üst üste gelince cesaretini iyice yitirmişti.</p>
				<p class="normal1">"Mımmm."</p>
				<p class="normal1">Mattia yatağa oturdu ve ellerini kavuşturup dizlerine dayadı. Alice küçük odada çevresine bakındı. Odayı dolduran eşyalara sanki hiç kimse dokunmamıştı; bir dükkânın vitrininde düzenli ve hesaplı bir şekilde dizilmiş gibiydiler. İşe yaramayan hiçbir şey yoktu; ne duvara asılı bir fotoğraf, ne uğur niyetine çocukluktan saklanmış bir kukla; genellikle yeniyetmelerin odasında bulunan ve ortama sevgi ve aşinalık kokusu yayan hiçbir şey bulunmuyordu. Bedeninde ve kafasında onca karmaşa barındıran Alice kendini buraya layık bulmadı.</p>
				<p class="normal1">Gerçekten böyle düşünmese de "Güzel bir odan var" dedi.</p>
				<p class="normal1">"Teşekkür ederim" diye karşılık verdi Mattia.</p>
				<p class="normal1">Başları üzerinde söylenecek sözlerle dolu devasa baloncuklar uçuşuyordu ama ikisi de aşağıya bakarak onları görmezden geliyordu.</p>
				<p class="normal1">Alice sırtını dolaba yaslayarak aşağıya doğru kaydı ve işe yarayan dizini göğsüne dayayarak yere oturdu. Gülümsemek için kendini zorladı.</p>
				<p class="normal1">"Mezun olmak nasıl bir duyguymuş bakalım?"</p>
				<p class="normal1">Mattia omuzlarını kaldırdı ve belli belirsiz gülümsedi.</p>
				<p class="normal1">"Öncekinden hiç farkı yok."</p>
				<p class="normal1">"Sen de gerçekten memnun olmayı bilmiyorsun, ha?"</p>
				<p class="normal1">"Öyle görünüyor."</p>
				<p class="normal1">Alice'nin kapalı dudakları arasından, sevgi dolu bir mımm sesi sızdı ve aralarındaki gerilimin anlamsız olduğunu düşündü; işte kaya gibi ve dayanıklı bir şekilde buradaydı.</p>
				<p class="normal1">"Gene de son zamanlarda değişiklikler oldu" dedi.</p>
				<p class="normal1">"Evet."</p>
				<p class="normal1">Alice lafı ortaya atıp atmamakta kararsız kaldı. Sonra kupkuru olmuş ağzıyla şöyle dedi:</p>
				<p class="normal1">"Güzel şeyler de oldu değil mi?"</p>
				<p class="normal1">Mattia bacaklarını gerdi.</p>
				<p class="normal1">Tamam işte, diye düşündü.</p>
				<p class="normal1">"Gerçekten öyle" dedi.</p>
				<p class="normal1">Tam olarak ne yapması gerektiğini biliyordu. Şimdi kalkmalı ve gidip kızın yanına oturmalıydı. Gülümsemeli, gözlerinin içine bakmalı ve onu öpmeliydi. Hepsi buydu, mekanik bir işlemdi, kendi ağzını kızın ağzına yaklaştırmak bir dizi vektörün sıradan hareketiydi. Şu anda bunu arzuluyor olmasa da bunu yapabilir, davranışların netliğine güvenebilirdi.</p>
				<p class="normal1">Kalkar gibi yaptı ama oturduğu şilte yapışkan bir bataklık gibi onu bırakmadı.</p>
				<p class="normal1">Alice bir kez daha onun yerine hareket etti.</p>
				<p class="normal1">"Yanına gelebilir miyim?" diye sordu.</p>
				<p class="normal1">Mattia olurladı ve gereği olmasa da biraz kenara kaydı.</p>
				<p class="normal1">Alice ellerinden destek alarak ayağa kalktı.</p>
				<p class="normal1">Yatakta, Mattia'nın boş bıraktığı yerde, daktiloyla yazılmış, akordeon gibi üçe katlanmış olsa da şimdi açık duran bir kâğıt vardı.</p>
				<p class="normal1">Alice kâğıdı oradan alırken, İngilizce yazılı olduğunu fark etti.</p>
				<p class="normal1">"Bu ne?" diye sordu.</p>
				<p class="normal1">"Bugün geldi. Bir üniversitenin mektubu."</p>
				<p class="normal1">Alice üniversitenin, sol üst köşede kalın harflerle yazılı olan adını okudu ve harfler gözünün önünde bulanıklaşıverdi.</p>
				<p class="normal1">"Ne diyor?"</p>
				<p class="normal1">"Bana burs teklif ediyorlar."</p>
				<p class="normal1">Alice'nin başı döndü ve panikten yüzü bembeyaz kesildi.</p>
				<p class="normal1">"Vay" dedi sevinmiş gibi numara yaparak. "Ne kadar süre için?"</p>
				<p class="normal1">"Dört yıl."</p>
				<p class="normal1">Kız yutkundu. Hâlâ ayaktaydı.</p>
				<p class="normal1">"Peki, gidiyor musun?" diye sordu fısıldar gibi.</p>
				<p class="normal1">Mattia, neredeyse özür dilercesine, "Daha bilmiyorum" dedi. "Sence?"</p>
				<p class="normal1">Alice elinde kâğıt, gözleri duvarın herhangi bir noktasına dikili olarak suskunlaştı.</p>
				<p class="normal1">Mattia, onu gerçekten duymamış olabilirmiş gibi soruyu yineledi: "Sence?"</p>
				<p class="normal1">"Sence ben, ne?" Alice'nin sesi ansızın sertleşmişti; neredeyse Mattia'yı yerinden sıçratacaktı. Her nedense kız hastanede, ilaçlardan bitkin düşmüş durumda yatan annesini düşündü. İfadesiz bir yüzle kâğıda baktı ve içinden onu yırtıp atmak geldi.</p>
				<p class="normal1">Oysa yeniden yatağa, oturması gereken yere bıraktı.</p>
				<p class="normal1">Mattia kendini temize çıkarmaya çalışırcasına "Kariyerim için önemli olabilir" dedi.</p>
				<p class="normal1">Alice, sanki ağzına bir golf topu sokmuş gibi çenesini öne çıkardı ve ciddi bir tavırla bunu onayladı.</p>
				<p class="normal1">Dişleri sımsıkı bir halde, "İyi. Daha ne bekliyorsun? Koş hadi. Zaten seni burada ilgilendiren bir şey yok" dedi.</p>
				<p class="normal1">Mattia boynundaki damarların şiştiğini hissetti. Belki de ağlamak üzereydi. Parktaki o öğle sonrasından beri ağlama duygusunun varlığını, yutması zor bir lokma gibi daima hissediyordu; sanki o gün çok uzun zamandan beri tıkanmış olan gözyaşı kanalları nihayet açılmıştı ve birikmiş onca salgı maddesi, çıkabilmek için birbirini itmeye başlamıştı.</p>
				<p class="normal1">Biraz titreyen sesiyle "Ama ben buradan gidersem" dedi, "sen beni..." Durdu.</p>
				<p class="normal1">"Ben mi?" Alice, onu yatak örtüsündeki bir leke gibi tepeden tırnağa süzdü. "Ben önümüzdeki dört yılı başka türlü hayal etmiştim" dedi. "Yirmi üç yaşındayım ve ölmek üzere olan bir annem var. Ben..." Başını salladı. "Bunlar seni ilgilendirmiyor zaten. Sen kendi kariyerini düşün."</p>
				<p class="normal1">İlk kez birini etkilemek için annesinin hastalığını kullanıyordu ve gene de bundan pişman olmadı. Mattia'nın gözlerinin önünde küçüldüğünü gördü.</p>
				<p class="normal1">O ise bir şey söylemedi ve soluk alabilmek için gerekli yöntemleri geçirdi zihninden.</p>
				<p class="normal1">"Gene de sen bunları dert etme" diye devam etti Alice. "Zaten bunu önemseyen birini buldum. Hatta buraya onu söylemek için gelmiştim." Hiçbir şey düşünmese de bir ara verdi. Her şey yeniden kendi bildiği gibi akmaya başlamıştı, yeniden yamaçtan aşağı yuvarlanıyordu ve durabilmek için batonları saplamayı unutuyordu. "Adı Fabio, bir doktor. İstemiyordum ki sen... Neyse."</p>
				<p class="normal1">Bu son cümleyi acemi bir oyuncu gibi, hiç de kendine ait olmayan bir sesle söyledi. Sözcüklerin dilini kum gibi çizdiğini hissetti. Bunları söylerken Mattia'nın yüz ifadesini inceledi; tutunabileceği bir hayal kırıklığı işareti aradı ama gözleri içindeki kıvılcımların görünmeyeceği kadar karanlıktı. Erkeğin onu hiç önemsemediğinden emin oldu ve midesi plastik bir torba gibi buruştu.</p>
				<p class="normal1">Bitkin bir sesle "Ben gidiyorum" dedi.</p>
				<p class="normal1">Alice'yi görüş alanından tamamen uzak tutabilmek için Mattia kapalı pencereye bakarak onayladı. Bu ad, gökyüzünün kim bilir neresinden düşen bu Fabio adı Mattia'nın başına bir ok gibi saplanmıştı ve şimdi tek istediği Alice'nin çekip gitmesiydi.</p>
				<p class="normal1">Dışarıda duru bir akşam olduğunu gördü, belli ki sıcak bir rüzgâr esiyordu. Kavakların saydam polenleri lambaların ışıkları altında uçuşuyorlar, ayakları olmayan koca böcekleri andırıyorlardı.</p>
				<p class="normal1">Alice kapıyı açınca ayağa kalktı. Onu iki adım geriden izleyerek kapıya kadar uğurladı. Kız, bir dakika daha kazanmak için çantasındaki her şeyin yerli yerinde olup olmadığını kontrol etti. "Tamam" diye mırıldandı ve çıktı. Asansör kapıları kapanmadan önce Alice ile Mattia birbirlerine hiçbir anlam taşımayan bir hoşça kal dediler.</p>

		</body>
</html>