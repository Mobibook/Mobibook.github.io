<html xmlns="http://www.w3.org/1999/xhtml">
  <head>
    <title>asal.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h2 class="kitapickapak2" id="calibre_toc_44"><br class="calibre3"/>   37   <br class="calibre3"/><br class="calibre3"/><br class="calibre3"/><br class="calibre3"/></h2>
				<p class="normal1">Çevresine ördüğü kalın düşünceler ve soyutlamalar ağının altına gömülmüş de olsa Mattia hâlâ bir içgüdüsünün olmasına şaşırdı. Bu içgüdünün kendini ortaya koyuşunda ve hareketlerini güvenlikle yönlendirişindeki şiddete de hayret etti.</p>
				<p class="normal1">Gerçeğe dönüş ise daha da sancılı oldu. Nadia'nın yabancı bedeni kendininki üzerinde yatıyordu. Bir yandan onun teri, öte yandan divanın kırışmış kumaşı ve her ikisinin ezilmiş giysilerinin teması boğucuydu. Kadın ağır ağır soluyordu. Mattia, solumalarının süreleri arasındaki ilişki irrasyonel bir sayı ise bunları birleştirmek ve bir düzene sokmak olanaksız diye düşündü.</p>
				<p class="normal1">Daha fazla oksijen depolayabilmek için, Nadia'nın saçlarının gerisinden ağzını açabildiği kadar açtı ama hava ağır bir yoğunlukla doygundu. Örtünme arzusu duydu. Gevşek ve soğuk cinsel organının kadının bacağına değdiğini hissedince bacağını öteki yana çevirdi. Beceriksizliği yüzünden diziyle kadının canını acıttı. Nadia içini çekerek başını kaldırdı. Çoktan uyuyakalmıştı.</p>
				<p class="normal1">"Bağışla" dedi Mattia.</p>
				<p class="normal1">"Önemli değil."</p>
				<p class="normal1">Kadın onu öptü; soluğu fazlasıyla sıcaktı. Erkek onun kesmesi için karşılık vermedi.</p>
				<p class="normal1">"Odaya gidelim mi?" dedi kadın.</p>
				<p class="normal1">Mattia olurladı. Aslında evine, konforlu hiçliğine dönmek istiyordu ama bunun doğru olmayacağını biliyordu.</p>
				<p class="normal1">Yatağın iki ucundan örtünün altına girerlerken her ikisi de bu anın utancını ve sıra dışılığını hissettiler. Nadia ona her şey yolunda dercesine gülümsedi. Karanlıkta onun sırtına sokuldu. Bir öpücük daha kondurdu ve hemen uyudu.</p>
				<p class="normal1">Mattia da gözlerini yumdu ama gözkapakları altında birikmiş korkunç anılar yığını yüzünden yeniden açmak zorunda kaldı. Soluğu yeniden yarıda kesildi. Sol elini şiltenin altına soktu, başparmağını somyanın demirine, iki ilmeği bir arada tutan düğümün eklenti yerine sürtmeye başladı. Sonra karanlıkta parmağını ağzına soktu ve emdi. Kanının tadı onu birkaç saniye için sakinleştirdi.</p>
				<p class="normal1">Yavaş yavaş Nadia'nın evinin ona yabancı gelen gürültülerini fark etti: buzdolabının sürekli vızıltısı, kaloriferin, ısıtıcının tak sesiyle kesilen birkaç saniyelik tıkırtısı, yan odada duran ve ona çok yavaş ilerliyormuş gibi gelen saatin tik takları. Bacaklarını oynatmak, buradan kalkmak istiyordu. Nadia yatağın ortasında kalmış, ona dönmek için yer bırakmamıştı. Saçları boynunu dalıyor, soluğu göğsünün terini kurutuyordu. Mattia, gözünü kırpamayacağını düşündü. Geç olmuştu, saat belki de ikiyi geçmişti ve yarın sabah dersi vardı. Çok yorgun düşecek, tahta başında hata yapacak, öğrencilere rezil olacaktı. Oysa evine giderse, kalan birkaç saat boyunca uyuyabilirdi.</p>
				<p class="normal1">Sessiz olursam fark etmez, diye düşündü.</p>
				<p class="normal1">Bir dakika daha kımıldamadan durdu ve düşündü. Sesler daha yükselmiş gibiydi. Isıtıcının bir kez daha tok bir ses çıkarması onu huzursuz etti ve gitmeye karar verdi.</p>
				<p class="normal1">Minik hareketlerle Nadia'nın başı altında kalan kolunu kurtarmayı başardı. Kadın uykusunun arasında kolun eksikliğini hissetti ve aramak için yer değiştirdi. Mattia gövdesinin üstünü yukarı çekti. Önce bir ayağını, sonra ötekini yere indirdi. Kalktığında somyanın ağı hafifçe gıcırdadı, sonra yerleşti.</p>
				<p class="normal1">Odanın yarı karanlığında kadına bakmak için döndüğünde zihninde bir an için parkta Michela'ya arkasını döndüğü an beliriverdi.</p>
				<p class="normal1">Salona kadar yalınayak yürüdü. Divandan giysilerini, yerden ayakkabılarını topladı. Gene ses etmeden kapıyı açtı ve hâlâ elinde tuttuğu giysileriyle koridora çıktığından nihayet derin bir soluk alabildi.</p>

		</body>
</html>