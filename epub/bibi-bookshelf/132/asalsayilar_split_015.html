<html xmlns="http://www.w3.org/1999/xhtml">
  <head>
    <title>asal.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h2 class="kitapickapak2" id="calibre_toc_15"><br class="calibre3"/>   8   <br class="calibre3"/><br class="calibre3"/><br class="calibre3"/><br class="calibre3"/></h2>
				<p class="normal1">Mattia, avlunun yarı buzlucamlı pencerelerinden dışarı bakıyordu. Mart başında, ilkbaharı müjdeleyen ışıklı bir gündü. Gece havayı temizlemiş olan güçlü rüzgâr, sanki zamanı da önüne katmış, daha hızlı akmasına yol açmıştı. O noktadan görebildiği evlerin çatılarını sayan Mattia, ufkun ne kadar uzakta olduğunu hesaplamaya çalışıyordu.</p>
				<p class="normal1">Yanında duran Denis, aklından neler geçirdiğini tahmin etmeye çalışarak arkadaşını süzüyordu. Biyoloji laboratuvarında olup bitenden söz etmemişlerdi. Az konuşuyorlardı ama zamanlarını birlikte geçiriyorlardı; her biri kendi içindeki uçuruma yoğunlaşırken, öteki fazla söze gerek duymadan onu sıkı sıkı tutup düşmesini önlüyordu.</p>
				<p class="normal1">Mattia, kulağının dibinde "Merhaba" dendiğini işitti.</p>
				<p class="normal1">El ele tutuşmuş ve hemen arkasında duran iki kızın pencereye düşen yansımalarını gördü. Döndü.</p>
				<p class="normal1">Denis, sorgulayan bakışlarla bakıyordu ona. İki kız sanki bir beklenti içersindeydiler.</p>
				<p class="normal1">"Merhaba" dedi Mattia usulca. İkisinden birinin ısıran bakışlarından korunmak istercesine başını öne eğdi.</p>
				<p class="normal1">"Benim adım Viola, o da Alice" diye sürdürdü kız sözlerini. "Lise 2 B sınıfındayız."</p>
				<p class="normal1">Mattia anladım dercesine bir hareket yaptı. Denis'in ağzı açık kalmıştı. İkisi de tek söz etmediler.</p>
				<p class="normal1">"Eh?" diye çıkıştı. "Siz kendinizi tanıtmayacak mısınız?"</p>
				<p class="normal1">Mattia, aynı anda kendine de anımsatırcasına alçak sesle adını söyledi. Sargılı olmayan elini gevşek bir biçimde Viola'ya uzattı ve o da bu eli sert bir şekilde sıktı. Öteki kız ise bu ele şöyle bir dokundu ve başka bir yöne bakarak gülümsedi.</p>
				<p class="normal1">Denis de aynı beceriksizlikle kendini tanıttı.</p>
				<p class="normal1">"İki hafta sonra, cumartesi günü yapılacak olan doğum günü partime sizi de davet etmek istiyorduk" dedi Viola.</p>
				<p class="normal1">Denis yeniden Mattia'nın bakışlarını aradı ama o Alice'nin çekingen gülümsemesine bakarak yanıt verdi. Kızın dudaklarının öylesine ince, öylesine solgun olmasının nedeninin keskin bir bisturiyle çizilmesinden oluştuğunu düşünüyordu.</p>
				<p class="normal1">"Neden peki?" diye sordu.</p>
				<p class="normal1">Viola ona şöylece bir baktıktan sonra Alice'ye döndü ve deli olduğunu söylemiştim sana anlamında bir ifade takındı.</p>
				<p class="normal1">"Neden de ne demekmiş? Belli ki içimizden sizi davet etmek geldi."</p>
				<p class="normal1">"Hayır, teşekkür ederim" dedi Mattia. "Ben gelemem."</p>
				<p class="normal1">Rahatlayan Denis hemen kendinin de gelemeyeceğini söyledi.</p>
				<p class="normal1">Viola onu umursamadı ve eli sargılı olan çocuğa döndü.</p>
				<p class="normal1">"Ah, öyle mi? Kim bilir cumartesi akşamı ne gibi işlerin vardır" diye kışkırttı onu. "Bu küçük arkadaşınla bilgisayar oyunu mu oynayacaksın? Yoksa bir kez daha damarlarını mı keseceksin?"</p>
				<p class="normal1">Viola bu son sözleri telaffuz ederken bir dehşet ürpermesi ve heyecanı yaşadı. Alice onu durdurmak için daha kuvvetlice elini sıktı.</p>
				<p class="normal1">Mattia, çatıların sayısını unuttuğunu ve zil çalmadan yeni baştan sayamayacağını düşündü.</p>
				<p class="normal1">"Partilerden hoşlanmam" açıklamasını yaptı.</p>
				<p class="normal1">Viola, kendini zorlayarak, bir dizi keskin ve tiz hih hih hih nidasıyla güldü.</p>
				<p class="normal1">"Gerçekten pek tuhafsın" diye alay etti onunla. "Herkes bayılır partilere."</p>
				<p class="normal1">İşaretparmağıyla iki kez sağ şakağına vurdu.</p>
				<p class="normal1">Alice onun elini bırakmış ve ellerini bilinçsiz bir şekilde kendi karnına dayamıştı.</p>
				<p class="normal1">Mattia sert bir sesle "Ben hoşlanmam" yanıtını verdi.</p>
				<p class="normal1">Mattia, Viola'nın ona meydan okurcasına bakan gözlerinin karşısında ifadesiz bakışlarla dikildi. Viola bir şeyler söylemek için ağzını tam açıyordu ki, o anda zil çaldı. Mattia tartışmanın onun için bittiğini belirtircesine arkasını döndü ve merdivenlere yöneldi. Denis de onun peşinden yürüdü.</p>

		</body>
</html>