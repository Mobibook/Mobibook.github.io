<html xmlns="http://www.w3.org/1999/xhtml">
  <head>
    <title>asal.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h2 class="kitapickapak2" id="calibre_toc_46"><br class="calibre3"/>   39   <br class="calibre3"/><br class="calibre3"/><br class="calibre3"/><br class="calibre3"/></h2>
				<p class="normal1">Öğrencilere neredeyse hiç bakmazdı. Karatahtaya ve kendine dikilmiş açık renk gözlerle karşılaştığında kendini çıplak gibi hissederdi. Mattia hesapları yazar, aynı zamanda kendine de anlatıyormuş gibi kesin yorumlar yapardı. Onun cebirsel topoloji dersini alan dördüncü sınıfın bir düzine öğrencisi için bu derslik fazlasıyla büyüktü. İlk üç sıranın iskemlelerine yerleşiyorlardı; onlar da kendi üniversite döneminde yaptığı gibi aralarında birer sıra boş bırakıyorlardı ama gene de bu öğrencilerin hiçbirinde ona kendini hatırlatan bir şey bulamıyordu.</p>
				<p class="normal1">Sessizlik içerisinde sınıfın dibindeki kapının kapandığını duydu ama ispatın sonuna gelene kadar arkasını dönmedi. Aslında hiç gereksinme duymadığı notlarından bir sayfa daha çevirdi, kâğıtları bir hizaya dizdi, ancak o zaman görüş alanının en yüksek noktasında bir figürün varlığını fark etti. Başını kaldırdı ve Nadia'yı gördü. Kadın en son sıraya oturmuştu ve bembeyaz giyinmişti. Bacak bacak üstüne atmıştı ve selam vermeden onu izlemeye devam ediyordu.</p>
				<p class="normal1">Mattia paniğini bastırmaya çalıştı ve bir sonraki kuramı açıklamaya girişti. Ama yarıya gelmeden şaşırdı ve <span class="ideitalik">"I am sorry"</span><sup class="calibre5"><a href="asalsayilar_split_067.html#footnote-500-8" id="footnote-500-8-backlink" name="footnote-500-8-backlink">8</a></sup> diyerek notlarındaki işlemi bulmaya çalıştıysa da dikkatini toparlayamadı. Öğrenciler arasında belli belirsiz bir fısıldaşma oldu, çünkü ders başlayalı beri hoca şimdiye kadar bir kez bile tereddüt etmemişti.</p>
				<p class="normal1">En baştan başlayarak aceleyle yazmaya koyuldu; yazıları aşağıya kaydırarak tahtanın sağ ucuna kadar geldi. Yer kalmadığından son iki işlemi tepedeki bir köşeye sıkıştırmak zorunda kaldı. Bazı öğrenciler çevrelerindeki formüllerle karışan üsleri ve altları seçebilmek için öne uzanmak zorunda kaldılar. Mattia, "<span class="ideitalik">Okay, I'll see you tomorrow"</span><sup class="calibre5"><a href="asalsayilar_split_068.html#footnote-500-9" id="footnote-500-9-backlink" name="footnote-500-9-backlink">9</a></sup> dediğinde dersin bitmesine daha on beş dakika vardı.</p>
				<p class="normal1">Tebeşiri bıraktı ve öğrencilerin şaşkınlık içinde kalkmalarını, sınıftan çıkmadan ona başlarıyla selam vermelerini seyretti. Nadia hâlâ orada, aynı pozisyonda oturuyordu ve sanki kimse onun varlığının farkına varmamış gibiydi.</p>
				<p class="normal1">Yalnız kaldılar. Birbirlerine çok uzak görünüyorlardı. Kendisi kadına doğru yürümeye başladığı anda Nadia da ayağa kalktı. Sınıfın aşağı yukarı ortasında buluştuklarında aralarında bir metrelik mesafe bırakmaya özen gösterdiler.</p>
				<p class="normal1">"Merhaba" dedi Mattia. "Hiç beklemiyordum..."</p>
				<p class="normal1">"Dinle" diyerek sözünü kesen kadın gözlerini kararlı bir biçimde onun yüzüne dikmişti. "Biz birbirimizi tanımıyoruz bile. Böyle pat diye geliverdiğim için özür dilerim."</p>
				<p class="normal1">"Hayır, öyle değil..." demeye çalıştıysa da Nadia konuşmasına izin vermedi.</p>
				<p class="normal1">"Uyandım, seni bulamadım ve sen en azından..."</p>
				<p class="normal1">Bir an durdu. Mattia sanki bir dakikadan daha fazla süre kırpmamış gibi yanan gözlerini yere indirmek zorunda kaldı.</p>
				<p class="normal1">"Her neyse, önemli değil" diye devam etti Nadia. "Ben kimseyi takip etmiyorum. Artık bunu istemiyorum."</p>
				<p class="normal1">Bir pusula uzattı ve Mattia bunu aldı.</p>
				<p class="normal1">"Burada numaram yazıyor. Ama eğer kullanmaya karar vereceksen fazla oyalanma."</p>
				<p class="normal1">Her ikisi de yere baktı. Nadia öne doğru eğilecekti ama topuklarının üzerinde şöyle bir sallandı, sonra ansızın arkasını döndü.</p>
				<p class="normal1">"Hoşça kal" dedi.</p>
				<p class="normal1">Mattia ona yanıt vermektense boğazını temizledi. Kadının kapıya varması için sonlu bir zaman diliminin gerektiğini düşündü. Bu bir karar almaya, bir düşünceyi uygulamaya koymaya yetecek bir zaman dilimi değildi.</p>
				<p class="normal1">Nadia eşikte durdu.</p>
				<p class="normal1">"Sende ne var bilmiyorum" dedi. "Ama her neyse, sanırım hoşuma gidiyor."</p>
				<p class="normal1">Sonra çıktı. Mattia yalnızca bir adın ve çoğunlukla tek sayılardan oluşan bir dizi rakamın yazılı olduğu pusulaya baktı. Sonra kürsünün üzerindeki kâğıtlarını topladı ama sınıftan çıkmak için ders saatinin bitmesini bekledi.</p>
				<p class="normal1"> </p>
				<p class="normal1">Çalışma odasına girdiğinde, Alberto telefonda konuşuyordu ve iki kolunu rahatça oynatabilmek için almacı çenesi ile yanağı arasına sıkıştırmıştı. Mattia'ya merhaba demek için kaşlarını kaldırdı.</p>
				<p class="normal1">Telefonu kapattığında arkasına dayandı ve bacaklarını uzattı. Suç ortaklığı kokan bir ifadeyle ona gülümsedi.</p>
				<p class="normal1">"Anlat bakalım" dedi. "Dün gece geç saatlere kadar ayakta mıydık?"</p>
				<p class="normal1">Mattia kararlılıkla ona bakmaktan kaçındı. Omuzlarını silkti. Alberto ayağa kalktı ve onun koltuğunun arkasına dikildi. Bir antrenör, boksörünün omuzlarını nasıl ovarsa, onun omuzlarını öyle ovmaya başladı. Mattia ise kendine dokunulmasından hoşlanmazdı.</p>
				<p class="normal1">"Anladım, konuşmak istemiyorsun. <span class="ideitalik">All right then,</span><sup class="calibre5"><a href="asalsayilar_split_069.html#footnote-500-10" id="footnote-500-10-backlink" name="footnote-500-10-backlink">10</a></sup> konu değiştirelim. Makale için bir eskiz yaptım. Göz atmak ister misin?"</p>
				<p class="normal1">Mattia onayladı. Arkadaşının ellerini omuzlarından çekmesini beklerken işaretparmağıyla bilgisayarının 0 tuşu üzerine vurmaya başladı. Bir önceki geceye ilişkin görüntüler ve hep aynı görüntüler cılız şimşekler gibi çakıyordu zihninde.</p>
				<p class="normal1">Alberto yerine döndü ve kaba bir şekilde koltuğuna çöktü. Kâğıt yığını arasında makaleyi aramaya başladı.</p>
				<p class="normal1">"Ah" dedi. "Bu sana gelmişti."</p>
				<p class="normal1">Mattia'nın yazı masasına bir zarf fırlattı. Adı ve üniversitenin adresi lacivert mürekkeple yazılmıştı; öylesine kalındı ki, mutlaka kâğıdan arkasına da geçmiş olmalıydı. Mattia'nın <span class="ideitalik">M</span>'si önce düz bir çizgiyle başlıyor, sonra hafifçe ayrık olarak yuvarlak ve içbükey bir eğimle devam ediyordu; sonra gene düz bir çizgiyle aşağı iniyordu. İki <span class="ideitalik">t</span> harfi tek bir yatay çizgiyle birbirlerine bağlanmışlardı ve bütün harfler biraz yana eğikti; sanki hepsi birbiri üzerine yuvarlanmış gibiydi. Adreste bir hata vardı; <span class="ideitalik">sh</span>'den önce bir fazla <span class="ideitalik">c </span>yazılmıştı. Bu harflerden herhangi bir tanesi hatta yalnızca Balossino'nun <span class="ideitalik">B</span>'sinin iki şişko göbeği arasındaki asimetri bile Alice'nin el yazısını tanıması için yeterliydi.</p>
				<p class="normal1">Yutkundu ve ikinci çekmecedeki yerinde duran zarf açacağını el yordamıyla buldu. Bunu iki parmağı arasında sinirli bir şekilde evirip çevirdi ve sonra zarfın yakasından içeri soktu. Elleri titriyordu, kendini kontrol altına alabilmek için açacağın sapını daha sıkı tutmak zorunda kaldı.</p>
				<p class="normal1">Aslında önünde duran kâğıtları arıyor numarası yapan Alberto karşı masadan onu izliyordu. Mattia'nın parmaklarının titrediği bu mesafeden bile belli oluyordu ama mektup elinin içinde kalmıştı ve Alberto bunu göremiyordu.</p>
				<p class="normal1">Meslektaşının gözlerini yumuşunu, birkaç saniye boyunca böylece duruşunu, sonra yeniden açışını ve ansızın çok uzaklarda kaybolmuş gibi çevresine bakınışını izledi.</p>
				<p class="normal1">"Kimden mektup?" diye sordu Alberto.</p>
				<p class="normal1">Mattia onu hiç tanımıyormuş gibi bir tür gücenmeyle süzdü. Sonra soruyu duymazdan gelerek ayağa kalktı.</p>
				<p class="normal1">"Gitmem gerekiyor" dedi.</p>
				<p class="normal1">"Ne?"</p>
				<p class="normal1">"Gitmem gerekiyor. Sanırım... İtalya'ya."</p>
				<p class="normal1">Sanki ona engel olmak istercesine Alberto da ayağa kalktı.</p>
				<p class="normal1">"Ne diyorsun sen? Ne oldu?"</p>
				<p class="normal1">İçgüdüsel bir şekilde ona yaklaştı ve yeniden mektubu görmeye çalıştı ama Mattia bunu gizli bir şeymiş gibi eliyle karnı hizasında kazağı arasına bastırmıştı. Parmaklarının dışında kalan dört beyaz köşe sadece kâğıdın dörtgen olduğunu belli ediyordu, o kadar.</p>
				<p class="normal1">"Hiçbir şey. Bilmiyorum" diyen Mattia bir kolunu çoktan anorağının koluna sokmuştu bile. "Ama gitmem gerekiyor."</p>
				<p class="normal1">"Ya makale?"</p>
				<p class="normal1">"Döndüğümde bakarım. Sen devam et."</p>
				<p class="normal1">Sonra Alberto'ya itiraz etme fırsatı tanımadan çıktı.</p>

		</body>
</html>