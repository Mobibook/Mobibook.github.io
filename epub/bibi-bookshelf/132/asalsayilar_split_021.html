<html xmlns="http://www.w3.org/1999/xhtml">
  <head>
    <title>asal.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h2 class="kitapickapak2" id="calibre_toc_21"><br class="calibre3"/>   14   <br class="calibre3"/><br class="calibre3"/><br class="calibre3"/><br class="calibre3"/></h2>
				<p class="normal1">Kızlar biraz eğlenmek için Denis'i mutfaktaki buzdolabının dibine kıstırmışlardı. Karşısına, yan yana dizilmişler, heyecanlı bakışlardan, dağınık saçlardan bir engel oluşturmuşlardı; Denis bu yüzden öteki odadaki Mattia'yı göremiyordu.</p>
				<p class="normal1">"Doğruluk mu? Cesaret mi?" diye sordu Viola.</p>
				<p class="normal1">Denis canının bu oyunu oynamak istemediğini söylemek için başını ürkekçe salladı. Viola gözlerini havaya çevirdi, sonra kapağa yer kalması için Denis'i kenara iteleyerek buzdolabını açtı. Şeftalili votka şişesini aldı ve bardağa koyma zahmetine katlanmadan bir yudum içti. Sonra suç ortağı gülüşüyle oğlana da uzattı.</p>
				<p class="normal1">Denis zaten sersem olmuştu, midesi de bulanıyordu. Viski, burnu ile ağzı arasına asılı kalmış acı bir tat bırakmıştı ama Viola'nın davranışlarında karşı koymayı engelleyen bir tavır vardı. Şişeyi aldı ve bir yudum içti. Sonra Giada Savarino'ya uzatırken kız açgözlülükle şişeyi kaptı ve sanki portakal suyu içer gibi kafasına dikti.</p>
				<p class="normal1">"Haydi bakalım. Ben mi sorayım, sen mi anlatacaksın?" diye yineledi Viola. "Yoksa biz seçeceğiz."</p>
				<p class="normal1">Denis karşı koymaya çalışarak ama inandırıcı olamadan "Bu oyunu sevmiyorum" dedi.</p>
				<p class="normal1">"Mımmm, sen de arkadaşın da beş para etmezsiniz" dedi kız. "O halde ben seçiyorum. Gerçeği anlatacaksın. Dinleyelim bakalım."</p>
				<p class="normal1">İşaretparmağını çenesine dayadı ve sanki düşünürmüş gibi bakışlarıyla tavanda bir çember çizdi.</p>
				<p class="normal1">"Buldum" diye bağırdı. "Dördümüzden hangimizin hoşuna gittiğini söylemek zorundasın."</p>
				<p class="normal1">Denis ürkekçe omuzlarını silkti.</p>
				<p class="normal1">"Hiç" dedi.</p>
				<p class="normal1">"Hiç de ne demek? En azından birimizden hoşlanıyorsundur değil mi?"</p>
				<p class="normal1">Denis kızların hiçbirini beğenmediğini, tek isteğinin önünden çekilmeleri olduğunu, Mattia'nın yanına gitmesine izin vermeleri için yanıp tutuştuğunu düşündü. Mattia'yla geçirebileceği, onun gece de var oluşunu seyredebileceği bir saati kalmıştı; bu saatlerde genellikle arkadaşının, odasında, rengini bile bilmediği çarşafın altında yatışını hayal ederdi.</p>
				<p class="normal1">İçlerinden birini seçersem, beni rahat bırakırlar diye düşündü o anda.</p>
				<p class="normal1">"Onu." En masumları gibi göründüğü için Giulia Mirandi'yi göstermişti.</p>
				<p class="normal1">Giulia balo kraliçesi seçilmiş gibi elini ağzına götürüverdi. Viola ağzının bir kenarını büzüştürdü. Öteki ikisi sırnaşıkça kahkaha attı.</p>
				<p class="normal1">"Tamam" dedi Viola. "O halde şimdi zorunlu soru geliyor."</p>
				<p class="normal1">"Hayır, artık yeter" diye karşı çıktı Denis.</p>
				<p class="normal1">"Gerçekten çok can sıkıcısın. Dört tarafında dört kız var ve senin canın oyun oynamak istemiyor. Her zaman bulamazsın bunu."</p>
				<p class="normal1">"İyi ama artık sıra başkasında."</p>
				<p class="normal1">"Ben sıranın gene sende olduğunu söylüyorum. Zorunluluğu yerine getirmek zorundasın. Siz ne diyorsunuz?"</p>
				<p class="normal1">Öteki kızlar da ses etmeden başlarıyla evet dediler. Şişe dönüp dolaşıp Giada'nın eline gelmişti; düzenli aralıklarla kafaya dikiyor, sanki ötekilere fark ettirmek istercesine birkaç yudum içiyordu.</p>
				<p class="normal1">"Gördün mü?" dedi Viola.</p>
				<p class="normal1">Denis ofladı.</p>
				<p class="normal1">"Ne yapmam gerekiyor?" diye sordu teslimiyet içinde.</p>
				<p class="normal1">"Eh, ben konuksever bir ev sahibesi olduğum için sana zevkli bir zorunluluk vereceğim" dedi Viola gizemli bir edayla. Öteki üç kız yeni işkencenin ne olduğunu çılgınca merak ederek gözlerini onun dudaklarına dikmişlerdi. "Giulia'yı öpeceksin."</p>
				<p class="normal1">Giulia kızardı. Denis kaburgalarının arasına bir bıçak battığını sandı.</p>
				<p class="normal1">Giulia belki de yalandan, pek telaşlanarak "Deli misin sen?" dedi.</p>
				<p class="normal1">Viola şımarık kız edasıyla omuzlarını silkti. Denis başıyla üst üste iki üç kez hayır dedi.</p>
				<p class="normal1">"Onu beğendiğini sen kendin söyledin" dedi kız.</p>
				<p class="normal1">"Ya yapmazsam?" diye çıkıştı Denis.</p>
				<p class="normal1">Viola ansızın ciddileşti ve gözlerini oğlanın gözlerine dikti.</p>
				<p class="normal1">"Yapmazsan yeniden gerçeklik seçeneğine katlanmak zorundasın" dedi. "O küçük erkek arkadaşını anlatmak zorunda kalabilirsin mesela."</p>
				<p class="normal1">Aydınlık ve keskin bakışların içinde Denis hep görünmediğini sandığı her şeyi gördü. Boynu kaskatı kesildi.</p>
				<p class="normal1">Giulia Mirandi'ye döndü. Kolları belinin yanında sarkarken yüzünü kızın yüzüne uzattı. Gözlerini yumdu ve kızı öptü. Sonra geri çekilmeyi denedi ama Giulia elini ensesine dayayarak başını tuttu. Sımsıkı dudaklar arasından diline zorla yer açtı.</p>
				<p class="normal1">Denis ağzında kendine ait olmayan tükürüğün tadını duydu ve midesi bulandı. İlk öpücüğünü verirken gözlerini açmasıyla Mattia'nın topal kızla el ele mutfağa girdiğini gördü.</p>

		</body>
</html>