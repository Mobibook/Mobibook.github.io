<html xmlns="http://www.w3.org/1999/xhtml">
  <head>
    <title>asal.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h2 class="kitapickapak2" id="calibre_toc_24"><br class="calibre3"/>   17   <br class="calibre3"/><br class="calibre3"/><br class="calibre3"/><br class="calibre3"/></h2>
				<p class="normal1">Gruba dahil olunup olunamayacağına Viola karar verirdi. Pazar sabahı Giada Savarino'nun babası bütün Bai ailesini uyandırarak onun babasına telefon etmişti. Uzun bir görüşme olmuş, hâlâ pijamayla olan Viola kulağını babasının yatak odasının kapısına dayamıştı ama konuya ilişkin tek bir sözcük bile işitememişti.</p>
				<p class="normal1">Yatağın gıcırdadığını duyunca koşarak odasına kaçmış, uyuma numarası yaparak yorganın altına gizlenmişti. Babası, "Bana olup biteni anlatacaksın" diyerek onu uyandırmış ve bundan böyle evde parti verilmeyeceğini, bir süre için bütün partileri unutması gerektiğini ve şimdilik tek bilmesi gerekenin bu olduğunu bildirmişti. Öğle yemeğinde annesi tavan arası katında kırılmış olan lamba hakkında açıklama istemiş, ablası ise onun kişisel eşyasına el uzatıldığını anladığı için kardeşini savunmamıştı.</p>
				<p class="normal1">Bütün bir gün hem küçük düşmüş hem de telefonla konuşma yasağı konmuş olarak odasında oturmuştu. Alice ile Mattia'yı ve onların el ele tutuşmalarını bir türlü zihninden kovamıyordu. Tırnağıyla öteki tırnaklarında kalan ojeleri kazırken şu karara varmıştı: Alice artık gruba dahil olamazdı.</p>
				<p class="normal1"> </p>
				<p class="normal1">Pazartesi sabahı evin banyosuna kapanarak kapıyı da kilitleyen Alice dövmesini örten gazlı bezi temelli çıkardı. Onu güzelce dertop etti ve kahvaltıda yemediği bisküvi kalıntılarıyla birlikte tuvalete attı. Aynaya yansıyan hercaimenekşeye bakarak bedenini ikinci kez ve sonsuza kadar değiştirdiğini düşündü. Bedenini saran ürperti, pişmanlık ve korkunun keyifli bir karışımıydı. Bu bedenin yalnızca kendine ait olduğunu, canı isterse onu mahvedebileceğini, isterse kalıcı izlerle çirkinleştirebileceğini ya da şımarık bir çocuğun koparıp yere attığı çiçek gibi kurumaya bırakabileceğini düşündü.</p>
				<p class="normal1">O sabah kızlar tuvaletinde Viola'ya ve öteki kızlara dövmesini gösterecekti. Onlara Mattia'yla uzun uzun nasıl öpüştüklerini anlatacaktı. Daha fazla bir şey uydurmaya gerek yoktu. Hem sonra ayrıntı sorsalar bile gerisini hayallerine bırakmakla yetinecekti.</p>
				<p class="normal1">Sınıfa gelince çantasını sandalyesine astı ve öteki kızların da yanında durduğu Viola'nın sırasına doğru yürüdü. Tam yaklaşırken Giulia Mirandi, "İşte geliyor" dedi. Güler yüzüyle her birine merhaba dedi ama hiç yanıt alamadı. Aynen onun öğretmiş olduğu üzere, yanaklarına iki öpücük kondurmak için Viola'ya doğru eğildi ama arkadaşı bir milimetre bile kımıldamadı.</p>
				<p class="normal1">Alice doğruldu ve sıralanmış dört çift sert bakışla karşılaştı.</p>
				<p class="normal1">"Dün hepimiz hastalandık" dedi Viola.</p>
				<p class="normal1">Alice içten bir üzüntüyle "Ah, öyle mi?" dedi. "Ne oldu?"</p>
				<p class="normal1">Giada saldırgan bir tavırla "Korkunç bir karın ağrısı tuttu, hem de hepimizi" açıklamasıyla araya girdi.</p>
				<p class="normal1">Yere kusuşunu hatırlayan Alice'nin içinden, içtiklerinizden olmalı demek geçti.</p>
				<p class="normal1">"Bana bir şey olmadı" demekle yetindi.</p>
				<p class="normal1">"Tabii olmaz" diye kıkırdadı Viola ötekilere bakarak. "Bundan hiç kuşkumuz yok."</p>
				<p class="normal1">Giada ile Federica güldüler, Giada bakışlarını yere indirdi.</p>
				<p class="normal1">Alice şaşkın şaşkın "Bu ne anlama geliyor?" diye sordu.</p>
				<p class="normal1">Viola ansızın ses tonunu değiştirerek "Ne demek istediğimi çok iyi biliyorsun" karşılığını verdi ve o acımasız gözlerini kızın gözlerine dikti.</p>
				<p class="normal1">"Hayır, bilmiyorum" diye savundu kendini Alice.</p>
				<p class="normal1">Giada saldırgan bir tavırla "Bizi zehirledin" dedi.</p>
				<p class="normal1">"Ne diyorsunuz siz? Ne zehirlemesi?"</p>
				<p class="normal1">Giulia ürkekçe araya girdi.</p>
				<p class="normal1">"Yapmayın kızlar, doğru değil bu."</p>
				<p class="normal1">"Evet, bizi zehirledi" diye yineledi Giada. "Kim bilir o kekin içine hangi pislikleri koydu."</p>
				<p class="normal1">Sonra yeniden Alice'ye döndü: "Hepimizi hasta etmek istedin değil mi? Aferin, başardın bunu."</p>
				<p class="normal1">Alice bu sözcükler silsilesini dinledi ama anlamını kavraması birkaç saniyesini aldı. Mavi gözleriyle, bağışla beni, elimden bir şey gelmiyor diyen Giulia'ya baktı. Sonra Viola'nın gözlerine sığınmak istedi ama kız ona boş bakışlarla karşılık verdi.</p>
				<p class="normal1">Giada, sanki hâlâ midesine kramplar giriyormuş gibi elini karnına bastırmıştı.</p>
				<p class="normal1">"Ama keki Soledad'la birlikte yaptık. Her şeyi süpermarketten aldık."</p>
				<p class="normal1">Hiçbiri karşılık vermedi. Katilin başlarından çekilmesini beklermiş gibi hepsi farklı yönlere bakıyorlardı.</p>
				<p class="normal1">Alice "Sol'un tatlısının bir kabahati yok. Ben de yedim ve hastalanmadım" gibi bir yalan söyledi.</p>
				<p class="normal1">O ana kadar susmuş olan Federica Mazzoldi "Yalancının tekisin" sözleriyle kıza saldırdı. "Bir lokma bile yemedin. Herkes biliyor ki..."</p>
				<p class="normal1">Ansızın sustu.</p>
				<p class="normal1">"Haydi, kesin artık" diye yalvardı Giulia. Ağlayacak gibiydi.</p>
				<p class="normal1">Alice elini düz karnına koydu. Kalp atışları hızlanmıştı.</p>
				<p class="normal1">"Neyi?" diye sordu onlara sakin bir sesle.</p>
				<p class="normal1">Viola Bai başını yavaşça salladı. Alice sessizlik içinde eski arkadaşını süzüyordu, bir türlü ağzından çıkmayan ama saydam duman dilleri gibi havada dalgalanan sözcükleri bekliyordu. Zil çaldığında bile yerinden kımıldamadı. Fenci Tubaldo içeri girdiğinde gidip yerine oturması için onu iki kez uyarmak zorunda kaldı.</p>

		</body>
</html>