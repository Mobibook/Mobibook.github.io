<html xmlns="http://www.w3.org/1999/xhtml">
  <head>
    <title>asal.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h2 class="kitapickapak2" id="calibre_toc_20"><br class="calibre3"/>   13   <br class="calibre3"/><br class="calibre3"/><br class="calibre3"/><br class="calibre3"/></h2>
				<p class="normal1">Viola, Giada, Federica ve Giulia dört yırtıcı kuş misali Denis'in çevresini sardılar.</p>
				<p class="normal1">"Bizimle şuraya gelir misin?" dedi Viola.</p>
				<p class="normal1">"Neden?"</p>
				<p class="normal1">"Nedenini sana sonra açıklayacağız" diye kıkırdadı Viola.</p>
				<p class="normal1">Denis kaskatı kesildi. Mattia'dan medet umdu ama o Coca-Cola'nın bardağın ağzındaki titreşimine dalıp gitmişti. Odayı dolduran yüksek sesli müziğin her darbesi yüzeyde bir titreşim yaratıyordu. Mattia tuhaf bir korkuyla onun döküleceği anı bekliyordu.</p>
				<p class="normal1">"Burada kalmak istiyorum" dedi Denis.</p>
				<p class="normal1">"Aman be, ne baş belasısın sen" diye terslendi Viola. "Bizimle geliyorsun işte o kadar!"</p>
				<p class="normal1">Onu bir kolundan tutup çekti. Denis zayıf bir direniş gösterdi. Sonra Giada da çekiştirmeye başlayınca teslim oldu. Onu mutfağa doğru iterlerken, bir kez daha dönüp, kımıldamadan duran arkadaşına baktı.</p>
				<p class="normal1">Mattia, bir elini masaya koyduğunda Alice'nin farkına vardı: denge bozuldu ve ince bir sıvı yüzeyi bardağın ağzından taştı, sonra da kara bir halka gibi dibine çöreklendi.</p>
				<p class="normal1">İçgüdüsel bir hareketle gözlerini kaldırdı ve kızın bakışlarıyla karşılaştı.</p>
				<p class="normal1">"Nasıl gidiyor?" diye sordu kız.</p>
				<p class="normal1">"İyi" dedi Mattia.</p>
				<p class="normal1">"Parti hoşuna gitti mi?"</p>
				<p class="normal1">"Mımmm."</p>
				<p class="normal1">"Müzik böyle yüksek olunca başım ağrıyor."</p>
				<p class="normal1">Alice Mattia'nın da bir şey söylemesini bekledi. Ona baktı, oğlan sanki soluk bile almıyordu. Bakışlarında sessizce acı çeken bir ifade vardı. İlk sefer olduğu gibi, o gözleri kendine çevirmek, Mattia'nın başını ellerinin arasına almak ve ona her şeyin yolunda gittiğini söylemek arzusu duydu.</p>
				<p class="normal1">Bütün cesaretini toplayıp "Benimle öteki odaya gelir misin?" diye sordu.</p>
				<p class="normal1">Mattia sanki bu sözleri beklermiş gibi başını öne eğdi.</p>
				<p class="normal1">"Okey" dedi.</p>
				<p class="normal1">Alice koridora girdi, oğlan da iki adım geriden onu takip etti. Yürürlerken Mattia her zaman yaptığı gibi aşağıya bakıyordu. Alice'nin sağ bacağının dünyadaki bütün bacaklar gibi diz hizasından kırıldığını, ayağının hiç ses etmeden yere usulca değdiğini fark etti. Oysa sol bacağı, işte o kaskatı duruyordu. Öne atmak için kız bacağına dışa doğru bir yarım ay çizdiriyordu. Saniyenin binde biri süresinde sanki Alice bir yana devrilecekmiş gibi kalçası yana eğiliyordu. Sonunda sol ayağı da yere değiyordu ama bu bir koltuk değneği gibi sertçe basıyordu.</p>
				<p class="normal1">Mattia bu jiroskopik ritme yoğunlaştı ve farkına varmadan kendi adımlarını kızınkine uydurdu.</p>
				<p class="normal1">Viola'nın odasına girdiklerinde Alice yanından geçiverdi ve kendinin bile şaşırdığı bir cesaretle kapıyı kapattı. Ayakta duruyorlardı, oğlan halının üstünde, kız birazcık dışında.</p>
				<p class="normal1">İyi ama neden hiçbir şey söylemiyor, diye merak etti Alice.</p>
				<p class="normal1">Bir an için boş vermeyi, kapıyı açmayı, dışarı çıkmayı ve yeniden normal nefes almayı düşündü.</p>
				<p class="normal1">Ama sonra Viola'ya ne anlatırım, diye geçirdi içinden.</p>
				<p class="normal1">"Burası daha iyi değil mi?" diye sordu.</p>
				<p class="normal1">"Öyle" dedi Mattia. Bir vantriloğun kuklası gibi kolları iki yanından sarkıyordu. Sağ elinin işaretparmağı ile başparmağının kenarında çıkan şeytantırnağını dürtüklüyordu. Kendine iğne batırıyordu sanki ve bu yanma, onu bir an için odanın havasızlığından sıyırır gibi oldu.</p>
				<p class="normal1">Alice, Viola'nın yatağının tam ucuna oturdu. Şilte ağırlığı altında kıvrılmadı bile. Bir şey arayarak çevresine bakındı.</p>
				<p class="normal1">Sonunda Mattia'ya "Sen de oturur musun?" diye sordu.</p>
				<p class="normal1">Oğlan söz dinledi. Usulcacık üç karış öteye oturdu. Salonda çalan müzik duvarların ağır ve hırıltılı soluğu gibi geliyordu. Alice, Mattia'nın yumruk yaptığı ellerini süzdü gizlice.</p>
				<p class="normal1">"Elin iyileşti mi?" diye sordu.</p>
				<p class="normal1">"İyileşti gibi" dedi Mattia.</p>
				<p class="normal1">"Nasıl olmuştu?"</p>
				<p class="normal1">"Kestim. Biyoloji laboratuvarında. Yanlışlıkla."</p>
				<p class="normal1">"Görebilir miyim?"</p>
				<p class="normal1">Mattia yumruklarını daha da sıktı. Sonra sol elini hafifçe açtı. Mor ve dimdik bir kesik elini verevine geçiyordu. Alice bunun çevresinde daha kısa ve açık renkli, neredeyse beyaz başka yara izleri olduğunu gördü. Bunlar bütün elinin ayasını kaplıyor, birbirleriyle kesişirken ters ışıkta kalan çıplak bir ağacın dalları gibi görünüyordu.</p>
				<p class="normal1">"Benim de var bir tane biliyor musun?" dedi.</p>
				<p class="normal1">Mattia yumruğunu yeniden kapattı ve saklamak istercesine elini bacaklarının arasına soktu. Kız ayağa kalktı. Kazağını biraz kaldırdı, blucininin düğmelerini çözdü. Çocuk paniğe kapıldı. Mümkün olduğunca indirdi bakışlarını ama gene de Alice'nin pantolonunun belini kıvıran ve yara bantlarıyla çevrili beyaz bir gazlı bezi ortaya çıkaran eli ile onun hemen altında açık gri külotun ucunu gördü.</p>
				<p class="normal1">Alice külotun lastiğini bir iki santim indirince Mattia soluğunu tuttu.</p>
				<p class="normal1">"Bak" dedi sonra.</p>
				<p class="normal1">Uzun bir yara izi çıkık duran leğen kemiği boyunca uzanıyordu. Kalın ve kabarıktı; Mattia'nınkilerden daha genişti. Birbirine eşit uzaklıklarla onu kesen dikiş izleri çocukların karnavalda korsan kılığına girdiklerinde yüzlerine çizdikleri yara izlerini andırıyordu.</p>
				<p class="normal1">Mattia ne diyeceğini bilemedi. Alice blucininin düğmelerini ilikledi, tişörtünü içine soktu. Sonra oğlana biraz daha yaklaşarak oturdu yeniden.</p>
				<p class="normal1">Sessizlik ikisi için de handiyse dayanılmazdı. Yüzleri arasındaki boşluk beklenti ve utanç kaynıyordu.</p>
				<p class="normal1">"Yeni okulunu sevdin mi?" diye sordu Alice konuşmuş olmak için.</p>
				<p class="normal1">"Evet."</p>
				<p class="normal1">"Bir dâhi olduğunu söylüyorlar."</p>
				<p class="normal1">Mattia yanaklarını emdi, sonra da kanın metalik tadı ağzını doldurana kadar dişlerini yanaklarına geçirdi.</p>
				<p class="normal1">"Gerçekten seviyor musun ders çalışmayı?"</p>
				<p class="normal1">Mattia "Evet" dedi.</p>
				<p class="normal1">"Neden peki?"</p>
				<p class="normal1">Çocuk usulca "Yapmayı bildiğim tek şey bu" dedi. Ders çalışmayı, yalnız başına yapılabildiği için seviyorum, çünkü çalıştığın her şey zaten çoktan ölmüş, soğumuş ve çiğnenmiş, demeyi isterdi. Okul kitaplarının sayfalarının hepsi aynı ısıda, sana seçme süresi tanıyorlar, canını yakmıyorlar, sen onların canını yakmıyorsun, demeyi isterdi. Ama sessizliği seçti.</p>
				<p class="normal1">"Peki benden hoşlanıyor musun?" deyiverdi Alice. Sesi biraz cılız çıktı ve yüzünü ateş bastı.</p>
				<p class="normal1">Mattia telaşla "Bilmiyorum" dedi yere bakarak.</p>
				<p class="normal1">"Neden peki?"</p>
				<p class="normal1">"Bilmiyorum" diye ayak diredi. "Bunu düşünmedim."</p>
				<p class="normal1">"Bunu düşünmek gerekmez ki."</p>
				<p class="normal1">"Ben düşünmezsem hiçbir şey anlayamam."</p>
				<p class="normal1">"Sen benim hoşuma gidiyorsun" dedi Alice. "Biraz. Öyle sanıyorum."</p>
				<p class="normal1">Oğlan kabullendi. Halının geometrik desenini önce net, sonra bulanık görmek için göz merceğini kasıp gevşetme oyunu oynamaya başladı.</p>
				<p class="normal1">"Beni öpmek ister misin?" diye sordu Alice. Utanç duymadı ama tam bunu söylerken, oğlanın hayır deme olasılığının verdiği korkuyla midesi kasıldı.</p>
				<p class="normal1">Mattia birkaç saniye boyunca kımıldamadı. Sonra yavaşça başını sağa sola salladı; gözlerini halının deseninden ayırmıyordu.</p>
				<p class="normal1">Sinirli bir hareketle Alice ellerini beline götürdü ve belinin çevresini ölçtü.</p>
				<p class="normal1">"Önemi yok" dedi farklı bir ses tonuyla ve çabucak. "Rica ederim bunu kimseye anlatma" diye ekledi.</p>
				<p class="normal1">Salağın tekisin, diye düşündü.</p>
				<p class="normal1">İlkokul çocuğundan betersin.</p>
				<p class="normal1">Sonra ayağa kalktı. Viola'nın odası gözüne birdenbire yabancı ve düşmanca bir mekân gibi göründü. Duvarlardaki renklerin, masanın üzerinde dağılmış makyaj malzemelerinin, idam edilmiş birinin ayakları misali dolap kapağına asılı bale pabuçlarının, Viola'nın deniz kenarında kumlara uzanıp güzelliğini gözler önüne sererek çektirip büyüttürdüğü fotoğrafın, müzik setinin iki yanına tepeleme dizilmiş kasetlerin ve koltuğa yığılı giysilerin onu sarhoş ettiğini hissetti.</p>
				<p class="normal1">"Salona dönelim" dedi.</p>
				<p class="normal1">Mattia yataktan kalktı. Bir an için ona baktı ve Alice onun özür dilediğini hisseder gibi oldu. Kız kapıyı açtı, müzik bütün zorbalığıyla odaya yayıldı. Koridorun bir bölümünü yalnız başına aştı. Sonra Viola'nın yüzü geldi aklına. Geri döndü, izin bile istemeden Mattia'nın odunsu elini tuttu ve Bai ailesinin gürültülü salonuna el ele girdiler.</p>

		</body>
</html>