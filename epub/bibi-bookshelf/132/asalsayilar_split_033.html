<html xmlns="http://www.w3.org/1999/xhtml">
  <head>
    <title>asal.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h2 class="kitapickapak2" id="calibre_toc_31"><br class="calibre3"/>   24   <br class="calibre3"/><br class="calibre3"/><br class="calibre3"/><br class="calibre3"/></h2>
				<p class="normal1">Bu son ay içerisinde sık sık görüşmüşlerdi; hiç randevulaşmamışlar ve hiç rastlantıyla karşılaşmamışlardı. Ziyaret saatinden sonra Alice, Fabio'nun çalıştığı servisin etrafında dolaşıyor, o da bir şekilde ortaya çıkıyordu. Bahçenin, hiç konuşmadan, ortak kararlarıyla belirledikleri belli bir yolunda dolaşıyorlardı hep. Dış duvar, hikâyelerinin mekânının sınırını belirliyordu, aralarında dalgalanan o temiz ve gizemli şeye bir ad verme gereksinmesi duyulmayan belli bir bölgeyi ayırıyordu.</p>
				<p class="normal1">Fabio kur yapmanın dinamiklerini net bir şekilde biliyor gibiydi; sanki bir protokol izler gibi sürelere saygı duyuyor, cümleleri ölçüp biçiyordu. Alice'nin derin mutsuzluğunu sezinliyor ama dışında kalmayı yeğliyordu. Dünyanın aşırılıkları her ne biçim altında olursa olsun onu pek ilgilendirmiyordu; onun dengesine ve sağduyusuna çarpsalar bile o onları görmezden geliyor, sanki yokmuşlar gibi davranıyordu. Bir engel yolunu kapatacak şekilde önüne serildiğinde bile adımlarını değiştirmeden çevresinden dolaşıyor, sonra da hemen unutup gidiyordu. Neredeyse her zaman, kuşku nedir bilmiyordu.</p>
				<p class="normal1">Gene de bir hedefe nasıl varılacağını biliyordu, bu nedenle saygılı ve biraz da takıntılı bir biçimde Alice'nin ruh hallerine dikkat ediyordu. Olur da kız susarsa, yolunda gitmeyen bir şey mi var, diye soruyordu ama bunu asla iki kez üst üste yapmıyordu. Onun fotoğraflarıyla, annesinin durumuyla ilgileniyor, sessizlikleri kendi gününe ilişkin anlatılarla, serviste duyduğu komik olaylarla dolduruyordu.</p>
				<p class="normal1">Alice kendini onun güven duygusuna bırakıyordu; küçükken havuzda ölü numarası yapmak için kendini suyun kaldırma gücüne emanet ettiği gibi şimdi yavaş yavaş bu güvene emanet ediyordu.</p>
				<p class="normal1">Evrenlerinin ağır ağır ve görünmez bir biçimde birbirine kaynaşmasının tadını çıkarıyorlardı; ortak bir eksen çevresinde, giderek daralan bir yörüngede dönen iki gezegen gibiydiler; pek belirgin olan yazgıya göre uzayın ve zamanın herhangi bir noktasında birlikte gelişeceklerdi.</p>
				<p class="normal1">Alice'nin annesine yapılan tedaviye son verilmişti. Kocası bir baş işaretiyle, onun morfinin ağır örtüsü altında nihayet acısız bir uykuya dalmasına onay vermişti. Alice yalnızca bitmesini bekliyordu ve bu nedenle vicdan azabı çekmeyi başaramıyordu. Annesi onda çoktan bir hatıra olarak yaşamaya başlamış, zihninin bir köşesine çiçektozu zerreciği gibi konmuştu; hayatının geri kalanında sesten yoksun imgeler tutamı biçiminde donmuş olarak orada kalacaktı.</p>
				<p class="normal1">Fabio sormaya niyet etmiş değildi ve aslında beklenmedik tepkiler vermezdi ama o öğleden sonra Alice'de farklı bir şeyler vardı; parmaklarını birbirine dolayışında, Fabio'nunkilerle karşılaşmamak için gözlerini sağdan sola oynatışında bir ürkeklik seziliyordu. Kızı tanıdığından beri ilk kez telaşlı, sakınımsızdı.</p>
				<p class="normal1">"Bu hafta sonu bizimkiler denize gidiyorlar" dedi hiç yoktan.</p>
				<p class="normal1">Alice bunu duymazdan geldi ya da duymadı. Birkaç günden beri zihninin içi arı kovanı gibiydi. Mattia bir haftadan yani mezuniyet gününden beri hiç aramamıştı. Oysa arama sırası besbelli ondaydı.</p>
				<p class="normal1">Fabio "Cumartesi akşamı bana yemeğe gelebileceğini düşünmüştüm" deyiverdi.</p>
				<p class="normal1">Bu sözler yüzünden güven duygusu bir an bocaladı ama güvensizliği hemen attı üzerinden. Ellerini gömleğinin ceplerine soktu ve yanıt her ne olursa olsun aynı hafiflikle karşılamaya hazırlandı. Gereksinme duymadan önce korunak hazırlamayı bilirdi.</p>
				<p class="normal1">Alice hüzün izleri taşıyan bir gülümseme kondurdu yüzüne.</p>
				<p class="normal1">"Bilmem" dedi usulca. "Belki de..."</p>
				<p class="normal1">"Haklısın" diye kesti sözünü Fabio. "Sormamalıydım. Bağışla."</p>
				<p class="normal1">Yürüyüş parkurlarını sessizlik içinde tamamladılar ve yeniden Fabio'nun çalıştığı bölümün önüne geldiklerinde erkek içinden uzun uzun, tamam, dedi.</p>
				<p class="normal1">İkisi de kımıldamadılar. Hızla bakıştılar, sonra gözlerini yere indirdiler. Fabio'nun gülmesi tuttu.</p>
				<p class="normal1">"Seninle nasıl vedalaşacağımızı bilemiyorum" dedi.</p>
				<p class="normal1">"Öyle" diye gülümsedi Alice. Bir elini saçlarına götürdü, işaretparmağıyla bir tutam saç yakalayıp hafifçe çekiştirdi.</p>
				<p class="normal1">Fabio kararlı bir biçimde kıza doğru bir adım attı, ayağının altında ezilen çakıl taşları çıtırdadı. Sevgi dolu bir zorbalıkla kızın sol yanağına bir öpücük kondurdu, sonra geri çekildi.</p>
				<p class="normal1">"Eh, en azından bir düşün" dedi.</p>
				<p class="normal1">Bütün ağzıyla, yanaklarıyla, gözleriyle gülümsedi. Sonra arkasını döndü, ağır ağır yürüyerek girişe yöneldi.</p>
				<p class="normal1">Camlı kapının arkasına geçtiğinde, şimdi arkasını dönecek diye düşündü Alice.</p>
				<p class="normal1">Oysa Fabio köşeyi döndü ve koridorda yok oldu.</p>

		</body>
</html>