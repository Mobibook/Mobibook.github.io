<html xmlns="http://www.w3.org/1999/xhtml">
  <head>
    <title>asal.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h2 class="kitapickapak2" id="calibre_toc_9"><br class="calibre3"/>   2   <br class="calibre3"/><br class="calibre3"/><br class="calibre3"/><br class="calibre3"/></h2>
				<p class="normal1">İkizler henüz küçükken ve Michela yürüteciyle merdivenlerden atlamak ya da acil servise gidip özel penslerle çıkartılması gereken bir bezelye tanesini burnuna sokmak gibi yaramazlıklar yapınca babalarının aklına hep, ikizlerin ışığı ilk göreni olan Mattia gelirdi: annelerinin rahminin iki bebeğe dar geldiğini söylerdi.</p>
				<p class="normal1">"Kim bilir annenizin karnında neler karıştırdınız?" derdi. "Bana öyle geliyor ki kız kardeşini tekmelediğin için ona ciddi biçimde zarar verdin."</p>
				<p class="normal1">Sonra da gülecek bir şey olmamasına karşın gülerdi. Michela'yı havaya kaldırır ve sakallarını kızın yumuşacık yanakları arasına gömerdi.</p>
				<p class="normal1">Mattia aşağıdan bakardı. O da gülerdi ve babasının anlamadığı bu sözlerinin bir geçişmeyle içine sızmasını beklerdi. Bu sözlerin uzun süre beklemiş şarap şişelerinde olduğu gibi midesinin dibinde birikmesini, yoğun ve yapışkan bir tabaka oluşturmasını ümit ederdi.</p>
				<p class="normal1">Babasının gülüşü Michela yirmi yedi aylıkken hâlâ tek bir söz etmeyince gergin bir gülümsemeye dönüştü. Kız, ne mama, ne kaka, ne baba diyebiliyordu. Anlamsız çığlıkları öylesine ıssız ve yalnız bir yerlerden çıkıyordu ki baba her seferinde ürperiyordu.</p>
				<p class="normal1">Beş buçuk yaşına geldiğinde, konuşma kusurlarıyla ilgilenen ve kalın camlı gözlükleri olan uzman, Michela'nın önüne suntadan yapılmış bir paralelyüz koydu; bunun üzerinde yıldız, daire, kare ve üçgen biçiminde delikler, bir kenarda da bu deliklere uyacak aynı biçimde minik şekiller vardı.</p>
				<p class="normal1">Michela buna şaşkınlıkla bakıyordu.</p>
				<p class="normal1">"Yıldız nereye girecek Michela?" diye sordu uzman.</p>
				<p class="normal1">Michela gözlerini oyuncağa indirdi ama hiçbir şeye dokunmadı. Doktor hanım yıldızı eline verdi.</p>
				<p class="normal1">"Bu nereye girecek Michela?" diye sordu.</p>
				<p class="normal1">Michela her yere ve hiçbir yere bakıyordu. Yıldızın beş köşesinden birini ağzına soktu ve ısırdı. Uzman hanım Michela'nın elini ağzından çekti ve soruyu üçüncü kez yineledi.</p>
				<p class="normal1">"Michela, doktor hanımın söylediğini yap, Tanrı aşkına!" diye gürledi babası; adam ona oturmasını söyledikleri yerde kalmayı başaramıyordu bir türlü.</p>
				<p class="normal1">Doktor hanım onu sakinleştirmeye çalışarak "Bay Balossino, rica ederim" dedi. "Çocuklara zaman tanımak gerekir."</p>
				<p class="normal1">Michela kendine tanınan süreyi kullandı. Tam bir dakika. Sonra belki neşeden, belki umutsuzluktan yürek paralayan bir çığlık attı ve kendinden emin biçimde yıldızı karenin deliğine sıkıştırdı.</p>
				<p class="normal1"> </p>
				<p class="normal1">Mattia ikizinde bir tuhaflık olduğunu belki kendi başına anlamamıştır diye düşünen sınıf arkadaşları bu durumu ona fark ettirmek istediler; örneğin birinci sınıftayken öğretmen ona Michela'yla aynı sıraya oturmasını söylediğinde Simona Volterra kollarını kavuşturarak isyan etmiş ve "Ben onun yanına oturmak istemiyorum" demişti.</p>
				<p class="normal1">Mattia önce Simona ile öğretmenin bir süre tartışmalarına ses çıkarmamış, sonra da "Öğretmenim, Michela'nın yanına ben otururum" demişti. Herkes bunu duyunca rahatlamış gibiydi: <span class="ideitalik">o, </span>Simona, öğretmen. Mattia dışında herkes.</p>
				<p class="normal1">İkizler ilk sırada oturuyorlardı. Michela bütün gün boyama kitabını boyuyor; özen göstererek çizgilerin dışına taşıyor, kesinlikle uygun olmayan renkler kullanıyordu. Çocukların tenini maviye, gökyüzünü kırmızıya, ağaçların hepsini sarıya boyuyordu. Kalemi et dövme tahtası gibi tutuyor, kâğıdı yırtana kadar bastırıyordu.</p>
				<p class="normal1">Yanında oturan Mattia ise okuma ve yazma öğreniyordu. Aritmetiğin dört işlemini öğreniyordu ve eldeli bölme yapmayı sınıfta ilk öğrenen o oldu. Onun kafası kusursuz bir makine gibi çalışırken kız kardeşininkinin böylesine kusurlu olmasına akıl sır ermiyordu.</p>
				<p class="normal1">Michela arada sırada iskemlesinde çırpınmaya, kollarını tuzağa düşmüş bir pervane gibi sallamaya başlıyordu. Gözleri kopkoyu oluyor, öğretmen ondan daha derin bir korkuyla çocuğa bakıyor, bu geri zekâlı kızın eninde sonunda gerçekten uçup gideceği konusunda belli belirsiz bir umuda kapılıyordu. Arka sıradaki çocuklardan bazıları kıkırdıyor, bazıları "Şişşşt!" diyordu.</p>
				<p class="normal1">İşte o zaman Mattia sandalyesini iterek ayağa kalkıyor, kardeşinin yere düşmesini engellemek için arkasına geçiyordu; küçük kız başını sağdan sola çeviriyor, kollarını öyle hızla sallıyordu ki, ikizi bile bu kolların kopacağından korkuyordu.</p>
				<p class="normal1">Mattia ellerini tutuyor, kollarını tatlı tatlı göğsünde kavuşturuyordu.</p>
				<p class="normal1">"İşte şimdi artık kanatların yok!" diye fısıldıyordu kulağına.</p>
				<p class="normal1">Michela birkaç dakika daha titremeyi sürdürüyordu. Var olmayan bir şeye birkaç dakika daha gözlerini kilitliyor ama sonra hiçbir şey olmamış gibi resim defterine işkence yapmaya devam ediyordu. Mattia yeniden yerine oturuyor, kulakları kıpkırmızı kesilmiş halde başını öne eğiyor, öğretmen de derse devam ediyordu.</p>
				<p class="normal1">İlkokul üçte, ikizler henüz hiçbir sınıf arkadaşlarının doğum gününe davet edilmemişlerdi. Anneleri bunu fark etmiş ve duruma bir çözüm oluşturmak için ikizlerin doğum gününde bir parti vermeye karar vermişti. Bay Balossino sofrada bu öneriye hemen karşı çıkmış ve "Yalvarırım Adele, durum zaten yeterince içler acısı" demişti. Mattia rahatlayarak derin bir nefes almış, Michela onuncu kez çatalını düşürmüştü. Bu konudan bir daha söz etmediler.</p>
				<p class="normal1">Sonra ocak ayında bir sabah kızıl saçlı, kalın dudaklı Riccardo Pelotti, Mattia'nın sırasına yanaştı.</p>
				<p class="normal1">Gözlerini karatahtaya dikerek, bir solukta "Baksana, annem senin de doğum günü partime gelebileceğini söyledi" dedi.</p>
				<p class="normal1">Tahta sıranın yüzeyini eliyle çarşaf gibi düzelten Michela'yı da göstererek "O da gelebilir" diye ekledi.</p>
				<p class="normal1">Mattia'nın yüzü heyecandan karıncalanmaya başladı. "Teşekkür ederim" diye yanıtladı ama üzerinden bir yük kalkmış olan Riccardo çoktan uzaklaşmıştı bile.</p>
				<p class="normal1">İkizlerin annesi müthiş sevindi ve çocukları baştan ayağa yepyeni giydirmek için Benetton'a götürdü. Üç oyuncak mağazası dolaştılar ama Adele bir türlü aklına yatan bir armağan bulamadı.</p>
				<p class="normal1">Bin beş yüz parçalık bir yapboz kutusunu havaya kaldırarak "Riccardo'nun ilgi alanı nedir? Bu hoşuna gider mi?" diye sordu Mattia'ya.</p>
				<p class="normal1">"Ben ne bileyim?" dedi çocuk.</p>
				<p class="normal1">"Eh, ne de olsa senin arkadaşın. Ne gibi oyunlardan hoşlandığını bilirsin."</p>
				<p class="normal1">Mattia Riccardo'nun onun arkadaşı olmadığını ama bunu annesine açıklayamayacağını düşündü. Omuz silkmekle yetindi.</p>
				<p class="normal1">Adele en sonunda lego uzay gemisinde, mağazanın o bölümünün en büyük ve pahalı parçasında karar kıldı.</p>
				<p class="normal1">"Anne bu çok büyük" diye karşı çıktı Mattia.</p>
				<p class="normal1">"Yok canım. Hem siz iki kişisiniz. Rezil olmak istemezsiniz herhalde."</p>
				<p class="normal1">Mattia, lego olsun olmasın zaten rezil olacaklarını çok iyi biliyordu. Michela'yla birlikteyken başka türlüsü söz konusu olamazdı. Riccardo'nun onları doğum gününe çağırmasının nedeninin anne ve babasının zorlaması olduğunu çok iyi biliyordu. Michela ona yapışacak, portakal suyunu üzerine dökecek, yorulunca da sızlanmaya başlayacaktı.</p>
				<p class="normal1">Mattia ilk kez evde kalmanın belki de daha iyi olacağını geçirdi aklından.</p>
				<p class="normal1">Daha doğrusu Michela evde kalsaydı daha iyi olurdu.</p>
				<p class="normal1">"Anne" dedi cılız sesiyle.</p>
				<p class="normal1">Adele çantasında cüzdanını arıyordu.</p>
				<p class="normal1">"Evet?"</p>
				<p class="normal1">Mattia derin bir soluk aldı.</p>
				<p class="normal1">"Michela partiye gelmek zorunda mı?"</p>
				<p class="normal1">Adele ansızın kaskatı kesildi ve gözlerini oğlunun gözlerine dikti. Kasiyer kız para bekleyen elini kayan bandın üzerine dayamış, sahneyi umursamaz gözlerle izliyordu. Michela ise sergilenen karamela paketlerini karıştırıyordu.</p>
				<p class="normal1">Mattia'nın yanakları inmek üzere olan şamarın beklentisiyle sımsıcak oldu ama şamar gelmedi.</p>
				<p class="normal1">Annesi "Elbette gelecek" demekle yetindi ve konu orada kapandı.</p>
				<p class="normal1"> </p>
				<p class="normal1">Riccardo'nun evine yalnız gidebilirlerdi. Yayan olarak on dakika uzaklıktaydı. Saat tam üçte Adele ikizleri kapının önüne çıkardı.</p>
				<p class="normal1">"Haydi, geç kalacaksınız. Anne ve babasına teşekkür etmeyi unutmayın" dedi.</p>
				<p class="normal1">Sonra Mattia'ya döndü.</p>
				<p class="normal1">"Kız kardeşine dikkat et. Biliyorsun abur cubur yiyemez."</p>
				<p class="normal1">Mattia tamam dedi. Adele ikisini de ama Michela'yı daha uzun uzun, yanaklarından öptü. Saç bandının altındaki saçını düzeltti ve iyi eğlenceler diledi.</p>
				<p class="normal1">Riccardo'nun evine doğru yürürlerken, kutunun önce bir yüzüne, sonra öteki yüzüne çarparak küçük bir gelgit yaratan lego parçalarının tıkırtısı Mattia'nın düşüncelerine eşlik ediyordu. Birkaç metre gerisinde, ayaklarını asfalta yapışmış ölü yapraklar arasında sürüyerek yürüyen Michela ona yetişmeye çalışıyordu. Hava rüzgârsız ama soğuktu.</p>
				<p class="normal1">Bütün cipsleri yere dökecek, diye düşündü Mattia.</p>
				<p class="normal1">Topu alacak ve kimseye vermek istemeyecek.</p>
				<p class="normal1">İkizine dönüp "Biraz acele eder misin?" dediğinde onun kaldırımın ortasında yere diz çöktüğünü ve bir karış uzunluğundaki bir solucana işkence ettiğini gördü.</p>
				<p class="normal1">Michela erkek kardeşine onu sanki uzun bir zamandan sonra ilk kez görüyormuş gibi baktı. Ona gülümsedi ve başparmağı ile işaretparmağı arasında tuttuğu solucanla ikizine doğru koştu.</p>
				<p class="normal1">Geri çekilen Mattia "İğrençsin. At çabuk onu" diye bağırdı.</p>
				<p class="normal1">Michela solucana bir süre daha bakarken, onun nasıl olup da parmaklarının arasına girdiğini merak eder gibiydi. Sonra solucanı yere attı ve çoktan uzaklaşmış olan kardeşine yetişmek için koşmaya başladı.</p>
				<p class="normal1">Topu alacak ve kimseye vermek istemeyecek, aynen okulda yaptığı gibi diye düşünüyordu Mattia.</p>
				<p class="normal1">Kendininkiyle aynı gözlere, aynı burna, aynı saç rengine ama beş para etmez bir beyne sahip olan kız kardeşine baktı ve hayatında ilk kez ona karşı gerçek bir nefret duygusu hissetti. Otomobillerin hızla gittiği caddede karşıdan karşıya geçmek için Michela'nın elini tuttu. Tam geçerlerken aklına bir fikir geldi.</p>
				<p class="normal1">İkizinin, yün eldivenli elini bıraktı ama sonra bunun doğru olmadığını düşündü.</p>
				<p class="normal1">Tam parka yaklaşırlarken bir kez daha düşüncesini değiştirdi ve bunu kimsenin anlamayacağına karar verdi.</p>
				<p class="normal1">Yalnızca birkaç saatliğine diye düşündü. Yalnızca bu seferlik.</p>
				<p class="normal1">Kolundan tuttuğu Michela'yı çekiştirerek hızla yön değiştirdi ve parka girdi. Gecenin ayazından otlar hâlâ ıslaktı. Michela peşinden koşuyor, yepyeni beyaz süet botlarını çamurda kirletiyordu.</p>
				<p class="normal1">Parkta kimse yoktu. Buz gibi havada kimin canı gezinmek isterdi ki? İkizler üç tahta masa ve bir mangal ızgarası bulunan ağaçlık bir noktaya geldiler. Daha önce burada bir öğle yemeği yemişlerdi; o gün öğretmenler çocukları Noel'de büyükannelere armağan edilecek tabak altlıkları yapacakları kuru yaprakları toplamak için buraya getirmişlerdi.</p>
				<p class="normal1">"Michi, beni iyi dinle" dedi Mattia. "Dinliyor musun beni?"</p>
				<p class="normal1">Michela'la konuşurken o daracık iletişim kanalının açık olup olmadığını daima kontrol etmek gerekirdi. Mattia, ikizinin baş hareketini bekledi.</p>
				<p class="normal1">"Tamam. Şimdi ben bir yere gitmeliyim, anlaştık mı? Ama çok kalmayacağım, yalnızca yarım saatçik" dedi.</p>
				<p class="normal1">Gerçeği söylemeye gerek yoktu, çünkü Michela için yarım saat ile yarım gün pek fark etmiyordu. Doktor hanım mekân-zaman algısının gelişiminin bilinçöncesi bir aşamada durduğunu söylemişti ve Mattia onun ne demek istediğini çok iyi anlamıştı.</p>
				<p class="normal1">"Burada otur ve beni bekle" dedi ikiz kız kardeşine.</p>
				<p class="normal1">Michela erkek kardeşine ciddi bir ifadeyle bakıyordu; hiçbir yanıt vermedi, çünkü nasıl bir yanıt vereceğini bilmiyordu. Gerçekten anlayıp anlamadığına ilişkin bir işaret de vermedi ama gözlerinden bir an için bir kıvılcım çaktı; Mattia ömrü boyunca bu bakışlarda korkuyu gördü.</p>
				<p class="normal1">Onun gözlerine bakmayı sürdürmek ve peşinden gelip gelmediğinden emin olabilmek için geri geri yürüyerek birkaç adım uzaklaştı. Annesi bir keresinde yalnızca yengeçler böyle yürürler ve sonunda gidip bir yere toslarlar diye azarlamıştı onu.</p>
				<p class="normal1">On beş metre kadar gittiğinde Michela artık ona bakmaz olmuştu, çünkü paltosunun bir düğmesini koparmaya uğraşmakla meşguldü.</p>
				<p class="normal1">Mattia arkasını döndü ve elindeki armağan paketini sımsıkı tutarak koşmaya başladı. Kutunun içindeki iki yüzden fazla plastik parça birbirine çarpıyor ve sanki ona bir şey söylemeye çalışıyordu.</p>
				<p class="normal1"> </p>
				<p class="normal1">Riccardo Pelotti'nin annesi kapıyı açtı ve "Merhaba Mattia" diyerek karşıladı onu. "Kız kardeşin nerede?"</p>
				<p class="normal1">"Ateşi çıktı" diye uydurdu Mattia. "Biraz."</p>
				<p class="normal1">"Yazık" diyen kadın aslında pek de üzülmüş görünmüyordu. Çocuğu içeriye almak için kenara çekildi.</p>
				<p class="normal1">"Ricky, arkadaşın Mattia geldi. Gel, hoş geldin de" diye seslendi koridora doğru.</p>
				<p class="normal1">Riccardo Pelotti yerde hızla kayarak ve yüzünde sevimsiz bir ifadeyle ortaya çıktı. Bir an durup Mattia'ya baktı ve geri zekâlı kızın nerede olduğunu anlamaya çalıştı. Sonra rahatlayarak merhaba dedi.</p>
				<p class="normal1">Mattia armağan paketini ev sahibesine doğru uzattı.</p>
				<p class="normal1">"Bunu nereye koyayım?" diye sordu.</p>
				<p class="normal1">"Nedir?" diye sordu Riccardo kuşkucu bir sesle.</p>
				<p class="normal1">"Lego."</p>
				<p class="normal1">"Hah."</p>
				<p class="normal1">Riccardo paketi kaptı ve yeniden koridorda görünmez oldu.</p>
				<p class="normal1">Annesi Mattia'yı iterek, "Sen de peşinden git" dedi. "Parti orada."</p>
				<p class="normal1">Pelotti'lerin salonu balonlarla süslenmişti. Kırmızı renkli kâğıt sofra örtüsü üzerinde patlamış mısır ve cips tabakları, minicik kesilmiş pizza dilimleri ve henüz açılmamış her renkten meşrubat şişeleri dizilmişti. Mattia'nın arkadaşlarından bazıları çoktan gelmişler, sofranın çevresinde dizilmişlerdi.</p>
				<p class="normal1">Mattia ötekilere doğru birkaç adım attı ama sonra gökyüzünde fazla yer kaplamak istemeyen bir uydu gibi birkaç metre ötede durdu. Kimse onu fark etmedi.</p>
				<p class="normal1">Oda çocuk dolduğunda, kırmızı plastikten burnu, başında melon şapkası olan yirmi yaşlarında bir genç ortaya çıktı ve onlara "körebe ile eşek kuyruğu" oyununu oynattı; bu oyunda gözleri bağlı bir çocuk kâğıda çizilmiş eşek resmine kuyruk takmaya uğraşıyordu. Mattia gözündeki bağın altından görebildiği için bir avuç şekerlemeden oluşan ilk ödülü kazandı. Herkes hile yaptığını söyleyerek bağırıp çağırırken o utanç içinde de olsa şekerlemeleri cebine dolduruyordu.</p>
				<p class="normal1">Dışarıda hava karardığında palyaço giysili genç bütün çocukları çember halinde oturttu ve bir korku masalı anlatmaya başladı. Çenesinin altından bir el feneri tutuyordu.</p>
				<p class="normal1">Mattia, aslında masalın pek korkunç olmadığını ama yüzün bu biçimde aydınlatılmasının gerçekten korkuttuğunu düşündü. Aşağıdan yansıtılan ışık yüzünden kıpkırmızı görünüyordu ve dehşet verici gölgeler oluşturuyordu. Mattia, palyaçoya bakmamak için gözlerini pencereden dışarı çevirdi ve Michela'yı anımsadı. Aslında onu unutmamıştı zaten ama şimdi ilk kez ikizinin ağaçların arasında tek başına oturduğunu ve biraz ısıtabilmek için beyaz eldivenleriyle yüzünü ovuşturduğunu görür gibi oldu.</p>
				<p class="normal1">Riccardo'nun annesi üzerinde mumlar yanan bir pastayla odaya girerken ayağa dikildi; bütün çocuklar biraz masal, biraz da pasta yüzünden alkışlamaya başladılar.</p>
				<p class="normal1">Mattia, pastayı masaya koymasına fırsat tanımadan "Benim gitmem gerekiyor" dedi ev sahibesine.</p>
				<p class="normal1">"Şimdi mi? Pasta geldi bak!"</p>
				<p class="normal1">"Evet, şimdi. Hemen gitmem gerekiyor."</p>
				<p class="normal1">Riccardo'nun annesi mumların üzerinden bakıyordu ona. Bu şekilde aydınlandığı için onun yüzü de tehditkâr gölgelerle dolmuştu. Öteki davetliler sustular.</p>
				<p class="normal1">"Peki" dedi kararsız kalan kadın. "Ricky, arkadaşını kapıya kadar geçir."</p>
				<p class="normal1">Doğum günü çocuğu "Ama mumları üflemem gerekiyor!" diye karşı çıktı.</p>
				<p class="normal1">Annesi gözlerini Mattia'dan ayırmadan "Ne diyorsam onu yap!" diye buyurdu.</p>
				<p class="normal1">"Ne iğrençsin ya Mattia!"</p>
				<p class="normal1">Birileri güldü. Mattia, Riccardo'nun peşinden kapıya gitti, bir ceket yığını arasından kendi ceketini aldı, "Teşekkür ederim, hoşça kal" dedi. Ev sahibi tek bir söz etmeden kapıyı kapattı ve pastasının başına koştu.</p>
				<p class="normal1">Binanın avlusuna çıktığında Mattia bir an için dönüp aydınlık pencereye baktı. Arkadaşlarının çığlıkları pencerenin dışına taşıyor, boğuk da olsa kulaklarına kadar geliyordu; tıpkı annesinin gece onu ve Michela'yı yatırdığında odasına sızan televizyon sesi gibi. Büyük bahçe kapısı madeni bir gürültüyle arkasından kapandı ve Mattia koşmaya başladı.</p>
				<p class="normal1">Parka girdi, on adım kadar yürüdükten sonra sokak lambalarının ışığı çakıl taşlı park yolunu aydınlatmaya yetmez oldu. Michela'yı bıraktığı yerdeki ağaçların çıplak dalları, kara göğe uzanan karanlık gölgelerden başka bir şey değildi. Mattia daha onları uzaktan gördüğü anda son derece belirgin ama anlaşılmaz bir kesinlikle kardeşini orada bulamayacağını anladı. Michela'nın paltosunu kirletmekten kaçınmadan, birkaç saat öncesine kadar oturduğu bank şimdi boştu. Soluğu sakinleşene kadar orada durdu ve çevreye kulak verdi; ikizinin her an bir ağacın arkasından çıkacağını, ona nanik yapacağını, dengesiz adımlarıyla çevresinde koşuşacağını umdu.</p>
				<p class="normal1">Mattia, "Michi!.." diye seslendi ama kendi sesi bile ürküttü onu. Daha alçak sesle birkaç kez daha yineledi çağrısını. Tahta masalara yaklaştı, bankta Michela'nın oturduğu noktaya elini koydu. Geri kalan her yer gibi orası da buz gibiydi.</p>
				<p class="normal1">Sıkılıp eve gitmiş olmalı, diye düşündü.</p>
				<p class="normal1">Ama o yolu bilmezdi ki. Hem caddede karşıdan karşıya geçemezdi.</p>
				<p class="normal1">Mattia, birkaç adım ötede karanlığa gömülen parka baktı. Parkın nerede bittiğini bile bilmiyordu. Aramaya devam etmek istemediğini ve başka seçimi olmadığını düşündü.</p>
				<p class="normal1">Ayaklarının altındaki ıslak yaprakları hışırdatmamak için parmak uçlarında yürüyordu, bir ağacın arkasına gizlenen ya da bir karafatmaya işkence eden Michela'yı görme umuduyla sağa sola bakınıyordu.</p>
				<p class="normal1">Oyun parkına vardı. Annesinin, pazar günü öğleden sonra, çığlıklarına boyun eğerek artık büyük olmasına karşın kızını birkaç tur kaydırdığı kaydırağın renklerinin ışıkta görünüşünü hatırlamaya çalıştı.</p>
				<p class="normal1">Çalıların dibinden yürüyerek tuvaletlere ulaştı ama içeri girmeye cesaret edemedi. Parkın bu noktasında gelip geçenlerin ayak izleriyle açılmış olan ince yola girdi. On dakika daha yürüdükten sonra geldiği noktada artık nerede olduğunu bilemiyordu. O anda içinden ağlamak ve öksürmek geldi.</p>
				<p class="normal1">"Gerçekten aptalın tekisin Michi" dedi alçak sesle. "Geri zekâlı bir aptal. Annem sana bin kez, kaybolursan olduğun yerde kalmanı söyledi... Ama sen hiçbir şey anlamıyorsun... Hiçbir şey..."</p>
				<p class="normal1">Hafif bir yamaca tırmanınca parkı ortadan ikiye bölen nehirle karşılaştı. Babası nehrin adını defalarca söylemişti ama Mattia şimdi hatırlayamıyordu. Su, kim bilir nereden düşen hafif ışığı oğlanın yaşlı gözlerinde yansıtıyordu.</p>
				<p class="normal1">Nehrin kıyısına yaklaştığında Michela'nın oralarda olabileceğini hissetti. Suya bayılırdı çünkü. Annesi, bebekken onları yıkadığında, su soğusa bile Michi'nin çıkmamak için deli gibi çığlıklar attığını anlatırdı hep. Bir pazar günü babaları onları kıyıya, belki de tam bu noktaya getirmişti ve onlara yassı taşları suda kaydırmayı öğretmişti. Taşa yön verdiği için bileğini iyi kullanması gerektiğini anlatırken Michela öne eğilmiş ve babası kolundan yakalasa da beline kadar suya gömülmüştü. Baba kızına bir tokat patlatmış, Michela ağlamaya başlamıştı. Sonunda sessizlik içinde ve asık suratlarla dönmüşlerdi eve.</p>
				<p class="normal1">Elindeki dal parçasıyla suya yansımasını çizmeye çalışan ve sonra bir patates çuvalı gibi içine yuvarlanan Michela'nın görüntüsü bir elektrik akımı gibi geçti Mattia'nın zihninden.</p>
				<p class="normal1">Bitkin bir halde nehrin kıyısına oturdu. Arkasına bakmak için döndü ve daha uzun saatlerin sürecek olan karanlığı gördü.</p>
				<p class="normal1">Nehrin kara ve parlak yüzeyine dikti gözlerini. Yeniden adını hatırlamaya uğraştı ama bu sefer de gelmedi aklına. Ellerini soğuk toprağa batırdı. Kıyıda nemle yumuşamıştı toprak. Eline bir şişe kırığı geldi; bir gece eğlencesinden artakalan keskin bir cam parçası. Bunu eline ilk batırışında canı yanmadı. Sonra daha derine daldırmak için gözlerini sudan ayırmadan, camı etinin üzerinde dolaştırmaya başladı. Michela'nın bir anda suyun yüzeyinde belirmesini beklerken neden bazı şeylerin battığını, bazılarının yüzdüğünü soruyordu kendi kendine.</p>

		</body>
</html>