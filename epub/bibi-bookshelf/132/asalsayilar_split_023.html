<html xmlns="http://www.w3.org/1999/xhtml">
  <head>
    <title>asal.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h2 class="kitapickapak2" id="calibre_toc_23"><br class="calibre3"/>   16   <br class="calibre3"/><br class="calibre3"/><br class="calibre3"/><br class="calibre3"/></h2>
				<p class="normal1">Öteki davetliler salonda minik gruplar halinde dağılmışlardı. Erkeklerin büyük bölümü müziğin temposuna uyarak başlarını öne arkaya sallıyorlar, kızlar ise bakışlarıyla odayı tarıyorlardı. Bazılarının elinde bardak vardı. Altı ya da yedi kişi "A Question of Time" şarkısının notalarına eşlik ederek dans ediyordu. Mattia, herkesin gözü önündeyken kendilerini nasıl bu kadar rahat hissedebiliyorlar diye merak etti. Sonra bunun dünyanın en doğal şeyi olduğunu ve tam da bu nedenle kendisinin bunu beceremediğini düşündü.</p>
				<p class="normal1">Denis ortadan kaybolmuştu. Mattia salonu geçti, onu aramak için Viola'nın odasına girdi. Sonra onun ablasının ve anne babasının odalarına baktı. İki banyoya da göz attı ve birinde okuldan bir kızla erkeği gördü. Kız, kapağı kapalı klozete oturmuş, erkek de tam onun önünde, yere bağdaş kurmuştu. İkili ona hüzünlü ve sorgu dolu bakışlarla baktılar; Mattia kapıyı çabucak kapattı.</p>
				<p class="normal1">Yeniden salona döndü, balkona çıktı. Karanlık eğimiyle uzanan tepenin altında bütün kent gözünün önündeydi; beyaz ve yuvarlak ışıklar, göz alabildiğine, eşit şekilde dağılmıştı. Mattia korkuluktan eğildi, Bai villasının bahçesindeki ağaçların arasında Denis'i aradı ama kimseyi göremedi. İçeriye döndü; endişeden kesik kesik solumaya başlamıştı.</p>
				<p class="normal1">Sarmal bir merdiven salondan karanlık üst kata uzanıyordu. İlk basamakları tırmandıktan sonra durdu.</p>
				<p class="normal1">Nereye kayboldu, diye düşündü. Alt kattan sızan ışık sayesinde odanın ortasında dikilen Denis'in gölgesini sezmeyi başardı.</p>
				<p class="normal1">Ona seslendi. Bütün arkadaşlıkları boyunca adını üç dört kez telaffuz etmişti. Buna hiç gereksinme duymamıştı, çünkü Denis bedeninin doğal bir uzantısı gibi hep yanı başındaydı.</p>
				<p class="normal1">"Defol!" yanıtını verdi arkadaşı.</p>
				<p class="normal1">Mattia eliyle duvardaki elektrik düğmesini buldu ve ışığı yaktı. Oda son derece büyüktü, duvarlar yüksek bir kitaplıkla çevriliydi. Öteki tek mobilya ise ahşap ve boş bir yazı masasıydı. Mattia evin bu katına uzun zamandır kimsenin çıkmamış olduğu izlenimini edindi.</p>
				<p class="normal1">"Neredeyse on bir oluyor. Gitmeliyiz" dedi.</p>
				<p class="normal1">Denis yanıt vermedi. Büyük bir halının tam ortasında, ayakta, ona arkası dönük duruyordu. Mattia arkadaşına yaklaştı. Karşısına geçtiğinde onun ağlamış olduğunu anladı. Dişleri arasından soluyordu. Bakışlarını karşıya dikmişti, yarı aralık dudakları hafifçe titriyordu.</p>
				<p class="normal1">Ancak birkaç dakika sonra Mattia, arkadaşının ayaklarının dibinde paramparça duran lambanın cam kırıklarını fark etti.</p>
				<p class="normal1">"Ne yaptın sen?" diye sordu.</p>
				<p class="normal1">Denis'in soluğu hırıltıya dönüştü.</p>
				<p class="normal1">"Denis, ne yaptın?"</p>
				<p class="normal1">Mattia kendini zorlayarak elini arkadaşının omzuna koydu ve o da şiddetli bir hareketle yerinden sıçradı. Mattia onu tuttu.</p>
				<p class="normal1">"Ne yaptın?"</p>
				<p class="normal1">"Ben..." diye fısıldadı Denis. Sonra susuverdi.</p>
				<p class="normal1">"Sen ne?"</p>
				<p class="normal1">Denis sol elini açtı ve Mattia'ya lambanın kırık bir parçasını, ışığı kendine tutan elinin teriyle matlaşmış yeşilimsi bir cam parçasını gösterdi.</p>
				<p class="normal1">"Senin hissettiğini hissetmek istedim" diye mırıldandı.</p>
				<p class="normal1">Mattia önce anlamadı. Şaşkınlık içerisinde bir adım geri attı. Midesinde bir yangın çıktı ve alevi kollarıyla bacaklarını sardı.</p>
				<p class="normal1">"Ama sonra cesaret edemedim" dedi Denis.</p>
				<p class="normal1">Bir şey beklercesine avuç içlerini havaya açmıştı.</p>
				<p class="normal1">Mattia ona bunun nedenini sormak üzereyken sustu. Alt kattan yayılan müzik buraya daha yumuşak geliyordu. Bas titreşimler zemini aşıyor, daha yüksek olanlar yukarı sızamıyordu.</p>
				<p class="normal1">Denis burnunu çekti. "Haydi gidelim" dedi.</p>
				<p class="normal1">Mattia olur dedi ama ikisi de oldukları yerden kımıldayamadılar. Sonra Denis aniden döndü ve merdivene doğru yürüdü. Mattia onun peşinden salonu geçti, sonra birlikte gecenin onları bekleyen serin havasına kavuşmak için bahçeye çıktılar ve derin bir soluk aldılar.</p>

		</body>
</html>