<html xmlns="http://www.w3.org/1999/xhtml">
  <head>
    <title>asal.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h2 class="kitapickapak2" id="calibre_toc_40"><br class="calibre3"/>   33   <br class="calibre3"/><br class="calibre3"/><br class="calibre3"/><br class="calibre3"/></h2>
				<p class="normal1">Alberto ile Mattia öğle yemeğinden sonra bodrum katına indiler. Orada saat hep aynıydı ve zamanın akışı yalnızca tavandaki neon lambasının beyaz ışığıyla dolan gözlerin ağırlaşmasıyla ölçülürdü. Boş bir sınıfa girmişler, Alberto kürsünün üstüne oturmuştu. Şişman değildi ama toplu bir yapısı vardı ve Mattia onun sürekli genleştiğini düşünürdü.</p>
				<p class="normal1">"Dökül bakalım" dedi Alberto. "Her şeyi en baştan anlat."</p>
				<p class="normal1">Mattia eline bir tebeşir aldı ve bunu ortadan kırdı. Beyaz ve incecik kireç tozu mezuniyet günü de ayağında olan deri ayakkabılarının burnuna döküldü.</p>
				<p class="normal1">"Olguyu iki boyutlu olarak alalım ele" dedi.</p>
				<p class="normal1">O güzel el yazısıyla yazmaya başladı. Üst sol köşeden başladı ve ilk iki karatahtayı bütünüyle doldurdu. Üçüncü tahtaya ise daha sonra gerekli olacak sonuçları kopyalıyordu. Aslında bunları zihninden ilk kez dışarı döküyor olsa da, bu hesabı yüzlerce kez yapmış gibi görünüyordu. Arada sırada dönüp Alberto'ya bakıyordu; o da zihniyle tebeşire yetişmeye çalışırken ciddi bir ifadeyle onaylıyordu.</p>
				<p class="normal1">Yarım saat sonra en sona geldiğinde Mattia çocukken yaptığı gibi çerçeve içine aldığı karenin yanına q.e.d. yazdı. Tebeşir elinin derisini kurutmuştu ama o bunun farkına bile varmadı. Bacakları hafifçe titriyordu.</p>
				<p class="normal1">On saniye kadar her ikisi de derin düşünme halinde sessizliklerini korudular. Sonra Alberto ellerini çırptı ve bu ses sessizlikte kırbaç gibi şakladı. Kürsüden inerken neredeyse düşüyordu, çünkü kımıldamadan aşağı sarktıklarından bacakları uyuşmuştu. Bir elini Mattia'nın omzuna koydu ve o arkadaşının ağır ve güven verici varlığını aynı anda hissetti.</p>
				<p class="normal1">"Bu sefer saçmalamak yok" dedi. "Bu akşam yemeğe bize geliyorsun, bunu kutlayacağız."</p>
				<p class="normal1">Mattia belli belirsiz gülümsedi.</p>
				<p class="normal1">"Tamam" dedi.</p>
				<p class="normal1">Tahtayı elbirliğiyle sildiler. Hiçbir şey okunmamasına, yazılmış olandan geriye bir gölge bile kalmamasına özen gösterdiler. Gerçi hiç kimse orada çözülmüş olandan bir şey anlayamazdı ama onlar bu sonucu şimdiden kıskanıyorlar, harika bir sır olarak paylaşıyorlardı.</p>
				<p class="normal1">Sınıftan çıktılar ve Mattia ışıkları söndürdü. Sonra birbirlerinin ardı sıra merdivenleri çıkarlarken her biri o anın küçük zaferinin tadını çıkarıyordu.</p>
				<p class="normal1"> </p>
				<p class="normal1">Alberto'nun evi, kentin tam öteki ucunda, Mattia'nın oturduğu yerleşim merkezinin tıpatıp aynısı olan bir yerdeydi. Mattia yarı boş bir otobüste, alnını pencereye dayayarak kenti boydan boya aştı. Soğuk yüzeyle temas halinde olmak onu rahatlatıyordu; aklına annesinin Michela'nın alnına koyduğu bant geldi; bu ıslak bezden başka bir şey değildi ama akşamları küçük kızın titremeye başladığı, dişlerinin kenetlendiği o krizler tuttuğunda onu rahatlatırdı. Michela, ağabeyine de ıslak mendil konmasını isterdi; bunu bakışlarıyla annesine anlatırdı ve o zaman kendi de yatağa uzanır, kız kardeşinin kıvranmasının sona ermesini beklerdi.</p>
				<p class="normal1">Siyah ceketini ve siyah gömleğini giymişti. Duş yapmış, tıraş olmuştu. Daha önce hiç girmediği bir içki dükkânından etiketi en şık olanı seçerek kırmızı şarap satın almıştı. Satıcı hanım şişeyi önce pelür kâğıdına sarmış, sonra da yaldızlı bir torbaya koymuştu. Kapının açılmasını beklerken, Mattia elindeki torbayı sarkaç misali ileri geri sallıyordu. Çevresinin zemin karolarına tam olarak oturması için paspası ayağıyla düzeltti.</p>
				<p class="normal1">Alberto'nun karısı kapıyı açtı. Mattia'nın uzattığı eli de, içinde şişe olan torbayı da görmezden geldi. Bunun yerine onu kendine doğru çekerek yanağından öptü.</p>
				<p class="normal1">"Siz ikiniz neler karıştırıyorsunuz bilmem ama Alberto'yu bu akşamki kadar mutlu hiç görmedim" diye fısıldadı kulağına. "Gel içeri."</p>
				<p class="normal1">Mattia ürpertiyi savabilmek için kulağını omzuna sürterek kaşıyacaktı ki tuttu kendini.</p>
				<p class="normal1">Kadın içeriye doğru "Albi, Mattia geldi" diye seslendi.</p>
				<p class="normal1">Alberto'nun yerine koridordan oğlu Philip çıkıverdi. Mattia onu babasının yazı masasında bulundurduğu resminden tanıyordu; orada Philip henüz birkaç aylıktı ve bütün yeni doğmuş bebekler gibi yusyuvarlak ve sıradandı. Onun büyümüş olabileceğini hiç düşünmemişti. Anne ve babasının bazı hatları teninin altından ısrarla kendilerine yer açıyorlardı: Alberto'nun fazla uzun çenesi, annesinin pek fazla açılmayan gözkapakları gibi. Mattia büyümenin acımasız mekanizmasını, yumuşak kıkırdakların fark edilmesi olanaksız ama kaçınılmaz değişimlere maruz kalışını düşündü; bir an için Michela'yı ve onun parktaki günde sonsuza kadar donup kalan yüz hatlarını aklından geçirdi.</p>
				<p class="normal1">Philip üç tekerlekli bisikletini çılgınca sürerek yaklaştı. Mattia'yı fark edince aniden fren yaptı ve sanki yasaklanmış bir şeyi yaparken yakalanmışçasına afallayarak gözlerini ona dikti. Alberto'nun karısı onu bisikletten kaldırdı ve kucağına aldı.</p>
				<p class="normal1">Burnunu oğlunun yanakları arasına gömerek "İşte küçük canavar bu!" dedi.</p>
				<p class="normal1">Mattia ona belli belirsiz gülümsedi. Çocuklar onu tedirgin ederdi.</p>
				<p class="normal1">Alberto'nun karısı "Şu tarafa geçelim. Nadia çoktan geldi" diye sürdürdü sözlerini.</p>
				<p class="normal1">"Nadia mı?" dedi Mattia.</p>
				<p class="normal1">Alberto'nun karısı ona şaşkınlık ifadesiyle baktı.</p>
				<p class="normal1">"Evet, Nadia" dedi. "Albi söylemedi mi sana?"</p>
				<p class="normal1">"Hayır."</p>
				<p class="normal1">Bir anlık bir rahatsızlık oldu. Mattia, Nadia adında kimseyi tanımıyordu. Bunun altında ne yattığını merak etti ve öğrenmekten korktu.</p>
				<p class="normal1">"Her neyse, içeride işte. Gel."</p>
				<p class="normal1">Mutfağa doğru yürürlerken, Philip annesinin omzunun arkasından kuşkuyla Mattia'yı süzüyordu; işaretparmağı ile ortaparmağını ağzına sokmuş, tükürükleri elinden akıyordu. Mattia başka bir yöne bakmak zorunda kaldı. Aklına bundan daha uzun bir koridorda Alice'nin peşinden gidişi geldi. Duvarlara tablo yerine asılmış olan Philip'in karalamalarına baktı ve yere dağılmış oyuncaklara basmamaya özen gösterdi. Duvarlar dahil bütün eve onun hiç alışık olmadığı bir canlılık havası sinmişti. Var olmamaya kolayca karar verebileceği kendi evini düşündü. Yemek davetini kabul etmiş olmaktan şimdiden pişmanlık duydu.</p>
				<p class="normal1">Alberto onu mutfakta karşıladı ve dostça elini sıktı; o da otomatik olarak karşılık verdi. Sofrada oturmuş olan kadın kalktı ve ona elini uzattı.</p>
				<p class="normal1">"Bu Nadia" diye takdim etti Alberto. "Bu da bizim gelecekteki Fields madalyamız."<sup class="calibre5"><a href="asalsayilar_split_064.html#footnote-500-5" id="footnote-500-5-backlink" name="footnote-500-5-backlink">5</a></sup></p>
				<p class="normal1">Mattia utana sıkıla "Memnun oldum" dedi.</p>
				<p class="normal1">Nadia ona gülümsedi. Belki de onu yanaklarından öpmek için öne eğildi ama Mattia'nın devinimsizliği onu durdurdu.</p>
				<p class="normal1">"Memnun oldum" demekle yetindi.</p>
				<p class="normal1">Mattia birkaç saniye için kadının kulaklarından sarkan büyük küpelerden birine takıldı; çapı en az beş santim olan altın rengindeki halka Nadia başını oynattıkça karmaşık bir hareketle sallanıyordu. Mattia bunu üç kartezyen eksen üzerine yerleştirmek istedi. Bu takının boyutu ve Nadia'nın siyah saçlarıyla yarattığı tezat yüzünden arsızca, neredeyse açık saçık şeyler geliyordu aklına ve bu onu hem korkutuyor hem de heyecanlandırıyordu.</p>
				<p class="normal1">En sonunda "İlginç görünüyor" yorumunu yapınca Mattia başını öne eğdi.</p>
				<p class="normal1">Alberto elini havada bir elipsoit çizecek şekilde hareket ettirerek "İlginçten de öte" derken, Mattia bu şeklin gerçekte var olduğunu hayal etti.</p>
				<p class="normal1">Alberto'nun karısı elinde kimyon kokuları yayan çorba kâsesiyle içeriye girdi. Sohbet çok daha yansız bir alan olan yemek konusuna kaydı. Tam olarak farkına varmadıkları bir gerilim havada gevşemeye başlar gibi oldu. Mattia dışında herkes bu kuzey ülkesinde özlediği tatlardan söz etmeye başladı. Alberto annesinin bir zamanlar evde yaptığı <span class="ideitalik">ravioli</span>'yi anlattı. Karısı ise üniversite yıllarında, kumsalın karşısındaki bir lokantada birlikte yedikleri deniz ürünlü salatayı hatırladı. Nadia ise ait olduğu küçük köyün tek pastanesinde yapılan ve üzeri simsiyah çikolata parçacıklarıyla süslü, içi lor peyniri doldurulmuş <span class="ideitalik">canolli </span>tatlılarını tarif etti. Anlatırken gözlerini yumdu ve sanki o tattan hâlâ biraz yakalayabilirmiş gibi dudaklarını içe kıvırdı. Altdudağını bir süre azıdişleriyle tuttu, sonra bıraktı. Mattia, farkına varmadan bu ayrıntıya takıldı. Nadia'nın dişiliğinde, ellerinin akışkan hareketlerinde, dudak ünsüzlerini gereksiz yere vurgulayarak telaffuz edişindeki Güneyli aksanında abartılmış bir şeyler olduğunu düşündü. Hem cesaretini kıran hem de yanaklarını ısıtan karanlık bir kudret gibiydi.</p>
				<p class="normal1">Nadia "Dönebilme cesaretini göstermemiz yeter" diyerek konuyu kapattı.</p>
				<p class="normal1">Hepsi birkaç saniye boyunca sessiz kaldılar. Sanki her biri onu oraya çivilemiş olan nedeni düşünür gibiydi. Philip masanın bir iki adım ötesinde oyuncaklarını birbirlerine vurarak gürültü yapıyordu.</p>
				<p class="normal1">Alberto daha çok kendi konuşarak ve ellerini gittikçe dağınıklaşan sofranın üzerinde sallayarak canlı bir sohbeti bütün yemek boyunca ayakta tutmayı başardı.</p>
				<p class="normal1">Tatlıdan sonra karısı tabakları toplamak üzere kalktı. Nadia da ona yardıma girişti ama ev sahibi olduğu yerde kalmasını söyleyerek mutfağa girdi.</p>
				<p class="normal1">Sessizliğe gömüldüler. Mattia işaretparmağını bıçağının tırtıklı yüzeyinde gezdirirken derin bir düşünceye dalmış gibiydi.</p>
				<p class="normal1">Alberto da "Gidip bakayım ne yapıyor" diyerek ayağa kalktı. Ona sırtı dönük olan Nadia'nın arkasından Mattia'ya sen ne yapman gerektiğini bilirsin anlamında bir bakış fırlattı.</p>
				<p class="normal1">O ve Nadia Philip'le yalnız kaldılar. Bakacak başka hiçbir şey olmadığından bakışlarını aynı anda kaldırdılar ve bu sıkıcı durum yüzünden ikisini de gülme tuttu.</p>
				<p class="normal1">Nadia, bir süre sonra "Peki sen?" dedi. "Neden burada kalmayı seçtin?"</p>
				<p class="normal1">Sırrını anlamaya çalışırcasına kısık gözlerle süzüyordu onu. Kirpikleri çok uzun ve sıktı. Mattia bunların gerçek olamayacak kadar hareketsiz olduklarını düşünüyordu.</p>
				<p class="normal1">İşaretparmağıyla ekmek kırıntılarını bir hizaya sokmayı bitirdi. Omuzlarını silkti.</p>
				<p class="normal1">"Bilmiyorum" dedi. "Sanki burada daha fazla oksijen var gibi."</p>
				<p class="normal1">Kadın anlamış gibi, düşünceli bir şekilde onayladı. Mutfaktan Alberto ile karısının sesleri geliyordu; yeniden su sızdıran musluk, Philip'i kim yatıracak gibi ortak konular hakkında konuşuyorlardı ve bunlar o aşamada Mattia'ya müthiş önemli görünüyordu.</p>
				<p class="normal1">Yeniden sessizlik oldu ve Mattia söyleyecek bir şey bulabilmek için kendini zorladı. Nereye bakarsa baksın Nadia görüş alanında fazlasıyla yer kaplıyordu. Yakası açık giysisinin mor rengi, Mattia şimdi boş bardağı seyrediyor olsa da dikkati üzerine çekiyordu. Bacakları, masanın, sofra örtüsünün altına gizlenmişlerdi ve Mattia onların karanlıkta zorunlu olarak kaçınılmaz bir yakınlaşma içinde olduklarını düşündü.</p>
				<p class="normal1">Philip yanlarına geldi, önüne, tam peçetesinin üzerine minik bir araba koydu. Mattia Maserati'nin minyatür modeline baktı, sonra gözlerini kendini süzmekte olan ve bir şey yapmaya karar vermesini bekleyen Philip'e çevirdi.</p>
				<p class="normal1">Belli belirsiz bir kararsızlıkla minik otomobili iki parmağı arasına aldı ve sofra örtüsü üzerinde ileri geri yürütmeye başladı. Nadia'nın, onun tutukluğunu ölçen bakışlarını üzerinde hissediyordu. Ağzıyla ürkek bir "brum" sesi çıkardı. Sonra boş verdi. Philip onu sessizlik içinde izliyordu; pek hoşnut görünmüyordu. Kolunu uzattı, minik otomobilini aldı ve oyuncaklarının başına döndü.</p>
				<p class="normal1">Mattia bardağına şarap doldurdu ve bir yudumda içti. Sonra önce Nadia'ya ikram etmesi gerektiğini hatırladı ve "İster misin?" diye sordu. Kadın "Hayır" dedi, üşüyen insanlara özgü bir hareketle ellerini geri çekti ve omuzlarını sıkıştırdı.</p>
				<p class="normal1">Alberto yeniden odaya girdi ve hırıltı gibi bir ses çıkardı. Elleriyle yüzünü sertçe ovuşturdu.</p>
				<p class="normal1">"Uyku saati" dedi oğluna. Bir kuklaymış gibi polo tişörtünün yakasından tutup yukarı çekti.</p>
				<p class="normal1">Philip itiraz etmeden peşinden gitti. Çıkarken yere yığılı duran oyuncaklarına son bir bakış fırlattı; sanki aralarına bir şey gizlemiş gibiydi.</p>
				<p class="normal1">Tam olarak Mattia'ya hitap etmese de Nadia "Ben de gitsem iyi olacak" dedi.</p>
				<p class="normal1">Mattia "Evet, artık kalkmalıyız" diye ekledi.</p>
				<p class="normal1">İkisi de kalkmak istercesine bacak kaslarını gerdiler ama bu sahte bir çıkış oldu. Oldukları yerde kaldılar ve yeniden birbirlerine baktılar. Nadia gülümsedi ve Mattia onun bakışının bütün bedenini dolaştığını, gizleyecek bir şeyi kalmayana kadar, iliklerine kadar soyduğunu hissetti.</p>
				<p class="normal1">Neredeyse aynı anda kalktılar. İskemlelerini masaya yaklaştırdılar ve Mattia kadının da iskemleyi havaya kaldırma özenini gösterdiğini fark etti.</p>
				<p class="normal1">Alberto geldiğinde ayaktaydılar ama ne yapacaklarını bilemiyorlardı.</p>
				<p class="normal1">Nadia her ikisinin yerine yanıt vererek "Geç oldu, siz de yorulmuş olmalısınız" dedi.</p>
				<p class="normal1">Alberto suç ortağı gülümsemesiyle Mattia'ya baktı.</p>
				<p class="normal1">"Size bir taksi çağırayım" dedi.</p>
				<p class="normal1">Mattia atılıp "Ben otobüse bineceğim" dedi.</p>
				<p class="normal1">Alberto ona ters bir bakış fırlattı.</p>
				<p class="normal1">"Bu saatte mi? Yok artık!" dedi. "Zaten Nadia'nın evi yolunun üzerinde."</p>

		</body>
</html>