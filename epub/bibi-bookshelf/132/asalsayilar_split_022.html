<html xmlns="http://www.w3.org/1999/xhtml">
  <head>
    <title>asal.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h2 class="kitapickapak2" id="calibre_toc_22"><br class="calibre3"/>   15   <br class="calibre3"/><br class="calibre3"/><br class="calibre3"/><br class="calibre3"/></h2>
				<p class="normal1">Alice ile Mattia'nın ancak çok yıllar sonra anlayabilecekleri gerçeği ötekiler daha önce fark ettiler. El ele tutuşmuş olarak girdiler içeriye. Gülümsemiyorlardı, bakışları farklı erimlere uzanıyordu ama temas halinde olan kollar ve parmaklar sayesinde birinin bedeni sanki ötekinin içinde var olmaya devam ediyor gibiydi.</p>
				<p class="normal1">Alice'nin bir hayli solgun teninin çevresini saran açık renk saçları ile Mattia'nın koyu renkli, öne düşerek kara gözlerini gizleyen koyu renk saçları arasındaki belirgin tezat iki genci birleştiren o saydam kubbede görünmez oluyordu. Aralarında sınırları tam çizilmemiş olan ortak bir mekân vardı; noksansız havanın durgun, dingin olduğu ortak bir mekân.</p>
				<p class="normal1">Alice bir adım önden gidiyor, Mattia'nın cılız çekişi yürüyüş temposunu dengeliyor, sakat bacağının kusurunu görünmez kılıyordu. Kızın kendini çekmesine izin verirken Mattia'nın ayakları taşların üzerinde hiç ses çıkarmıyordu. Yara izleri, kızın elinin içinde gizli ve güvendeydi.</p>
				<p class="normal1">Mutfağın eşiğinde, kızlardan ve Denis'ten biraz geride durdular. Olup bitmekte olanı anlamaya çalıştılar. Sanki yalnızca kendilerinin bildiği, çok uzak bir yerden gelircesine dalgın bir halleri vardı.</p>
				<p class="normal1">Denis, Giulia'yı sertçe itti, ağızları birbirinden koptu. Mattia'ya baktı ve yüz ifadesinde çok korktuğu şeyin izlerini aradı. Onun Alice ile kendinin hiçbir zaman bilemeyeceği şeyler konuştuklarını düşündü ve kanı beynine sıçradı.</p>
				<p class="normal1">Nefret ettiği o dengeyi yıkmak için, omzuyla özellikle Mattia'ya çarparak koştu ve odadan çıktı. Mattia bir an için onun aklının başından gittiğini gösteren kan kırmızısı bakışlarını yakaladı. Bazı nedenlerden ötürü Michela'nın o öğleden sonra, parktaki savunmasız bakışlarını hatırladı. Yıllar içerisinde o iki bakış belleğinde birbirlerine kaynaştı, tek ve silinmesi olanaksız bir korkuya dönüştü.</p>
				<p class="normal1">Eli Alice'nin elinden koptu. Sanki bütün sinir uçları o noktada yoğunlaşmıştı; kızın elini bıraktığında sanki kolundan, ucu açık kalmış bir elektrik kablosu misali kıvılcımlar fışkırmış gibi bir hisse kapıldı.</p>
				<p class="normal1">"Özür dilerim" diye fısıldadı ve Denis'e yetişebilmek için mutfaktan çıktı.</p>
				<p class="normal1">Alice, taş kesmiş bakışlarla kendini izleyen Viola'ya yaklaştı.</p>
				<p class="normal1">"Biz..." diyerek, bir şeyler söylemeye çalıştı.</p>
				<p class="normal1">"Hiçbir şey umurumda değil" diye kesti sözünü Viola. Alice ile Mattia'ya bakınca deniz kenarındaki genci hatırlamıştı; kendisi de o gün plaja, ötekilerin yanına böyle el ele tutuşarak dönmek istemişti ama delikanlı bunu reddetmişti. Şimdi kıskanmıştı, bu acı veren, şiddet dolu bir kıskançlıktı ve öfkeliydi, çünkü kendi arzuladığı mutluluğu bir başkasına armağan etmişti. Sanki Alice onun rolünü çalmıştı, kendini soyulmuş gibi hissetmişti.</p>
				<p class="normal1">Alice, kulağına bir şeyler söylemek için uzandı ama Viola dönüverdi.</p>
				<p class="normal1">"Gene ne istiyorsun?" dedi.</p>
				<p class="normal1">Alice korkuyla çekilerek "Hiç" dedi yalnızca.</p>
				<p class="normal1">Tam o anda Giada sanki görünmeyen birisi karnına bir yumruk indirmiş gibi öne eğiliverdi. Bir eliyle mutfak tezgâhına tutundu, ötekiyle de midesine bastı.</p>
				<p class="normal1">"Neyin var?" diye sordu Viola.</p>
				<p class="normal1">"Kusacağım" diye sızlandı kız.</p>
				<p class="normal1">"İğrençsin, banyoya git" diye bağırdı ev sahibesi.</p>
				<p class="normal1">Ama artık çok geçti. Giada bir hırıltıyla midesinde ne varsa mutfak zeminine boşalttı; pembemsi, alkollü karışım, Soledad'ın pasta karışımını andırıyordu.</p>
				<p class="normal1">Ötekiler dehşet içinde dört bir yana kaçışırlarken, Alice ona belinden sarılarak dik tutmaya çalıştı. Hava ansızın kekremsi bir kokuyla doluverdi.</p>
				<p class="normal1">"Aferin sana aptal şey" dedi Viola ağlamaklı bir sesle. "Ne boktan bir parti bu be!"</p>
				<p class="normal1">Bir şeyleri parçalamaktan kendini alıkoymaya çalışırcasına yumruklarını beline bastırmış olarak mutfaktan çıktı. Alice tedirgin gözlerle ona baktıktan sonra hıçkıra hıçkıra ağlayan Giada'yla ilgilendi.</p>

		</body>
</html>