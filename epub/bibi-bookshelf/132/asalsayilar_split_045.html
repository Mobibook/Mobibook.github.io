<html xmlns="http://www.w3.org/1999/xhtml">
  <head>
    <title>asal.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h2 class="kitapickapak2" id="calibre_toc_41"><br class="calibre3"/>   34   <br class="calibre3"/><br class="calibre3"/><br class="calibre3"/><br class="calibre3"/></h2>
				<p class="normal1">Kentin ıssız dış caddeleri arasında süzülen taksi hepsi birbirine benzeyen, balkonsuz apartmanların önünden geçiyordu. Pek az sayıda da olsa, bazı pencerelerde ışık vardı. Mart ayında günler kısaydı ve insanların metabolizmaları geceye uyum sağlıyordu.</p>
				<p class="normal1">Nadia sanki yüksek sesle düşünürcesine "Burada kentler daha karanlık" dedi.</p>
				<p class="normal1">Arka koltuğun iki ucunda oturuyorlardı. Mattia taksimetrede rakamların değişmesini, kırmızı çizgilerin sönüp, tekrar yanarak farklı sayılar oluşturmasını seyrediyordu.</p>
				<p class="normal1">Kadın onları birbirlerinden ayıran gülünç yalnızlık mekânını düşünüyor, bunu bedeniyle doldurma cesaretini arıyordu. Apartmanı birkaç blok ötedeydi ve zaman da yol gibi hızla tükeniyordu. Bu sadece o akşam akıp giden zaman değildi; aynı zamanda olasılıkların, henüz tamamlamadığı otuz beş yaşının da süresiydi. Martin'den ayrıldığı bu son yıl içerisinde buranın yabancılığını algılamaya; tenini kurutan, yazın bile sona ermeyen dondurucu soğuğunu hissetmeye başlamıştı. Gene de bu topraklardan ayrılıp ayrılmamaya karar veremiyordu. Artık buraya bağlanmıştı, insanın sadece canını acıtan şeylere bağlandığı o inatla bağlıydı.</p>
				<p class="normal1">Eğer bir şeyler çözümlenebilecekse, bu otomobilin içinde çözümlenecek diye düşündü. Daha sonra buna güç bulamayacaktı. O zaman para kazanabilmek ve zamanın oyduğu boşlukları doldurmak için, pişmanlık duymadan kendini nihayet çevirilerine, gece gündüz sayfalarını didiklediği kitaplarına verebilecekti.</p>
				<p class="normal1">Bu erkeği heyecan verici bulmuştu. Alberto'nun ona boş yere tanıştırdığı öteki meslektaşlarından daha tuhaf, çok daha tuhaf biriydi. Üzerinde çalıştıkları bilim dalı sanki sadece acayip insanları kendine çekiyordu ya da yıllar içinde onları böyle acayipleştiriyordu. Eğlenceli bir şey söylemiş olmak için Mattia'ya bu iki varsayımdan hangisinin doğru olduğunu sormak isterdi ama içinden gelmedi. Gene de tuhaf bir durum söz konusuydu. Ve huzursuz ediciydi. Ama aynı zamanda bakışlarında bir şey, o kara gözlerde yüzen ışıltılı bir zerrecik var gibiydi ve Nadia şimdiye kadar hiçbir kadının henüz onu yakalamayı beceremediğinden emindi.</p>
				<p class="normal1">Onu baştan çıkarabilirdi, bunu yapmak için can atıyordu. Boynunun çıplaklığını ortaya çıkarmak için saçlarını bir tarafa toplamıştı ve parmakları kucağında duran çantasının dikişleri üzerinde gidip geliyordu. Ama daha ileri gitmeye cesaret edemiyor, hatta ona dönmeyi bile istemiyordu. Eğer erkek başka tarafa bakıyorsa da o bunu bilmek istemiyordu.</p>
				<p class="normal1">Mattia ısıtmak için yumruk yaptığı eline hafifçe öksürdü. Nadia'nın telaşını hissediyordu ama karar veremiyordu. Hem karar verse bile ne yapacağını bilemediğini düşünüyordu. Denis bir keresinde kendinden söz ederken, satrançtaki açıklar misali, bütün yaklaşmaların aynı olduğunu söylemişti ona. Hiçbir şey uydurmaya gerek yoktur, bu bir işe yaramaz, çünkü zaten aynı şeyi arayan iki kişi söz konusudur. Oyun kendi yolunu bulur ve strateji ancak o noktada işe yarar.</p>
				<p class="normal1">Ama ben açık vermeleri bile tanımıyorum, diye geçirdi aklından.</p>
				<p class="normal1">Tek yaptığı, sol elini denize atılmış bir halatın ucu gibi, koltuğun ortasına koymak oldu. Sentetik dokuma içini ürpertse bile onu orada tuttu.</p>
				<p class="normal1">Nadia anladı, sessizce ve usulca ortaya kaydı. Elin orada olduğunu sanki bilirmiş gibi bileğinden tutarak kolunu kaldırdı ve boynuna doladı. Başını erkeğin göğsüne yasladı ve gözlerini yumdu.</p>
				<p class="normal1">Üzerinde, saçları arasına yuvalanmış ağır bir koku vardı; bu hemen Mattia'nın giysilerine yapıştı ve zorbalıkla onun burun deliklerini doldurdu.</p>
				<p class="normal1">Taksi, Nadia'nın apartmanının önünde sol kaldırıma yanaştı ve motoru çalışır durumda durdu.</p>
				<p class="normal1">Sürücü <span class="ideitalik">"Seventeen thirty"</span><sup class="calibre5"><a href="asalsayilar_split_065.html#footnote-500-6" id="footnote-500-6-backlink" name="footnote-500-6-backlink">6</a></sup> dedi.</p>
				<p class="normal1">Kadın doğruldu ve her ikisi de bu anı yeniden yaratabilmenin, bir başka dengeyi bozup yenisini oluşturmanın ne kadar zor olacağını düşündüler. Acaba bunu bir kez daha başarabilir miyim diye sordular kendilerine.</p>
				<p class="normal1">Mattia ceplerini karıştırdı ve cüzdanını buldu. Yirmilik bir banknot uzattı ve <span class="ideitalik">"No change, thanks"</span><sup class="calibre5"><a href="asalsayilar_split_066.html#footnote-500-7" id="footnote-500-7-backlink" name="footnote-500-7-backlink">7</a></sup> dedi. Kadın arabanın kapısını açtı.</p>
				<p class="normal1">Şimdi onun peşinden git, diye düşündü Mattia ama kımıldamadı.</p>
				<p class="normal1">Nadia çoktan kaldırımdaydı. Taksi sürücüsü Mattia'yı dikiz aynasından izliyor, ne yapması gerektiğini söylemesini bekliyordu. Taksimetredeki kutucukların hepsi yanıyordu ve 00.00'ı gösteriyordu.</p>
				<p class="normal1">"Gel" dedi Nadia ve o da söz dinledi.</p>
				<p class="normal1">Taksi hareket etti ve onlar mavi moket kaplı dik merdivenleri tırmanmaya başladılar; basamaklar o kadar dardı ki, Mattia yan basmak zorunda kalıyordu.</p>
				<p class="normal1">Nadia'nın evi tam yalnız yaşayan bir kadına yakışır şekilde temiz ve ayrıntılara özen gösterilerek döşenmişti. Yuvarlak masanın ortasında uzun zamandan beri koku vermez olmuş kuru çiçek yapraklarıyla dolu hasır bir sepet duruyordu. Bu topraklarda, Kuzey'de rastlanmayan turuncu, mavi, yumurta sarısı gibi canlı renklerle boyanan duvarlar çevreye kafa tutar gibiydi.</p>
				<p class="normal1">Mattia izin isteyerek içeri girdi ve Nadia'nın kendi mekânında hareket etme rahatlığıyla paltosunu çıkarıp bir iskemleye bırakışını seyretti.</p>
				<p class="normal1">"İçecek bir şeyler alacağım" dedi kadın.</p>
				<p class="normal1">Hırpalanmış ellerini ceplerine saklayan Mattia odanın ortasında bekliyordu. Nadia az sonra elinde yarıya kadar kırmızı şarapla doldurulmuş iki kadehle döndü. İçinden geçirdiği bir şeye gülüyordu.</p>
				<p class="normal1">"Artık alışkanlığımı yitirdim. Uzun zamandır başıma gelmiyordu" itirafında bulundu.</p>
				<p class="normal1">Kendinin hiç böyle bir deneyimi olmadığını söylemeye utanan Mattia "Tamam" dedi.</p>
				<p class="normal1">Çekingen bakışlarla etrafa bakınırlarken şaraplarını sessizce yudumluyorlardı. Arada bir bakışları kesiştiğinde ise iki çocuk gibi belli belirsiz gülümsüyorlardı.</p>
				<p class="normal1">Nadia, erkeğin yer kazanması için bacaklarını divana toplamıştı. Sahne hazırdı. Tek bir hareket, bütün başlangıçlarda olduğu gibi beklenmedik ve sert bir girişim gerekiyordu bir tek.</p>
				<p class="normal1">Bir dakika daha düşündü. Sonra elindeki kadehi, ayağıyla devirme tehlikesinden korumak için divanın arkasına bıraktı ve kararlı bir şekilde Mattia'ya uzandı. Onu öptü. Ayağıyla topuklarından iterek ayakkabılarını çıkardı; onlar da yere tok bir sesle düştü. Hayır demesine fırsat vermeden erkeğin üzerine ata biner gibi oturdu.</p>
				<p class="normal1">Kadehini aldı ve ellerini kendi beline koydu. Mattia'nın dili kaskatıydı. Harekete geçirmek için kendi dilini onunkinin çevresinde dolaştırmaya başladı; sonunda Mattia da aynı hareketi ters yönde yaptı.</p>
				<p class="normal1">Belli bir bocalama sonucunda yana devrildiler ve Mattia altta kaldı. Bacağının biri divandan düşmüştü, öteki ise kadının ağırlığı altında gergin bir şekilde uzanıyordu. Aklı dilinin dairesel hareketinde, onun periyodik devinimindeydi ama kısa süre sonra dikkati dağıldı; sanki Nadia'nın onunkini ezen yüzü, Alice'le olduğu üzere, düşünce çarkının karmaşık işleyişini bozmuş gibiydi.</p>
				<p class="normal1">Ellerini Nadia'nın kazağının altına kaydırdı ve kadının teniyle temas halinde olmak onu tedirgin etmedi. Yavaşça soyunurlarken ne birbirlerinden koptular ne de gözlerini açtılar, çünkü odada çok fazla ışık vardı ve herhangi bir mola onları durdururdu.</p>
				<p class="normal1">Sutyenin kopçalarıyla uğraşırken Mattia, işte oluyor, diye düşündü. Evet, eninde sonunda, senin daha önceden tahmin edemediğin bir şekilde olur işte.</p>

		</body>
</html>