<html xmlns="http://www.w3.org/1999/xhtml">
  <head>
    <title>asal.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h2 class="kitapickapak2" id="calibre_toc_54"><br class="calibre3"/>   47   <br class="calibre3"/><br class="calibre3"/><br class="calibre3"/><br class="calibre3"/></h2>
				<p class="normal1">Aynı sabah, birkaç saat sonra Alice jaluzileri kaldırdı. Makaranın çevresine sarılan plastik şeritlerin kuru sesi insanı rahatlatıyordu. Dışarıda güneş çoktan yükselmişti.</p>
				<p class="normal1">Müzik setinin yanında dizili duranların içinden, fazlaca düşünmeden bir CD seçti. Sadece havayı temizleyecek bir müzik olsun istiyordu. Ses düğmesini birinci kırmızı çentiğe kadar çevirdi. Fabio olsa öfkelenirdi. Müziği bastırmak için, adındaki "i" harfini vurgulayarak ve çenesini öne çıkararak nasıl bağıracağını düşününce içinden gülmek geldi.</p>
				<p class="normal1">Çarşafları topladı ve hepsini bir köşeye yığdı. Dolaptan temizlerini aldı. Onların havayla şiştikten sonra hafifçe süzülerek yatağa inmelerini seyretti. Damien Rice <span class="ideitalik">"Oh coz nathing is lost, it's just frozen in frost" </span>demeden önce sesini biraz alçalttı.</p>
				<p class="normal1">Alice sakin sakin yıkandı. Yüzünü suya vererek duşun altında uzun süre kaldı. Sonra giyindi, yanaklarını ve gözkapaklarını neredeyse görünmez bir biçimde boyayarak hafif bir makyaj yaptı.</p>
				<p class="normal1">Hazır olduğunda müzik bir süredir bitmişti ama o farkına varmamıştı. Evden çıktı ve arabayı çalıştırdı.</p>
				<p class="normal1">Dükkâna bir blok kala yön değiştirdi. Biraz geç kalacaktı işe ama bunun önemi yoktu.</p>
				<p class="normal1">Mattia'nın ona her şeyi anlatmış olduğu parka kadar sürdü arabayı. Aynı noktaya park etti ve kontağı kapadı. Sanki hiçbir şey değişmemiş gibi geldi ona. Çimenlerin çevresini dolaşan parlak ahşaptan yapılmış çit dışında her şeyi hatırlıyordu.</p>
				<p class="normal1">Otomobilden inip ağaçlara doğru yürüdü. Gecenin soğuğunu yemiş olan otlar çıtırdıyordu; dallar taptaze yapraklarla donanmıştı. Çok uzun bir zaman önce Michela'nın oturmuş olduğu banklarda şimdi başka çocuklar oturuyordu. Bankların ortasındaki masanın ortasında bir kule oluşturacak biçimde üst üste dizilmiş teneke kutular duruyordu. Çocuklar bağırıp çağırıyorlar, içlerinden biri, birinin taklidini yaparak heyecanlı hareketler yapıyordu.</p>
				<p class="normal1">Alice konuşmalarından bir şeyler yakalama amacıyla yaklaştı ama onlara yakalanmamak için öteki tarafa geçip nehre yöneldi. Belediye barajı bütün yıl açık tutma kararı alalı beri bu noktada neredeyse hiç su akmaz olmuştu. Uzunca su birikintilerinde nehir durağan, unutulmuş, bitmiş bir haldeydi. Pazarları hava sıcak olduğunda insanlar evlerinden şezlonglarını getiriyorlar ve aşağıya inip güneşleniyorlardı. Dip beyaz çakıllar ve ince, sarımsı bir kumla örtülüydü. Kıyıda otlar yüksekti, Alice'nin dizlerine kadar geliyordu.</p>
				<p class="normal1">Her adımda zemini kontrol ederek aşağıya indi. Nehir yatağı boyunca yürüyerek suyun kıyısına kadar geldi. Karşısında köprü, daha ileride böyle duru günlerde çok yakın görünen Alp Dağları vardı. Yalnızca en yüksek tepeler hâlâ karlıydı.</p>
				<p class="normal1">Alice kuru toprağa uzandı. Kusurlu bacağı gevşeyerek ona teşekkür etti. İri taşlar sırtına batıyordu ama o kımıldamadı.</p>
				<p class="normal1">Gözlerini yumdu, suyun çevresinde ve üzerinde olduğunu hayal etmeye çalıştı. Kıyıdan sarkan Michela'yı düşündü. Onun gazetelerde gördüğü, nehrin gümüşi ışığının yansıdığı yuvarlak yüzünü. Kimsenin duymadığı suya düşme sesini, onu dibe çeken soğuk ve buz gibi giysilerini. Siyahımsı yosunlar gibi suyun yüzeyine dağılan saçlarını. Kızın kollarıyla çırpındığını, çaresiz hareketler yaptığını, o soğuk sıvıyı acıyla yuttuğunu ve buz gibi nehrin onu dibe değecek kadar aşağıya çektiğini görür gibi oldu.</p>
				<p class="normal1">Sonra hareketlerinin daha düzenli bir hal aldığını, kollarının doğru koordinasyonu bularak geniş yaylar çizdiğini, ayaklarının iki yüzgeç gibi birlikte hareket ettiğini, başını hâlâ biraz ışığın sızdığı yukarıya çevirdiğini hayal etti. Sonunda Michela'nın yüzeye çıktığını ve nihayet soluk alabildiğini gördü. Suyun yüzeyinde, akıntı yönünde, yepyeni bir yere doğru yüzerken onu takip etti. Bütün gece boyunca, denize kadar yüzdü.</p>
				<p class="normal1">Gözlerini açtığında gökyüzü parlak ve tekdüze maviliğiyle hâlâ orada duruyordu. Tek bir bulut bile yoktu.</p>
				<p class="normal1">Mattia uzaktaydı. Fabio uzaktaydı. Nehrin akıntısı cılız ve uyku verici bir hışırtı yayıyordu.</p>
				<p class="normal1">Kara gömüldüğü yeri hatırladı. O mükemmel sessizliği hatırladı. Aynen o zamanki gibi şimdi de kimse onun nerede bulunduğunu bilmiyordu. Bu sefer de kimse gelmeyecekti. Ama o artık beklemiyordu.</p>
				<p class="normal1">Duru göğe doğru gülümsedi. Biraz zahmetlice de olsa tek başına kalkabiliyordu.</p>
		<div class="calibre1" id="calibre_pb_59"/></body>
</html>