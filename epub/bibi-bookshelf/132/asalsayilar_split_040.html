<html xmlns="http://www.w3.org/1999/xhtml">
  <head>
    <title>asal.html</title>
    <meta content="text/html; charset=utf-8" http-equiv="Content-Type"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body class="calibre">
<h2 class="kitapickapak2" id="calibre_toc_37"><br class="calibre3"/>   30   <br class="calibre3"/><br class="calibre3"/><br class="calibre3"/><br class="calibre3"/></h2>
				<p class="normal1">Bir sabah saat onda Marcello Crozza'nın stüdyosuna girmiş ve blokun etrafında üç tur atarak ancak toplayabildiği yapay kararlılıkla "Mesleği öğrenmek istiyorum, beni çırak alır mısınız?" diye sormuştu. Fotoğraf basmakta olduğu makinenin başında oturan Crozza olur demişti. Sonra dönmüş, kızın gözlerinin ta içine bakmış ve şimdilik ona para ödeyemeyeceğini söylemişti. Ona bu sevdadan vazgeç demek gelmemişti içinden, çünkü aynı şeyi yıllar önce kendi de yapmıştı ve fotoğraf tutkusundan geriye bir tek o heyecanın anısı kalmıştı. Bütün düş kırıklıklarına karşın o duyguyu kimseden esirgeyemezdi.</p>
				<p class="normal1">Zaten söz konusu olanlar yalnızca tatil fotoğraflarıydı. Üç ya da dört kişiden oluşan ailelerin deniz kenarında ya da sanatsal merkezlerde, örneğin San Marco Alanı'nda ya da Eiffel Kulesi'nin altında birbirlerine sarılarak –ama ayakları görünmezdi– hep aynı pozda çektirdikleri resimleri basıyordu. Otomatik makinelerle çekilmiş, ya fazla ışık almış ya da odaklanamamış resimlerdi. Alice bir süre sonra bunlara bakmaz oldu: Fotoğrafları basıyor ve sonra Kodak'ın sarı-kırmızı logolu zarfına koyuyordu.</p>
				<p class="normal1">Bunun dışında görevi dükkânda durmak, yirmi dörtlük ya da otuz altılık filmlerin plastik kutularda gelen rulolarını almak, altına müşterinin adını yazmak, yarın hazır olacağını söylemek, kasa fişi vermek ve "biz teşekkür ederiz, güle güle" demekti.</p>
				<p class="normal1">Bazen cumartesi günleri düğünler oluyordu. Crozza saat dokuza çeyrek kala onu evinden alıyordu; üzerinde her zaman aynı takım elbisesi oluyordu ve asla kravat takmıyordu, çünkü o eninde sonunda bir fotoğrafçıydı, davetli değil.</p>
				<p class="normal1">Kilisede aydınlatma sağlamak için spotları ve yansıtıcı paneli yerleştirmek gerekiyordu; ilk seferlerin birinde Alice bunlardan birini düşürmüş, sunak masasının önü cam kırıklarıyla dolunca korku içinde Crozza'ya bakmıştı. Adam önce camlardan biri bacağına batmış gibi yüzünü buruşturmuş, sonra da "Boş ver, kaldır oradan" demişti.</p>
				<p class="normal1">Kızı seviyordu ama nedenini bilemiyordu. Belki kendi çocuğu olmadığından, belki de Alice dükkânda olalı beri saat on birde bara gidip talih oyunları sonuçlarına bakabildiğinden, geri geldiğinde kızın ona gülümsemesinden ve "Ne haber, zengin olduk mu?" diye sormasındandı bu. Belki de kızın bir bacağının çarpık olmasından, kendi karısını nasıl özlüyorsa onun da annesini özlüyor olmasından seviyordu onu, çünkü bütün özlemler birbirine benzerdi. Ya da kızın çok yakında bu işten usanacağından, akşam oldu mu kepengi gene tek başına indireceğinden ve onu kimsenin beklemediği evine bomboş ama ağır mı ağır başıyla dönmek zorunda kalacağından korkuyordu.</p>
				<p class="normal1">Oysa bir buçuk yıl sonra Alice hâlâ oradaydı. Artık dükkânın anahtarlarına da sahip olduğundan sabah kendisinden önce geliyor, Crozza onu şimdiye kadar günaydından başka tek söz etmediği bitişik bakkalın sahibesiyle birlikte kaldırımı süpürürken buluyordu. Kıza resmen kayda geçirmeden ayda 500 euro veriyordu ama düğünlere birlikte giderlerse, akşam Della Roccaların evinin önünde Lancia'nın motoru çalışır durumdayken torpido gözünden cüzdanını alıyor, kıza fazladan bir ellilik uzatıyor ve pazartesi görüşürüz, diyordu.</p>
				<p class="normal1">Alice kimi zaman kendi çektiği fotoğrafları ona getiriyor ve görüşünü almak istiyordu; aslında ikisi de onun artık öğretecek bir şeyi kalmadığı görüşünde hemfikirdiler. Bankın başına oturuyorlar, Crozza fotoğrafları ışığa tutarak inceliyor, sonra pozlama süresi ya da enstantaneyi daha iyi kullanma konusunda öğütler veriyordu. Canı istediği zaman kızın onun Nikon'unu kullanmasına da ses çıkarmıyordu ve içten içe kızın çekip gideceği gün makinesini ona armağan etmeye karar vermişti.</p>
				<p class="normal1">"Cumartesi evleniyoruz" dedi Crozza. Bir iş aldıklarını söylemek için uydurduğu formüldü bu.</p>
				<p class="normal1">Alice blucin ceketini giyiyordu. Birkaç dakika sonra Fabio uğrayıp alacaktı onu.</p>
				<p class="normal1">"Tamam" dedi. "Nerede?"</p>
				<p class="normal1">"Gran Madre Kilisesi'nde. Sonra da tepedeki bir villada davet var. Zengin işi." Bu yorumu yaparken Crozza'nın sesinde ince bir küçümseme seziliyordu. Alice'nin de oradan geldiğini düşününce biraz pişman oldu.</p>
				<p class="normal1">"Mımmm" diye mırıldandı kız. "Kim olduklarını biliyor musunuz?"</p>
				<p class="normal1">Crozza "Davetiye yolladılar. Şuraya bir yere koymuştum" diyerek kasanın altındaki rafı gösterdi.</p>
				<p class="normal1">Alice çantasından bir lastik alıp saçlarını topladı. Crozza bulunduğu yerden onu seyrediyordu. Bir keresinde kepengi alçalttıktan sonra dükkânın loşluğuna sığınıp diz çökmüş ve kızı düşünerek mastürbasyon yapmıştı, ama sonra kendini öyle kötü hissetmişti ki akşam yemek yiyememiş ve ertesi gün de "Ayakaltında kimseyi istemiyorum, izinlisin" diyerek kızı evine yollamıştı.</p>
				<p class="normal1">Alice meraktan çok beklerken oyalanmak için bankın altında üst üste duran kâğıtları karıştırdı. Sert ve büyük boyutlu davetiyeyi buldu. Açınca, yaldızlı ve tumturaklı yazıyla yazılmış adlar gözlerinin önüne seriliverdi:</p>
				<p class="indentmetin"> </p>
				<p class="indentmetin">Ferruccio Carlo Bai ve Maria Luisa Turletti Bai kızları Viola'nın düğünlerine...</p>
				<p class="indentmetin"> </p>
				<p class="normal1"><span>Gözleri bulanıklaştığı için devamını okuyamadı. Alice ağzında metalik bir tat hissetti. Yutkunurken soyunma odasındaki jöleli şekeri bir kez daha yutar gibi oldu. Zarfı kapattı ve düşünceli bir şekilde sallama</span>ya başladı.</p>
				<p class="normal1">Sırtı hâlâ dönük olarak Crozza'ya "Oraya yalnız gidebilir miyim?" diye sordu.</p>
				<p class="normal1">Adam, yazarkasanın çekmecesini bir dling sesiyle kapattı.</p>
				<p class="normal1">"Ne?" diye sordu.</p>
				<p class="normal1">Alice arkasını döndü, gözleri fal taşı gibi açıktı, alev alev yanıyordu; Crozza onun ne kadar güzel olduğunu görüp gülümsedi.</p>
				<p class="normal1">Alice yaklaşarak "Artık işi öğrendim değil mi?" dedi. "Bunu yapabilirim. Yoksa asla tek başıma işin altından kalkmayı başaramayacağım."</p>
				<p class="normal1">Crozza ona kuşkuyla baktı. Kız banka dirseklerini dayayarak adamın tam karşısına dikildi ve göğsünü öne çıkardı. İkisinin yüzü arasında bir karış mesafe kalmıştı; bakışlarındaki parıltı "yalvarırım soru sorma ve evet de" anlamı taşıyordu.</p>
				<p class="normal1">"Bilmem ki..."</p>
				<p class="normal1">"Yalvarırım sana" diye sözünü kesti Alice.</p>
				<p class="normal1">Crozza kulağını kaşıdı ve bakışlarını kaçırmak zorunda kaldı.</p>
				<p class="normal1">"Eh pekâlâ" diyerek razı oldu. Bunu neden bu kadar alçak sesle söylediğini kendi de anlamadı. "Ama yaramazlık istemiyorum."</p>
				<p class="normal1">Alice "Söz veriyorum" dedi ve saydam dudaklarına bir gülümseme yaydı.</p>
				<p class="normal1">Sonra dirseklerinden güç alarak öne uzandı ve adamın yanağına bir öpücük kondurdu; üç günlük sakalı yüzünden Crozza bunu bir gıdıklama gibi hissetti.</p>
				<p class="normal1">"Git, git hadi" dedi sonra eliyle işaret ederek.</p>
				<p class="normal1">Alice güldü, o kendine özgü aksak ve kıvrımlı adımıyla dışarı çıkarken gülüşünün sesi havaya yayıldı.</p>
				<p class="normal1">Crozza o akşam dükkânda hiçbir şey yapmadan biraz daha kaldı. Nesnelere bakıyor ve çok yıllar önce resimlerini çekme arzusu duyduğunda olduğu gibi varlıklarını daha belirgin hissediyordu.</p>
				<p class="normal1">Alice'nin lenslerini ve mekanik parçalarını iyice temizledikten sonra kaldırdığı çantasından fotoğraf makinesini çıkardı. Teleobjektifi taktı ve karşısına ilk gelen nesneye, kapının yanında duran şemsiye kovasına yöneltti. Başka bir şeye, örneğin sönmüş bir yanardağın kraterine benzeyene kadar kovanın yuvarlak kenarını büyüttü. Ama resmi çekmedi.</p>
				<p class="normal1">Makineyi yeniden kaldırdı, ceketini aldı, ışıkları söndürdü ve çıktı. Kepengin asma kilidini taktı ve her zamankinin tersi yönde yürümeye başladı. Yüzündeki aptal gülümsemeyi silmeyi beceremiyordu ve canı hiç eve gitmek istemiyordu.</p>
				<p class="normal1"> </p>
				<p class="normal1">Kilise, sunak masasının yanlarına yerleştirilmiş iki devasa zantedeskiya ve papatya demetiyle, aynı demetin onlarca minyatürünün her sıranın yanına dizilmesiyle süslenmişti. Alice spotları ve yansıtıcı paneli yerleştirdi. Sonra ilk sıraya oturup beklemeye koyuldu. Bir kadın, bir saat sonra Viola'nın üzerinde yürüyeceği kırmızı halıyı elektrik süpürgesiyle süpürmeye başladı. Alice, Viola'yla korkuluğun üzerine oturup konuştukları anı hatırladı. Konuyu hatırlamıyordu ama ona kaçamak bakışlarla baktığı, gözlerinin hemen arkasındaki gölgelik ve düşüncelerin birbirine düğümlendiği, o sefer de gizli tuttuğu yer aklındaydı.</p>
				<p class="normal1">Yarım saat içinde bütün sıralar doldu ama insanlar akın akın gelmeyi sürdürüyorlardı ve hepsi ayakta kaldı; sıcaktan ellerindeki dua kâğıtlarıyla kendilerini serinletmeye çalışıyorlardı.</p>
				<p class="normal1">Alice çıktı ve merdivenlerin üzerinde gelin arabasını beklemeye başladı. İyice yükselen güneş ellerini ısıtıyor ve sanki ellerinin içinden geçip gidiyordu. Küçükken avuçlarını güneşe tutup, kapalı parmakların arasındaki kırmızımsı çizgileri seyretmeyi çok severdi. Bir keresinde bunu babasına da göstermiş, o da yermiş numarası yaparak el ayalarını öpmüştü.</p>
				<p class="normal1">Viola pırıl pırıl parlayan, gri bir Porsche'yle geldi; şoförü gelinliğinin uzun kuyruğunu çıkarmasına yardım etti. Alice –aslında yüzünü makinenin arkasına gizlemek için– ardı ardına resim çekmeye başladı. Sonra gelin yanından geçerken, makinesini özellikle indirdi ve ona gülümsedi.</p>
				<p class="normal1">Sadece bir an bakıştılar ve Viola irkildi. Alice, babasının kolunda kiliseye girmekte olan gelinin hemen toparladığı yüz ifadesini inceleme fırsatı bulamadı. Alice nedense onu hep daha uzun boylu olarak hatırlıyordu.</p>
				<p class="normal1">Bir dakika bile yitirmemeye özen gösterdi. Gelin ve damat ile ailelerin pek çok yakın plan fotoğrafını çekti. Yüzük takılması, evlilik vaadinin okunması, vaftiz, öpücük ve tanıkların imza atması anlarını ölümsüzleştirdi. Kilisenin içinde hareket eden bir tek oydu. Viola'ya doğru uzandığında kızın omuzlarının hafifçe kasıldığı izlenimine kapılıyordu. Crozza'nın fotoğrafa sonsuzluk kattığını iddia ettiği solgunluğu yakalamak için pozlama süresini daha da artırdı.</p>
				<p class="normal1">Gelin ile damat kiliseden çıkarlarken, Alice geriye doğru aksayarak ve boy farkını azaltmak için biraz eğilerek önlerinden yürüyordu. Objektif aracılığıyla Viola'nın sanki oradaki hayaleti bir tek kendisi görüyormuşçasına ona korkulu ve çarpık bir gülümsemeyle baktığını fark etti. Alice belli aralıklarla yüzüne flaş patlatınca gelin gözlerini kısmak zorunda kaldı.</p>
				<p class="normal1">Onların otomobile binişlerini seyretti; Viola arka pencereden ona bir bakış fırlattı. Kocasına onun burada karşısına çıkmasının ne kadar tuhaf bir şey olduğunu kesinlikle söylemiş olmalıydı. Onu sınıfın anoreksi hastası, topal kızı olarak tanıtmış ve hiç arkadaşlık etmediklerini anlatmıştı herhalde. Tabii ki kocasına ne karameladan, ne partilerden ve geri kalanından söz etmişti. Alice bunun evli çiftin ilk yalanı olacağını, bir ilişkide yalanların yarattığı minicik çatlakların, hayatın maymuncuğuyla açılıp genişleyeceğini düşünüyordu.</p>
				<p class="normal1">"Küçük hanım, gelin ile damat resimler için sizi nehir kıyısında bekliyorlar" dedi arkasından bir ses.</p>
				<p class="normal1">Alice arkasını dönünce tanıklardan birini gördü.</p>
				<p class="normal1">"Tabii. Şimdi gidiyorum yanlarına" dedi.</p>
				<p class="normal1">Spotları ve yansıtıcı paneli kaldırmak için hızla kiliseye girdi. Makinesinin parçalarını dikdörtgen çantasına henüz yerleştiriyordu ki, birinin kendisine seslendiğini duydu.</p>
				<p class="normal1">"Alice!"</p>
				<p class="normal1">Arkasını dönerken kimin seslendiğinden emindi.</p>
				<p class="normal1">"Evet?"</p>
				<p class="normal1">Karşısında, ayakta duranlar Giada Savarino ve Giulia Mirandi'ydi.</p>
				<p class="normal1">Son a'yı uzata uzata merhaba diyen Giada yanağından öpmek için yaklaşıyordu.</p>
				<p class="normal1">Giulia ise aynen lisede olduğu gibi gözleri ayaklarına dikili öylece duruyordu.</p>
				<p class="normal1">Alice, dudaklarını kıpırdatmadan yanağını hafifçe Giada'nın yanağına değdirdi.</p>
				<p class="normal1">"Ne işin var burada?" diye cıvıldadı Giada.</p>
				<p class="normal1">Alice bunun aptalca bir soru olduğunu düşündü ve gülmesi geldi.</p>
				<p class="normal1">"Fotoğraf çekiyorum" dedi.</p>
				<p class="normal1">Giada bu yanıta gülümseyerek yorum yaparken on yedi yaşında da sahip olduğu gamzeleri belirdi.</p>
				<p class="normal1">Bu kızları capcanlı karşısında görmek, ansızın hiçbir değer taşımayan ortak geçmişleriyle karşılaşmak tuhaf olmuştu.</p>
				<p class="normal1">Alice kendini zorlayarak "Merhaba Giulia" dedi.</p>
				<p class="normal1">Giulia ona gülümsedi ve zar zor iki çift laf etti.</p>
				<p class="normal1">"Anneni duyduk" dedi. "Çok üzüldük."</p>
				<p class="normal1">Giada da ona katıldığını göstermek için başını sallıyordu.</p>
				<p class="normal1">"Evet" dedi Alice. "Sağ olun."</p>
				<p class="normal1">Sonra telaşla malzemelerini toplamaya girişti. Giada ve Giulia birbirlerine baktılar.</p>
				<p class="normal1">"Bırakalım da çalış" dedi Giada bir omzunu okşayarak. "Çok meşgulsün."</p>
				<p class="normal1">"Tamam."</p>
				<p class="normal1">Arkalarını döndüler ve çıkışa doğru yürümeye başladılar; topuklarının kuru tıkırtısı artık boşalmış olan kilisenin duvarlarında yankılandı.</p>
				<p class="normal1"> </p>
				<p class="normal1">Gelin ile damat büyük bir ağacın gölgesine sığınmış ama birbirlerine sarılmamış olarak bekliyorlardı. Alice onların Porsche'sinin yanına park etti ve sırtına astığı çantasıyla indi. Hava sıcaktı ve saçlarının ensesine yapıştığını hissediyordu.</p>
				<p class="normal1">"Merhaba" dedi yaklaşırken.</p>
				<p class="normal1">"Ali" dedi Viola. "Çok şaşırdım..."</p>
				<p class="normal1">"Ben de" diye kesti sözünü Alice.</p>
				<p class="normal1">Giysilerini bozmak istemezcesine yalandan kucaklaştılar. Viola lisedeki halinden daha da güzelleşmişti. Yıllar içinde yüz çizgileri tatlılık kazanmış, hatları yumuşamış, gözleri onları pek korkunç gösteren o belli belirsiz titreşimden kurtulmuştu. Bedeni hâlâ kusursuzdu.</p>
				<p class="normal1">"Bu, Carlo" dedi Viola.</p>
				<p class="normal1">Alice sıktığı elin yumuşacık olduğunu hissetti.</p>
				<p class="normal1">"Başlayalım mı?" dedi fazla uzatmadan.</p>
				<p class="normal1">Viola, "Olur" dedi ve kocasının bakışlarını aradıysa da kocası bunu fark etmedi.</p>
				<p class="normal1">"Nerede duralım?" diye sordu.</p>
				<p class="normal1">Alice çevresine bakındı. Güneş tam tepedeydi ve yüzlere düşen gölgeleri engellemek için flaş kullanmak zorundaydı. Nehrin kıyısında, güneşin tam altında duran bir bankı işaret etti.</p>
				<p class="normal1">"Şuraya oturun" dedi.</p>
				<p class="normal1">Makineyi monte etmek için gereğinden fazla zaman harcadı. Yalandan flaşla uğraştı, bir objektif taktı, sonra onu bir başkasıyla değiştirdi. Viola'nın kocası kravatını yelpaze gibi sallıyor, gelin ise alnından inen ter damlalarını bir parmağıyla durdurmaya çalışıyordu.</p>
				<p class="normal1">Alice resim için en uygun uzaklığı hesaplamaya çalışır gibi yapıp güneşin altında biraz daha pişmelerini bekledi.</p>
				<p class="normal1">Sonra kuru bir ses tonuyla emirler vermeye başladı: Sarılın, gülümseyin, şimdi ciddi durun, elini al, başını omzuna yasla, kulağına fısılda, birbirinize bakın, nehre bakın, ceketini çıkar... Crozza ona kişilere nefes alma fırsatı, düşünme zamanı bırakmamak gerektiğini öğretmişti, çünkü doğallığın buharlaşıp uçması için bir an yeterdi.</p>
				<p class="normal1">Viola söz dinliyordu ve hatta iki üç kez anlayışlı bir ses tonuyla, "Böyle iyi mi?" diye sordu.</p>
				<p class="normal1">"Tamam, şimdi şu çayıra gidelim" dedi Alice.</p>
				<p class="normal1">"Bitmedi mi?" diye şaşırdı Viola. Kan hücum etmiş yanaklarının kızarıklığı fondötenin altından belli olmaya başlamıştı. Gözlerini çevreleyen sürme akmış, yayılmış, yüzüne yorgun ve bakımsız bir hava vermişti.</p>
				<p class="normal1">Alice "Sen kaçarmış gibi yapacaksın, kocan da kırda seni kovalayacak" şeklinde bir açıklama yaptı.</p>
				<p class="normal1">"Ne? Koşmam mı gerekiyor?"</p>
				<p class="normal1">"Evet, koşacaksın."</p>
				<p class="normal1">"Ama..." Viola itiraz etmek istedi. Kocasına baktı, o ise omuzlarını kaldırdı.</p>
				<p class="normal1">Gelin uflayarak eteklerini kaldırdı, koşmaya başladı. Topukları birkaç milimetre toprağa batıyor, yerden minik çamurcuklar kaldırıp beyaz gelinliğin iç kısımlarını kirletiyordu. Kocası da peşinden koştu.</p>
				<p class="normal1">"Çok yavaş gidiyorsun" dedi ona.</p>
				<p class="normal1">Viola ansızın döndü ve Alice'nin mükemmel bir şekilde hatırladığı bakışıyla onu küle çevirdi. İki üç dakika birbirlerini kovalamalarını seyretti, Viola artık yeter diyerek ona sarılan kocasının kollarından kurtuldu.</p>
				<p class="normal1">Topuzu bir yana yatmıştı. Tokasının teki düşmüş, bir saç tutamı yanağına inmişti.</p>
				<p class="normal1">"Evet" dedi Alice. "Sadece bir iki kare daha."</p>
				<p class="normal1">Onları dondurma kulübesine kadar götürdü ve parasını cebinden ödeyerek iki limonlu dondurma aldı.</p>
				<p class="normal1">Külahları yeni evlilere uzatarak "Şunları tutun" dedi.</p>
				<p class="normal1">Onlar anlamamış gibiydiler. Güvensiz bir tavırla külahın çevresindeki kâğıdı soydular. Viola yapışkan şekerle ellerini kirletmemeye çalışıyordu.</p>
				<p class="normal1">Kollarını birbirlerine dayayıp, sırayla birbirlerine ikram ederek dondurmayı yer gibi yapacaklardı. Viola'nın gülümsemesi gittikçe gerginleşmişti.</p>
				<p class="normal1">Alice sokak lambasının direğine tutunup çevresinde dönmelerini söyleyince Viola patladı.</p>
				<p class="normal1">"Bu saçmalık" dedi.</p>
				<p class="normal1">Kocası ona ürkmüş gibi baktı ve sonra özür dilercesine Alice'ye çevirdi bakışlarını. O da gülümsedi.</p>
				<p class="normal1">"Bu klasik albüm pozlarından biridir" diye açıkladı Alice. "Böyle olmasını istemiştiniz. Ama isterseniz bu sahneyi atlayabiliriz."</p>
				<p class="normal1">Samimi görünmeye çalışıyordu. Sanki derisinden fırlayıp çıkmak isteyen dövmesinin nabız gibi attığını hissediyordu. Viola öfkeyle ona baktı ve Alice gözleri yanana kadar onun bakışlarına yanıt verdi.</p>
				<p class="normal1">"Bitirdik mi?" diye sordu Viola.</p>
				<p class="normal1">Alice "Evet" yanıtını verdi.</p>
				<p class="normal1">"Gidelim o zaman" dedi gelin hanım kocasına.</p>
				<p class="normal1">Karısının onu sürüklemesinden önce damat Alice'nin yanına gitti ve nazik bir şekilde elini sıktı.</p>
				<p class="normal1">"Teşekkür ederim" dedi.</p>
				<p class="normal1">"Rica ederim."</p>
				<p class="normal1">Alice otomobillerini park ettikleri yere ulaşmak için parkın hafif yokuşunu tırmanan çifte arkadan baktı. Çevresinde cumartesi gününe özgü seyrek sesler, atlıkarıncadaki çocukların gülüşleri, onları bekleyen annelerin konuşmaları vardı. Uzaktan müzik sesleri ve halı gibi uzanan yolda giden otomobillerin uğultusu geliyordu.</p>
				<p class="normal1">Bunu Mattia'ya anlatabilmeyi isterdi, çünkü bir tek o anlardı. Ama artık uzaktaydı. Crozza'nın öfkeleneceğini düşündü ama eninde sonunda bağışlardı onu. Bundan emindi.</p>
				<p class="normal1">İçinden gülümsemek geldi. Fotoğraf makinesinin altındaki kapağı kaldırdı, film rulosunu çıkardı ve güneşin parıldayan ışığı altında güzelce açtı.</p>

		</body>
</html>