<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>balkanharbi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h2 class="normal1" id="calibre_toc_16">Sultan Reşad’ın Rumeli Seyahati</h2>

  <p class="normal">Balkan Harplerinin ayak seslerinden biri olan Arnavutluk İsyanı’nı büyük güçlere koz olarak vermek istemeyen Sultan Reşad bu bölgeye hem halife sıfatıyla hem de devletin başı, otoritenin temsilcisi olarak bir ziyaret gerçekleştirmiştir. <sup class="calibre2"><a href="../Text/balkanharbi_split_053.html#footnote-902-54" id="footnote-902-54-backlink">[54]</a></sup> Sultan Reşad bu gezisinde muazzam bir kalabalıkla karşılanmış ve ilgi görmüştür. Bu gezinin tanıklarından olan Süleyman Tevfik geziyi şu cümlelerle anlatmıştır:</p>

  <p class="indentmetin">Arnavutluk İsyanı’nın bastırılmasını müteakip Beşinci Mehmed’in Rumeli’ye yaptığı seyahat, Makedonya vilayetleri halkı üzerinde epeyce ehemmiyetli bir tesir yaptı. Bu seyahate bütün Türk gazetelerinden birer muharrir iştirak etmişti. Hünkâr, 1327 senesi Mayısı’nın 24. Salı günü [6 Haziran 1911], Donanma Cemiyeti tarafından Almanya’dan satın alınan iki kullanılmış zırhlıdan biri olan Barbaros Hayreddin zırhlısına binerek Selanik’e gitti. Orada dört gün kalıp Cuma Selamlığı’nı Selanik Ayasofya Camii’nde yaptıktan sonra Üsküp’e azimet etti. Sadrazam Hakkı Paşa da beraberdi.</p>

  <p class="indentmetin">Haziran’ın 3. günü, Hüdavendigâr’ın meşhedi ziyaret olundu. Civar olan Sırbistan’dan bir heyet geldiği gibi Lap ve Derini vadilerinden İpek, Yakova, Geylan ve Köprülü’den Arnavutluk’a her tarafından gelip toplanmış olan on binlerce halka karşı Hakkı Paşa, padişah namına bir beyanname okudu. Vilayetlerden gelen heyetler çadırda hünkârın huzuruna kabul edildi.</p>

  <p class="indentmetin">Arnavutluk İsyanı’nın âmil ve önayakları olduklarından dolayı divan-ı harpçe mahkûm ve Manastır’da mahpus bulunan beş kişi affedilip serbest bırakılmakla Arnavutlara karşı bir yücelik ve cemile gösterildikten sonra Haziran’ın 13. günü İstanbul’a dönülmüş ve padişah Adalar ve Kadıköy önlerinde duran Osmanlı donanması tarafından toplar atılarak selamlanmıştı.<sup class="calibre2"><a href="../Text/balkanharbi_split_053.html#footnote-902-55" id="footnote-902-55-backlink">[55]</a></sup></p>

  <p class="normal">Sultan Reşad’ın attığı bu adım kısa süreliğine etkili olmuşsa da Batılıların kışkırtmaları bu insanları Osmanlı’ya düşman yapmaya yetmiştir.</p>
</body>
</html>
