<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>elestiri</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik1" id="calibre_toc_30">Erdal Ağbi’li Zamanlar</h1>

  <p class="normal">Erdal Ağbi’yi ilk kez Ankara’da Büyük Sinema’nın olduğu çarşının içindeki Sergi Kitabevi’nde görmüştüm. Ben onu biliyordum, Erdal Öz’dü, öykü yazarı, hayallerimin büyük bölümünü dolduran küçük ama büyülü kitabevinin sahibiydi. On üç-on dört yaşlarında, okuldan çıkıp Sakarya Caddesi’nden geçerek Kızılay’a geldikten sonraki ilk uğrak yerim Sergi Kitabevi’ydi. Bizim zamanlarımızın pek çok çocuğu gibi devrimci ağbilerinin yanında olacağı neyse olmuş bir ortaokul öğrencisi olarak Sergi Kitabevi’ne uğramadan edemez, içeri girdikten sonra tezgâhın oralarda bir yerde olduğunu hissedip de yüzüne bakmaya çekindiğim Erdal Öz’ün varlığından habersizmiş gibi kitaplara bakıp ara sıra aldığım kitabı tek söz etmeden uzatır, kâğıda sarılmasını önüme bakarak bekler, sonra usulca çıkardım. Her gün gitmeye utanır, sürekli geldiğim için ilgilenilmesini istemezdim; iki-üç günde bir uğradığımda da bazen dışardan bakıp içeri girmeden vitrinin önünden ayrılır, bazen de içerde beş-on dakika oyalanıp eve yollanırdım. Sergi Kitabevi’nin Marx’tan Mao’ya, sosyalizmin önderlerince söylenmiş parlak sözlerle süslediği ambalaj kâğıtlarını atmaya kıyamadığım için düzeltip ütüleyerek saklardım.</p>

  <p class="normal">Bunları unutulmaz anılarımız arasında tutarız hep, ama şimdi Erdal Ağbi aramızda yok ve bu güzel anıları içimizde buruk, acı bir yürek yarası gibi yaşarken biliyoruz ki, hayat hiç durmadan akıp gidiyor ve biz hep onun içinde yalnız bireyler olarak kendimizce yaşamaya çalışıyoruz.</p>

  <p class="normal">İnsan arkadaşsız edemez. Yalnızlık en yakın arkadaşlarımızdan olsa bile, aynı masada oturmak, rakının eşliğinde muhabbet etmek, yeni kitaplardan açmak, sevdiklerimizi ve sevmediklerimizi konuşmak, hayatın rezilliklerinden ya da futboldan ikisine de aynı değeri verirmişçesine söz etmek, yaşadığımız zamanın güven vermez ilişkileri içinde yan yana durabilmek... Erdal Ağbi ile sık olmasa da bir araya geldiğimizde daha ne yapabilirdik.</p>

  <p class="normal">Sonuncusu Can Yayınları’nın terasındaydı, Cemil erken kaçmış, Erdal Ağbi, Özcan ve ben bir süre daha kalmıştık. Önce yayıncı olarak anılıp yazarlığının geride kalışına hayıflanırdı o, ama Can Yayınları da yayıncılık dünyamızın son çeyrek yüzyılı içinde yaratılmış en önemli iki yayınevinden biriyse ve bu değerbilmez, kitap okumaz, akıntıya kendini bırakmış toplumda hem de yalnızca edebiyat yayıncılığı yaparak böylesine sıradışı bir başarı yakalanabiliyorsa, Erdal Ağbi’nin yayıncılığından bir başarı öyküsü olarak nasıl söz edilmez. Can Yayınları’nın kendi yarattığı olanaklardan başka bir güce ve iktidara dayanmadan en önemli yayınevlerinden birine dönüşmesi, onun bundan sonraki geleceğinin de aynı anlayış ve dirençle süreceğini gösterir ki, ne büyük olanaklara dayanan yayınevleri kendilerini bulamadan dağılmıştır aynı çeyrek yüzyıl içinde.</p>

  <p class="normal">Şimdi en üst kattaki alçakgönüllü odası boştur Erdal Ağbi’nin. Hayatında görünür hiçbir değişiklik olmadan, yayınevinin herhangi bir çalışanı gibi bütün gününü geçirdiği o binanın içinde, bazen gelen kitap dosyalarının başında, bazen tümünü elinden geçirdiği kapakların resimlerini seçerek yaşadı, akşam rakılarından başka parıltılar aramadan. Üst kattaki oda tedirgindir belki şimdi, havası ağırlaşmış, öksüz, yayınevinin çalışanlarınca teselli edilmeyi bekleyen.</p>

  <p class="normal">Hayat geçmişi nasıl armağan ediyorsa, bugünü olduğu gibi yaşamayı da öğretiyor. Erdal Öz ile ikinci buluşmamın tarihi de 1973, <span class="ideitalik">Kanayan</span>’ı yayımlanır yayımlanmaz alıp okuyorum, bu o güne dek okuduklarımdan farklı, epeyce sarsıcı öyküleri. <span class="ideitalik">Kanayan</span> yayımlandığında Erdal Öz 38, ben 17 yaşında liseli; hafta sonlarında evci çıkınca uğradığım kitabevinden aldığım <span class="ideitalik">Kanayan</span>’ı sonra sık sık açıp okumamın nedeni neydi? “Ernesto”, “Kurt”, “Güvercin”, devrimci genç insanların düşlerine o öykülerde yapılan göndermeler... Belki Erdal Öz’le aramdaki en güçlü bağdı <span class="ideitalik">Kanayan</span>. Sonra da anlatımı sıcak ve etkili, kişileri canlı öyküler yazdı.</p>

  <p class="normal"><span class="ideitalik">Türk Yazınından Seçilmiş Kısa Öyküler</span> seçkisine Erdal Ağbi’nin “Babamdı” öyküsünü aldıktan üç yıl sonra AdamÖykü geldi. AdamÖykü ile Erdal Ağbi arasında yıllar içinde hep gelişen bir ilişki oldu. Belki Can Yayınları’nın eksiği bir dergi çıkarmamasıydı. Erdal Ağbi’nin son yıllarda kafasında sürekli taşıdığı bu düşünceyi birlikte gerçekleştirme isteği de zaman zaman geliyordu aklına. Bu edebiyat dergisi düşüncesini iki kez açmış, birlikte çalışma isteğini dile getirmişti, heyecanlanmıştım. Sanırım son yıllarda en çok isteyeceği işlerden biri Can Yayınları’nın bir edebiyat dergisine sahip olmasıydı, olmadı, bu düşünce doğrultusunda daha ileri bir adım atmadı; belki bir derginin yayınevine yükü endişelendiriyordu onu, başlayıp sürdürememek, belki derginin kaçınılmaz olarak peşinde taşıyacağı ilişkiler.</p>

  <p class="normal">İnsan bazen arkadaşlarıyla ilişkisini gündelik ilişkiler içinde sıradanlaştırabiliyor. Gelip giden, uçuşan düşünceler arasında onların kendi hayatında tuttuğu yeri tam göremiyor. Erdal Ağbi ile sık görüşmüyorduk elbette, ama ara sıra görüşmek, düşünsel yakınlığımız olduğunu bilmek, benzer konulardan söz açmak yeterliydi.</p>

  <p class="normal">Çok güzel bir Türkçeyle yazdı, aynı düşünürdük dil konusunda. AdamÖykü için yaptığımız söyleşide, “Türkçede öbür, öteki, beriki gibi sözcükler varken o çirkin diğer sözcüğü nasıl kullanılır,” diyordu, hep düşündüğümü.</p>

  <p class="normal">Sonra o gidince daha iyi anladım ki, onu düşündüğümden daha çok seviyormuşum. Hayat hep böyle yaşanıyor...</p>

  <div class="calibre2" id="calibre_pb_64"></div>
</body>
</html>
