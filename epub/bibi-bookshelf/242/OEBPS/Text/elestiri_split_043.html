<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>elestiri</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik1" id="calibre_toc_40">Edebiyat Yıllığı 2006</h1>

  <p class="normal">Eleştiri, yalnızca eleştirmen adı verilen yazarların yazıları değildir; günlük hayat içinde dizgesel olmayan, çok çeşitli biçimlerde ortaya çıkan eleştirilerle de yaşar insan. Yazar da olur eleştiriyi yapan, okur da, gazetesine kapanmış herhangi biri de. Sonunda bir okuma edimi varsa, anlama edimi de vardır; kendiliğinden bile olsa, okunanlardan çıkan sonuçlar, “beğendim”, “beğenmedim” yargıları: Bunların tümü de eleştiridir elbette. İnsanın iç eleştiri gücü, yetişme biçimine bağlı olarak kendine bir düzey bulur.</p>

  <p class="normal">Edebiyatın içindeyse, çoğun sanıldığının tersine, eleştiriyi asıl uğraşı seçen yazarların yanı sıra, bütün yaratıcı yazarların ve şairlerin de ilgi alanındadır eleştiri. Bizde çok azımız düşündüklerini yazmaya da koşullar kendini, ama yalnızca düşünsel düzeyde de kalsa, eleştiriden uzak bir ânı bile olmaz yazarın. Yoksa gitgide büyüyen kısıtlar içinde, sözgelimi bir romancının arayış sürecinin önünün kapanması kaçınılmazlaşır.</p>

  <p class="normal">Doğrudan yaratıcı yapıtları çözümleyen eleştiri yazılarından sonra, içerdiği eleştirinin yoğunluğu bakımından ilk sırayı antolojiler alır. Bir seçim yapıp bunu kamuoyuna sunmak, bu düzeyde bir sorumluluk almak, adamakıllı özgün bir eleştiri getirmektir. Antolojilerin taşıdığı eleştiri yoğunluğu kadar olmasa da, düşünülmüş seçimleri yansıtan edebiyat yıllıkları da aynı kapıyı çalar.</p>

  <p class="normal">Burada eleştiriyi en aza indiren tutumlardan birinin yararlılık olduğunu belirtebiliriz. Toplumsal olanı, kamuoyunu göz önünde bulundurma; onlara ve genel kültür birikimine katkıda bulunma; yararlı olma amacı bireysel, özel ve özgün olma amacını daha geride, bir kıyıda tutmayı ister istemez gerektirir ki, orada eleştiriden çok verili olanı, onaylanmış seçimleri, geçmişten bugüne akan bilgiyi temel almaktır asıl olan. Böylece eleştiriye gereksinim de en aza inmiş olur.</p>

  <p class="normal">Edebiyat yıllıkları daha çok bu amaçla hazırlanır. Belki Memet Fuat’ın 1960’larda yayımladığı yıllıklar kendine özgü bir tutumu yansıtıyordu, ama onlar da Yeni Dergi’nin özgün anlayışından çıktıkları gibi, nesnel kalmayı gözden uzak tutmamıştı. “Memet Fuat’ın Seçtikleri” altbaşlığını verdiği bu yıllıkların, “bir eleştirme, seçme, değerlendirme çalışmasının ürünü” olduğunu belirten Memet Fuat, “nesnel değil, öznel” olduğunu vurgulamayı da unutmamıştır, ama onun edebiyatı ilk günden son gününe dek yararlılıktan ayrı düşünmediği de göz önünde tutulmalı. Gene de <span class="ideitalik">Varlık Yıllığı</span> ya da <span class="ideitalik">Nesin Yıllığı</span>’na göre, Memet Fuat’ın <span class="ideitalik">Türk Edebiyatı</span> yıllıklarının taşıdığı kişisellik, niteliğin hep daha yukarda belirlenmesine yol açmıştır.</p>

  <p class="normal">Daha yenilerde Mehmet H. Doğan’ın Adam Yayınları’nın girişimiyle hazırladığı <span class="ideitalik">Şiir Yıllığı</span>, Yapı Kredi Yayınları’nca yayımlanmaya başladıktan sonra uzun ömürlü olmadı, ama çevresinde kopan fırtınalar Mehmet H. Doğan’ın da kendine özgü yaklaşımının belirleyici olduğunu gösterir. Belki bazen sınırları zorlayan eleştiriler oldu <span class="ideitalik">Şiir Yıllığı</span>’na, ama seçicinin öznelliğinin sınırları konusunda anlamlı tartışmalar da yürütüldü.</p>

  <p class="normal">Bana kalırsa, öznelliği belirleyici olan, seçicinin bakış açısı içinde oluşan yıllıklar yerine, bu yükü taşıyabilecek seçkiler hazırlamak daha doğru. Sonunda adı üstünde, yıllık, kendi ilgi alanı içinde bir yılı anlatmayı amaçlar. Bu amaç da öznelliği geriye atıp nesnelliği olabildiğince belirleyici kılmayı gerektirir. Dileyen seçkiler hazırlayabilir, giderek kendi anlayışına uygun bir kanon yaratıp onu antolojiyle saptayabilir. Yıllıklar ise, geçen bir yılın süzülmüş birikimini geleceğe taşıyan, böylece uzun yıllar sonra geriye dönüp bakıldığında bir edebiyat tarihi kaydı olarak kullanılabilecek çalışmalara dönüştükçe yararlı, anlamlı, işlevlidir.</p>

  <p class="normal">Ahmet Yıldız’ın yayımladığı <span class="ideitalik">Edebiyat Yıllığı 2006</span> bu amaçla hazırlanmış yıllıklardan. Tam 999 sayfa. Geçen bir yılın bütün dökümünü çıkarmayı amaçlamış.</p>

  <p class="normal"><span class="ideitalik">Edebiyat Yıllığı</span>, 2005’teki edebiyatın güncesiyle başlıyor; iki yüz sayfaya yakın bir bölüm içinde “Edebiyat Tartışmaları”nı aktarıyor; sonra geçen yıl yitirdiğimiz edebiyatçılar üstüne yazılara yer veriyor; yaklaşık yüz sayfalık bir bölümde 2005’te şiir, öykü, roman, deneme ve eleştiri değerlendirmeleri yapıyor. “Yaşdönümlerinde Edebiyatçılarımız”, “Edebiyat Ödülleri”, “Kültür ve Turizm Bakanlığı 2005 Çalışmaları”, “2005 Yılında Şair ve Yazarlarımız Ne Yaptılar?”, “2005 Yılında Dergilerimiz”, “Anmalar Kutlamalar”, “İnternette Edebiyat”, “Üniversitelerimiz”, “Çeviri ve Çeviri Sorunları”, “Diğer Bazı Ülkelerde Edebiyat ve Edebiyatımız”, “2005 Yılında Yayınevlerimiz Ne Yaptı?”, “2005 Yılının En Çok Satan Kitabı”, “Folklor ve Edebiyat”, “2005 Yılında Yayınlanan Edebiyat Yapıtları”, “Otuz Şiir”, “2006 Yılında Anma Göreviyle Yükümlü Olduğumuz Yazar ve Şairler” de yıllığı tamamlayan öteki bölümler.</p>

  <p class="normal"><span class="ideitalik">Edebiyat Yıllığı</span>’na bakınca daha açık belli oluyor ki, bir yıllığın asıl değerini, onlarca yıl boyunca ilerleyen edebiyat tarihini izlemekte yardımcı olacak kilometre taşlarını döşeme becerisi gösterir. Demek ki yararlılık ve işlevsellik bir yıllığın değerinin ilk ölçüsüdür. Geriye dönüp bakmak için kitaplığımda bulundurmayacaksam, o yıllığın bir yılın sonunda eskimesi kaçınılmazdır.</p>

  <p class="normal">Ahmet Yıldız’ın hiçbir yerden destek almadan, kendi başına düşünüp tasarladığı, sonra da bir girişimci tutumuyla ilişkilerini kurup hazırladıktan sonra yayımladığı bu koca yıllık, elbette yararlı ve gerçek bir gereksinime verilmiş tek karşılık olarak desteklenip geliştirilmelidir.</p>

  <p class="normal">Ayrıca bu yıllık Ahmet Yıldız’ın yayıncılığına da olumlu katkı yapabilir. Edebiyat ve Eleştiri dergisinin etkinliğinin yayımlandığı uzun süreyle doğru orantılı olmamasının nedeni düşünülürse, <span class="ideitalik">Edebiyat Yıllığı</span>’nın nitelikli bir alan açması beklenebilir.</p>

  <p class="normal"><span class="ideitalik">Edebiyat Yıllığı</span> da bir değerlendirme ve eleştirinin sonucudur, ama eleştirinin asıl evi olan <span class="ideitalik">Edebiyat ve Eleştiri</span> dergisine, edebiyatın nitelikten öte çabalara gereksinim duymadığı bir türü zaman zaman hafife alan aşırı öznellikleri, mizah yolunda düştüğü hafiflikleri yüzünden ancak sahip olduğu kadar değer verildi. Bir de şu var: Eleştiri, öteki bütün türlerden daha çok bağımsızlığı, sivil duruşu gerektirir ki, kendinden güçlü olanla araya konan uzaklığı hiçbir zaman daraltmamak birinci ilkedir.</p>

  <p class="normal"><span class="ideitalik">Edebiyat Yıllığı</span> artık bu olgunluğun ürünü olmaya aday. Bunu ilkinde eksiksiz yerine getirdiği söylenemez. Eksikler de bir yana –eksiksiz olmaz elbette– ama sözgelimi “Edebiyat Tartışmaları” bölümünün en uzun alt bölümünü oluşturan “Orhan Pamuk Tartışmaları” nın Ahmet Yıldız’ın çok kişisel tutumuyla sakatlanmış olması olumsuz. Bu bölümde “İşadamları Pamuk’u Sahiplendi” haberi bile var da, yargılanması sürecinde düpedüz saldırgan bir tutum alan milliyetçi cephe karşısında Orhan Pamuk ile dayanışma yazılarına yer vermekten kaçınılmış. Ahmet Yıldız’ın <span class="ideitalik">Edebiyat Yıllığı</span>’nın başında Tahsin Yücel ile yaptığı “Yıllık Üzerine Söyleşi”de sorduğu yedi sorunun ikisini Orhan Pamuk’la ilgili iki yanlı soruya ayırmış olması da <span class="ideitalik">Edebiyat Yıllığı</span>’ nın tavrını gösteriyor. Demek bu yıllık Orhan Pamuk’a karşı bir duruş göstermede militan tutumunu sürdürecek ki, yersizdir. Orhan Pamuk’a karşı, ama kimlerden yana olmakla ilgili ikilemler arasında bir yıllık, 999 sayfalık emeği kolayca inceltebilir.</p>

  <p class="normal">Yayıncısının, kişisel görüşlerini hazırladığı <span class="ideitalik">Edebiyat Yıllığı</span>’na yansıtmasına gerek var mı? Bir okur olarak bunu istemem. Dilerse, yazdığı yazıları dergilerde yayımlayabilir, eleştirisini özgürce yapabilir. Ya da okur, yıllığı hazırlayanın öznelliğine yakınlık duymalı ya da edebiyat kamuoyunda hazırlayanın öznelliğine verilen değer ölçüsünde yıllıkların öznellik payı yüksekte tutulmalı.</p>

  <p class="normal">Öte yandan, bu kapsamda bir yıllık herkesin harcı değildir –kaç kişi yüklenir bu denli ağır bir çalışmayı– ama Ahmet Yıldız’ın kişisel tutumunu <span class="ideitalik">Edebiyat Yıllığı</span>’nın dışında tutması, verdiği büyük emeğin harcanmaması için zorunlu görünüyor. Belki 999 sayfa yerine daha yoğun bir derleme düşünülebilirdi. Yıllığın saklanacağı gözetilirken okunacağı da unutulmamalı.</p>

  <div class="calibre2" id="calibre_pb_84"></div>
</body>
</html>
