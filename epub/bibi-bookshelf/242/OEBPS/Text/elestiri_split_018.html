<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>elestiri</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="baslik1" id="calibre_toc_14">“Müstehcen Neşriyat”ın Mucizeleri</h1>

  <p class="normal">Geçenlerde bu sayfalarda, görmedinizse dönüp bakmanızı önereceğim bir ilan yayımlandı. Oğlak Yayınları’nın, yayımladığı klasiklerden 36’ncısı olan George Sand’ın <span class="ideitalik">Leone Leoni</span>’sini okurlarına duyurmaktan çok, “Yeter artık!” dediği ve sonraki günlerde yanında Ülkü Tamer’den başkasını görmediği bir çağrıydı bu. Kültür yayıncılığımızın seçkin yayınevlerinden Oğlak Yayınları’nın öfkesindeki balın kokusunu alamayanların çoğunlukta olduğu dünyayı, gene bizim dünyamız diye hoşgörüyle görmezden gelmeye gönlümüz razı olacak mı? Bana kalırsa yayıncılık tarihimize geçecek güzellikteki bu kısacık çağrı, bir yayınevinin yayımladığı kitaplara sahip çıkma biçimine örnek oluşturuyordu.</p>

  <p class="normal">Klasikleri özenle Türkçeye kazandırmanın nasıl bir uğraş olduğunu herkes bilmez. Sonunda özgün dillerinden yapılan çevirilerle evimizin baş köşesine kondurduğumuz görkemli yapıtlardan söz ediyoruz. İyi İngilizce çevirmenlerinin sayısı neyseki az değil. Gelin görün ki, vazgeçilmez bir Thomas Mann romanının ya da Proust’ un <span class="ideitalik">Kayıp Zamanın İzinde</span>’sinin çevrilmesi için bile on yıllarca beklendi. Rusça’dan çeviriler için şanssız sayılmayız, ama bugün kaç İtalyanca çevirmenimiz var, çevrilmeyen klasikleri dilimize kazandıracak?</p>

  <p class="normal">Bu büyük dillerden klasiklerin tümü çevrilmediğine göre, nitelikli kültür yayıncılarının daha yapacak çok işi var. Durum bir açıdan böyle görünüyor, ama son on, on beş yılın tortusu, bizim göremediğimiz bir başka açıdan da bakılması gerektiğini gösteriyor. Nitelikli çevirmenlerin azlığından yakınırken, bazı mucizeleri görmezden gelmekten de korkarım. Epeyce bir süredir bazı yayınevleri önceden yayımlanmış klasiklerin tümünü bir de kendileri yayımlıyor. Bir de ben çevireyim, diyen kültür savaşçıları, onlarca klasiği kısacık bir zamanda, belli ki yemeden, içmeden, uyumadan çevirmeyi sürdürüyor. Bu çevirmenlerin üretkenliklerini araştırmayı deneyenler, bizim gibi kötümser yayıncıların sorunları dile getirme biçimini de sanırım artık mızmızlık olarak görecek.</p>

  <p class="normal">Örnekse, Oğlak Yayınları da 36 klasik kitap yayımlamış, ama belli ki tembellikten, en az on yılda. Oysa yeni kurulmuş, taptaze bir yayınevi olduğunu gördüğüm ve yayıncılık dünyası içinde hakkında hemen hiçbir şey öğrenemediğim İskele Yayıncılık, 2005’in Temmuz ayında, yalnızca bir ay içinde 55 büyük klasik yapıt yayımlamış.</p>

  <p class="normal">Yayıncılığı bilenler, bir yayınevinin 55 kitabı bir ay içine sığdırmasının akıl kârı olmadığını düşünebilir, ama bu girişim çok önemli bir deney olarak da incelenebilir. İskele Yayıncılık’ın 55 klasiğinin büyük marketlerde sepetler içinde satıldığını görüyorum, ucuza, yok pahasına, üst üste atılmış biçimde, sokak pazarı görüntüsünde. Belki bir satış ve pazarlama zekâsı, kitabı okurun ayağına kadar düşürme çabası vardır bunda da.</p>

  <p class="normal">Üstelik bu başarının ardında birkaç çevirmen var ki, onların bugüne dek bilinmemesini yayıncılar için bir körlük bile sayabiliriz. Çok önemli bir çevirmen olduğu anlaşılan Mustafa Bahar’ın İskele Yayıncılık’ın 55 kitabından 25’ini çevirdiğini söylesem, şaşırır mısınız? Bu çevirmenle bugüne dek kimse ilgilenmediğine göre, şimdi de şaşırtıcı bulunacağını sanmam.</p>

  <p class="normal">Flaubert, Nietzsche ya da Dostoyevski’nin yapıtlarını İngilizceden çevirdiğini düşünemeyeceğimize göre, Mustafa Bahar İngilizce, Fransızca, Almanca ve Rusçanın dördünü birden klasikleri çevirebilecek kertede biliyor demektir. Bu durumu biraz daha düşünmenizi öneririm; çünkü Mustafa Bahar yirmi beş klasiği art arda çevirirken tamamladığı çevirilerin bir tekinin bile önceden yayımlanmasını istememiş de, tümünün birden Temmuz 2005’te, bir ay içinde yayımlanmasını istemişse, buradaki alçakgönüllülüğe de bakar mısınız? Yirmi beş kitap, dört büyük dilden on bin sayfalık çeviri, ama on yılda çevrilebilecek bu benzersiz külliyatın tek bir ayda yayımlanmasını bekleyebilecek sertlikte bir sabır taşı.</p>

  <p class="normal">Bugüne dek çevirmen bulamayan yayıncıların görmezden geldiği Mustafa Bahar’ın olağanüstü külliyatındaki çeviriler arasında neler mi var? Dostoyevski’den <span class="ideitalik">Ölü Evinden Anılar</span>, <span class="ideitalik">Karamazov Kardeşler</span>, <span class="ideitalik">Suç ve Ceza</span>, <span class="ideitalik">Ezilenler, Delikanlı</span>; Tolstoy’dan <span class="ideitalik">Anna Karenina;</span> Balzac’ tan <span class="ideitalik">Goriot Baba</span>; Defoe’dan <span class="ideitalik">Robinson Crusoe</span>; Dickens’ tan <span class="ideitalik">İki Şehrin Hikâyesi</span>; Hemingway’den <span class="ideitalik">Çanlar Kimin İçin Çalıyor</span>, <span class="ideitalik">Silahlara Veda</span>; Flaubert’den <span class="ideitalik">Madame Bovary</span>; Stendhal’den <span class="ideitalik">Parma Manastırı</span> ve daha neler...</p>

  <p class="normal">Öte yandan, ne denli saygı duyulacak bir tutumdur ki, bu klasiklerin daha önce yapılmış çevirilerinin hiçbirini beğenmediği için tümünü baştan çevirmiş bir kültür emekçisiyle de karşı karşıyayız. Gene de anlaşılmaz bir tek nokta var, o da Mustafa Bahar’ın niçin bunca emeği bizde çevrilmemiş bir tek klasik için bile harcamadığı. Bu denli çalışkan bir çevirmenin, bu arada Türkçeye yeni klasikler kazandırmayı düşünmemesi gerçekten anlaşılır gibi değil.</p>

  <p class="normal">Kaldı ki, İskele Yayıncılık’ın tek önemli çevirmeni Mustafa Bahar da değil; bir de aynı soyadını taşıdığı için yakınlıkları olduğunu düşündüğüm Elanur Bahar var ki, onun da Tolstoy’dan <span class="ideitalik">Diriliş</span> ve <span class="ideitalik">Çocukluk</span>; Dostoyevski’den <span class="ideitalik">Beyaz Geceler</span>, <span class="ideitalik">Yeraltından Notlar</span> ve <span class="ideitalik">Budala</span>; Fransızca’dan da Zola çevirileri var.</p>

  <p class="normal">Bu aileden olduğunu sandığım Nurettin Bahar’a gelince, o da sözgelimi öteki <span class="ideitalik">Savaş ve Barış</span> çevirilerini beğenmemiş, oturup dört cilt, 2000 sayfalık bu büyük yapıtı kendi çevirmiş, onunla da yetinmemiş, Nurullah Ataç’ın <span class="ideitalik">Kızıl ve Kara</span> çevirisini de beğenmeyip bir başka oturuşta da bu büyük romanı <span class="ideitalik">Kırmızı ve Siyah</span> adıyla çevirmiş. İskele Yayıncılık çevirmenlerinin hiçbiri, bu büyük yayıncılık hizmetine katkı yaparken nedense bugüne dek bizde yayımlanmamış bir tek klasiği çevirmeyi düşünmemiş, ama bu kadar kusur hangimizde yok...</p>

  <p class="normal">İskele Yayıncılık’ın inanılması güç, bir söylenceye dönüşebilecek yayıncılık hikâyesini yalnızca benim burada anlatmam olanaksız. İsterim ki, başkaları da bu büyük yayıncılık ve çevirmenlik hikâyesiyle ilgilensin, bu mucize üstüne yazılar yazsın, dergiler özel sayılar, gazetelerin kültür sayfaları haberler yapsın. Bu tür kahramanlıkların yalnızca İskele Yayıncılık’a özgü olduğunu söylemek de doğru değil. Daha nice benzersiz hikâye var yayıncılık dünyamızda. Sözgelimi pazarlama yöntemiyle sayısız kitap satmış Engin Yayıncılık çevirmenlerinden Burhan Bolan da Türkçe’ye yeni bir klasik kazandırmayı düşünmemiş, ama Dostoyevski’den <span class="ideitalik">Ezilenler</span>, <span class="ideitalik">Delikanlı</span>; Jack London’dan <span class="ideitalik">Demir Ökçe</span>; Zola’dan <span class="ideitalik">Toprak</span>, <span class="ideitalik">Meyhane</span>; Dickens’tan <span class="ideitalik">Büyük Umutlar</span>, <span class="ideitalik">Antikacı Dükkânı</span>, <span class="ideitalik">İki Şehrin Hikâyesi</span>, <span class="ideitalik">David Copperfield</span>; Balzac’tan <span class="ideitalik">Kibar Fahişeler</span>; Prévost’dan <span class="ideitalik">Manon Lescaut</span>; Merimee’den <span class="ideitalik">Carmen</span> gibi, üç dilden klasikler çevirmiş.</p>

  <p class="normal">Öte yandan, bu yayıncılık ve çeviri başarılarının yanında, çok iyi biliyoruz ki yayımlanmış çevirileri küçük değişikliklerle kendi çevirileriymiş gibi ucuza mal edip yok pahasına satabilen korsan yayıncılar da var. Yayıncılık dünyasının yakından tanıdığı, bildiği, ama nedense kolayca sineye çektiği bu hırsızlıklar nice zamandır yapılagelir. Sözgelimi Attila Tokatlı’nın <span class="ideitalik">Savaş ve Barış</span> çevirisini verirsiniz bir öğrenciye, küçük bir para karşılığında ondan bazı sözcükleri ve tümceleri değiştirip yeni bir çeviriymiş gibi yutturabilecek hale getirmesini ister, sonra da altına bir ad koyup yayımlarsınız. Hep aynı klasikler onlarca yayınevinde aynı anda nasıl yayımlanabiliyor, işte böyle.</p>

  <p class="normal">Telif hakları yasası var sözde, ama ne gam. Yetmiş yıllık baraj, doğru ve dürüst yayıncılar için söz konusuyken pek çokları için değildir. Telif hakları için yetmiş yıllık sürenin doğru olup olmadığı da elbette tartışılabilir, ama bunu umursamayanlar uluslararası yasalara tam uygun davranan yayıncıların emeğini gasp etmiş olmuyor mu?</p>

  <p class="normal">Saint-Exupéry’nin <span class="ideitalik">Küçük Prens</span>’inin bütün dünyada en çok satılan kitaplar arasında olduğu biliniyor, ama Exupéry’nin 1944’te ölümünün üstünden yetmiş yıl geçmediğine göre, <span class="ideitalik">Küçük Prens</span>’in de Türkiye’de bir tek yayıncısı olması gerekmez mi? Yanılmıyorsam <span class="ideitalik">Küçük Prens</span>’in Türkiye’de yayın haklarına Mavibulut Yayınları sahip ve çevirmeni de Fatih Erdoğan, ama kısa süre öncesine dek yirmi kadar yayınevi <span class="ideitalik">Küçük Prens</span>’i yayımlıyordu. O zaman hangi telif haklarını, nasıl uygulayacağız ve bu haksız rekabet içinde Mavibulut Yayınları’nı kim savunacak?</p>

  <p class="normal">Telif haklarıyla ilgili gerçekten pek çok önemli tartışma var ve bu tartışmaları ne Yayıncılar Birliği, TYS, PEN, Edebiyatçılar Derneği, ne yayınevleri, ne de çevirmenler yapıyor. Biz artık yeni yayıncılık mucizeleri değil de, kurumsal ilkeleri olan, nitelikli, yayıncılığı bir sektöre dönüştürecek yayınevleri görmek istemiyor muyuz? Yoksa mızmızlanmaya hakkımız kalır mı?</p>

  <div class="calibre2" id="calibre_pb_33"></div>
</body>
</html>
