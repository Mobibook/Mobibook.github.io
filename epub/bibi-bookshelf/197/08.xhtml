<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Uzayda Suikast - Okat Uzay Serisi-1</title>
  <link href="main.css" rel="stylesheet" type="text/css" />
</head>
<body>
<p class="kisim_adi">8.</p> 

<p>Eleanor’un dairesi Farben Hill’in yüksek sınıfına mensup kimselerin oturdukları bölgedeydi. Eleanor, ışıkları yakıp ortalığı toplarken Benteley takdirle çevresine bakınıyordu.</p>
<p>Eleanor :</p>
<p>— Yeni taşındım, dedi. Etraf biraz karışık.</p>
<p>— Moore nerede ?</p>
<p>— Binanın bir yerlerinde sanırım,</p>
<p>— Onunla beraber yaşadığını sanıyordum.</p>
<p>— Şimdi beraber yaşamıyoruz.</p>
<p>Eleanor, odanın şeffaf duvarını ayarladı. Odayı şehrin ışıkları doldurdu.</p>
<p>Eleanor, yan yan Benteley'e baktı.</p>
<p>— Doğrusunu söylemek lâzım gelirse, halen kimseyle beraber yaşamıyorum.</p>
<p>Benteley şaşkınlıkla !</p>
<p>— Özür dilerim, dedi. Bilmiyordum.</p>
<p>Eleanor omuz silkti. Birden gözleri parıldadı.</p>
<p>— Garip değil mi ? Moore’la beraber yaşadıktan sonra, onun arkadaşlarından biri olan araştırma teknisyenlerinden bir adamla oturdum. Sonra planlama dairesinden biriyle oturdum. Ben de telepattım, unuttun mu? Telepat olmayanların çoğu bir telepatla oturmaz. Zaten Birlikle hiç geçinemiyordum.</p>
<p>— Artık o günler geçmişte kaldı.</p>
<p>Eleanor ellerini ceplerine sokarak ciddî bir tavırla odada dolaşmaya başladı.</p>
<p>— Doğru. Hayatımı boşa harcadığımı düşünüyorum. Telepat olmakla bir şey kazanmadığımı şimdi anlıyorum. İşçi kamplarına gitmemek için Birliğe girmiştim. Aslında bir Quiz'i yenmek için bir şey yapmadım</p>
<p>Üzgün bir tavırla Benteley'e baktı</p>
<p>— Kimseyle beraber olmadığım için benim hakkımda kötü mü düşünüyorsun ?</p>
<p>— Katiyen.</p>
<p>— Kendimi serbest hissedince içime garip hisler doluyor. Kendi başımayım. Benim için hayat böyle, Ted. Sadece Verrick’in yanında kendimi güvenlik içinde hissediyorum. Fakat ailemden ayrılmak zorunda kaldım. Yalnızlıktan nefret ediyorum. Son derece korkuyorum.</p>
<p>— Korkma, yüzlerine karşı durabilirsin.</p>
<p>Eleanor titredi.</p>
<p>— Yapamam. İnsan böyle nasıl yaşayabilir? İnsanın dayanabileceği kimseleri olmalı. Büyük, soğuk bir dünyadayız. İnsan dayanabileceği, güvenebileceği kimse bulamıyor. Eğer kendini bırakırsan başına neler gelebileceğini biliyor musun ?</p>
<p>Benteley :</p>
<p>— Biliyorum, diye başını salladı.</p>
<p>— Birlikten nefret etmesem, belki onlarla beraber kalabilirdim. Şu anda düşüncelerini teker teker okuyabilirdim. Aslında insan ne sevebilir ne de nefret edebilir. Elinde olan bütün varlığın işindir. Hatta iş bile senin değildir. Seksen kişiyle paylaşmak zorunda kalırsın. Wakeman gibi kimselerle.</p>
<p>Benteley :</p>
<p>— Yalnız kalmak istiyorsun, ama korkuyorsun, dedi.</p>
<p>— Kendimi bulmak istiyorum. Yalnız olmak istemiyorum. Sabahları uyandığım zaman yanımda kimseyi bulamamaktan nefret ediyorum. Boş bir eve girmekten nefret ediyorum. Geceleri perdeleri kapayıp, ışıkları söndürdükten sonra düşüncelerimle baş başa kalmak istemiyorum.</p>
<p>— Gençsin, nasıl olsa alışırsın.</p>
<p>— Hiç bir zaman alışamayacağım.</p>
<p>Birden gözleri parlayarak kızıl saçlarını geriye doğru attı.</p>
<p>— Birçoklarından daha iyi yaşadım. On altı yaşından beri birçok erkekle oturdum. Ne kadar olduğunu hatırlayamıyorum. Onlarla da seninle tanıştığım gibi tanıştım. Bazen işte, bazen partide, bazen de arkadaşlarımın aracılığıyla. Bir süre beraber yaşadıktan sonra tartışıyor ve ayrılıyorduk. Nedense anlaşamıyordum.</p>
<p>Birden titredi.</p>
<p>— Beni terkedip gidiyorlardı. Bir süre kalıyorlar, sonra beni yüzüstü bırakıp gidiyorlar... ya da beni sokağa atıyorlardı.</p>
<p>Benteley kendi düşünceleriyle uğraştığından Eleanor’un anlattıklarını pek dinleyemiyordu.</p>
<p>Eleanor heyecanla devam etti.</p>
<p>— Bir gün gelecek, birini bulacağım, değil mi? Henüz on dokuz yaşındayım. On dokuz yaş için yaşantım iyi değil mi? Ayrıca, beni koruyan Verrick. Ona her zaman güvenebilirim.</p>
<p>Benteley oturduğu yerden kalktı.</p>
<p>— Beraber yaşamamızı mı teklif ediyorsun ?</p>
<p>Eleanor kızardı.</p>
<p>— Sence bir sakıncası var mı ?</p>
<p>Benteley cevap vermedi.</p>
<p>Eleanor üzüntüyle baktı.</p>
<p>— Neyin var?</p>
<p>— Seninle ilgili değil.</p>
<p>Benteley sırtını Eleanor'a dönerek şeffaf duvarın önüne gitti.</p>
<p>— Geceleri manzara çok güzel, dedi.</p>
<p>Eleanor, şeffaf duvarın gri perdesini kapadı.</p>
<p>— Manzaraya boş ver şimdi! O gün büroya geldiğin zaman öylesine istekli, öylesine heyecanlıydın ki seni tekrar görmeyi bütün kalbimle dilemiştim.</p>
<p>— Hill sisteminden kurtulmak, daha iyi bir duruma geçmek, direktörlüğe girmek istemiştim.</p>
<p>Eleanor bir kahkaha attı.</p>
<p>— Direktörlük! Neymiş o? Direktörlüğü kuranın kim olduğunu düşünüyorsun? Gerçek olan insanlardır. Enstitüler veya bürolar değil. Bir şeye... Cansız bir şeye nasıl bağlı kalabilirsin? Yeniler gelir, eskiler ölür, insanların yüzleri değişir. Bağlılığın kalır mı ? Neden? Neye? Bir kelimeye, bir isme sadıksındır, canlı bir insana değil.</p>
<p>— Bu daha derin, sadece masallar ve bürolar değil. Bir şeyi temsil ediyor.</p>
<p>— Neyi temsil ediyor?</p>
<p>— Hepimizin üstünde bir şeyi. Herkesten yüksek bir şeyi. Bununla beraber bir bakıma herkes demektir.</p>
<p>Hiç kimse demek değildir. Bir dostun varsa, onun hangi sınıfta olduğunu gözetmezsin. Dört—yedi sınıfından biriyle dost olmazsın, değil mi? Bir kadınla yattığın zaman bu kadının belirli bir kadın olmasını istersin, değil mi? Evrende her şey çökmüştür... Var olan tek şey insanlardır. Ailen, dostların, metreslerin, koruyucun! Onlara dokunabilir, yakın olabilirsin... Dokunma, koku, tat, ter... Bütün bunların hepsi gerçektir, elini uzattığın zaman bunları bulabilirsin. İnsanların ötesinde ne var? Koruyucudan başka kime güvenebilir, dayanabilirsin?</p>
<p>— Kendi kendine dayanabilir, güvenebilirsin.</p>
<p>— Reese beni koruyor! Verrick büyük ve güçlüdür!</p>
<p>Benteley :</p>
<p>— O senin baban gibi, dedi. Ben de babalardan nefret ederim.</p>
<p>— Sen tımarhaneliksin, aklından zorun var.</p>
<p>Benteley :</p>
<p>— Biliyorum, dedi. Hasta bir adamım. Ne kadar çok şey görürsem o kadar çok hastalanıyorum, öylesine hastayım kî kendimden başka herkesi hasta görüyorum. Çok kötü bir anlayış, değil mi ?</p>
<p>Eleanor bir solukta :</p>
<p>— Evet, dedi.</p>
<p>— Bütün bunları bir çekişte yıkmak istiyorum, fakat buna lüzum görmüyorum, çünkü nasıl olsa kendi kendisine çöküyor. Her şey çok zayıf ve kopmak üzere. Oyunlar, Lotari... bunların hepsi çocuk oyuncakları! Bütün bunları bir arada tutan, verilen söz, edilen yemindir. Bir adam diğer bir adamı öldürmeye gidiyor ve toplum tarafından alkışlanıyor. Neye inanıyoruz? Elimizde olan ne? Güçlü suçlulara yardım eden, akıllı suçlularız. Plastik büstlere edilen yeminler neye yarar?</p>
<p>— Büst bir semboldür. Ayrıca, satılık da değildir. Satın alamayacağın ve satamayacağın tek şey, o büsttür.</p>
<p>Eleanor’un yeşil gözlerinde zafer parıltıları vardı.</p>
<p>— Bunu biliyorsun, Ted! Elimizdeki en hassas şey bu. Aramızda sadakat, koruyucu ile çevresindekiler arasında bağlılık, bir erkekle metresi arasındaki yakınlık ve bağlılık!</p>
<p>Benteley düşünceli :</p>
<p>— Belki de, dedi. İnsan idealine bağlı almalıdır.</p>
<p>— Ne ideali?</p>
<p>Benteley’in zihni cevap vermeyi reddediyordu. Tekerlekler, dişliler ve bunlara bağlı kollar bozulmuştu, Tamamen yabancı, alışılmamış, anlaşılmaz fikirler zorla yerleşiyordu. Sel nereden geliyordu? Benteley bunun cevabını verecek durumda değildi.</p>
<p>Nihayet :</p>
<p>— Elimizde kalan tek şey, dedi. Ettiğimiz yemin! Bağlılığımız! Bütünlüğü bir arada tutan, dağılmasına engel olan da bu yemin. Peki, değer mi? Faydası nedir? Biz burada dururken o kendiliğinden çökmek üzere.</p>
<p>Eleanor hayretle nefesini tuttu.</p>
<p>— Yanılıyorsun!</p>
<p>— Moore, Verrick’e sadık mı?</p>
<p>— Hayır! Zaten ondan bu sebeble ayrıldım. O ve teoriler! Sadık olduğu tek şey teorileri... Onlar ve Herb Moore!</p>
<p>Eleanor’un göğüsleri arasında asılı bulunan uğur şiddetle sallandı.</p>
<p>Benteley dikkatle :</p>
<p>— Verrick bizlere sadık değil, dedi.</p>
<p>Kadının tepkisini ölçmeye çalıştı. Eleanor’un yüzü bembeyaz ve taşlaşmış gibiydi.</p>
<p>Benteley konuşmasına devam etti.</p>
<p>— Sebeb Moore değil. Onu kabahatli bulmayın. Yapabildiğini yapmaya çalışıyor, herkes öyle, Verrick de. İçlerinden hangisi olursa olsun yemini bozup yağmaya hazır. Yükselmek için son kıvranış, son direniş! Herkes yükselme çabasında... Ve önlerinde hiç bir şey duramaz. Bütün kartlar açık oynandığı takdirde çok az sadakat olduğunu göreceksin.</p>
<p>— Verrick yeminini hiç bir zaman bozmayacaktır. Kendisine güvenen halkı yüzüstü bırakmayacaktır!</p>
<p>— Halen bıraktı bile.! Benim yemin etmeme göz yummakla moral sistemini bozmuş oldu. Biliyorsun, bu işin içinde sen de vardın. Oysa, ben iyi niyetle yemin etmeye gelmiştim.</p>
<p>Eleanor yorgun bir tavırla :</p>
<p>— Oh, Tanrım! dedi. Bunu hiç unutmayacaksın, değil mi? Aptal yerine konduğunu düşündüğün için kızgınsın.</p>
<p>— Daha da kötüsü, kendi kendini aldatman. Bir gün gelecek sen de anlayacaksın. Ben bunu biliyorum ve ona göre hazırlandım. Oyunlar, Quiz’ler, suikastçılar dünyasında başka ne beklenebilir ki?</p>
<p>— Verrick’i suçlu bulma. Suikast Kurulu, Lotarinin, M-Game’in çalışmaya başlamasından yıllar önce tesis edilmiş.</p>
<p>— Verrick, M-Game’i bile doğru dürüst oynamıyor. Pellig stratejisiyle onu yenmeye çalışıyor.</p>
<p>— Muhtemelen!</p>
<p>— Şu halde neden şikâyetçi oluyorsun? Önemli olan başarı işe yarayacak, öyle değil mi?</p>
<p>Eleanor, Benteley’in kolunu öfkeyle yakaladı.</p>
<p>— Aman sende boş ver! Çok fazla endişe ediyorsun. Moore çok fazla konuşuyor, sen fazla merak ediyorsun. Neşelenmeye bak... yarın büyük bir gün olacak.</p>
<p>İki kadeh içki doldurdu ve kadehin birini Benteley’e getirdi. Benteley, asık suratla içkisini yudumlarken Eleanor da geniş kanepenin üstüne kedi gibi kıvrılmış yanında oturuyordu. Odanın loş aydınlığında Eleanor'un kızıl saçları pırıl pırıl yanıyordu. Bacaklarını altına kıvırmıştı. Saçlarını arkaya attığı zaman kulaklarının arkasındaki gri lekeler belli belirsiz fark ediliyordu.</p>
<p>Bardağı elinde, gözleri kapalı, Benteley'in omuzuna yaslandı ve yumuşak sesle : .</p>
<p>— Bana söylemeni istiyorum, dedi. Bizimle beraber yürüyecek misin?</p>
<p>Benteley bir dakika kadar cevap vermeden sustu.</p>
<p>Nihayet ;</p>
<p>— Evet, dedi.</p>
<p>Eleanor içini çekti.</p>
<p>— Tanrıya teşekkür borçluyum! Son derece mutluyum?</p>
<p>Benteley oturduğu yerden uzanarak kadehini alçak masanın üstüne bıraktı.</p>
<p>— Yemin ettim, Verrick'e baglılık yemini ettim. Başka çarem yok, ancak yeminimi bozup kaçabilirim.</p>
<p>— Daha önce kaçanlar olmuştu.</p>
<p>— Yeminimi hiç bir zaman bozmadım. Oiseau-Lyre'den yıllar önce usanmıştım, ama yeminimi bozup kaçmaya çalışmadım. Kaçabilir, yakalanıp öldürülmeyi göze alabilirdim. Koruyucuların, yanlarında çalışanlara karşı hakimiyetini kabul ederim. Fakat yeminin bozulmasını kabul edemem, ne çalışanın ne de çalıştıranın yeminini bozmasını hiç bir zaman kabul edemem.</p>
<p>— Çökmek üzere olduğunu söylediğini sanıyorum.</p>
<p>— Doğru, çöküyor, fakat çökmesine yardımcı olmak istemiyorum.</p>
<p>Eleanor kadehini bıraktı ve çıplak kollarını Benteley’in boynuna doladı.</p>
<p>— Nasıl bir hayat yaşadın? Ne yaptın? Çok kadınla yaşadın mı?</p>
<p>— Birçak kadınla.</p>
<p>— Nasıldı?</p>
<p>Benteley omuz silkti.</p>
<p>— Değişik karakter ve tipte.</p>
<p>— Güzel miydi ?</p>
<p>— Zannederim.</p>
<p>— Son hangisiydi?</p>
<p>Benteley bir saniye düşündü.</p>
<p>— Birkaç ay öncesine kadar, Julie isimli, yedi-dokuz sınıfından biri.</p>
<p>Eleanor'un yeşil gözleri Benteley'in gözlerine dikilmişti.</p>
<p>— Söylesene nasıl bir kadındı ?</p>
<p>— Ufak tefek, çok güzel.</p>
<p>— Bana benziyor muydu ?</p>
<p>— Senin saçların daha güzel.</p>
<p>Eleanor’un kızıl, yumuşak saçlarını okşadı.</p>
<p>— Saçların çok güzel. Gözlerin de güzel.</p>
<p>Eleanor’u kollarının arasına alıp uzun müddet tuttu.</p>
<p>— Çok güzel ve iyisin.</p>
<p>Eleanor, boynunda asılı olan uğuru avcunun içine aldı.</p>
<p>— Her şey iyiye doğru gidiyor. Şans, çok iyi şans!</p>
<p>Benteley’i öpmek üzere uzandı, sonra içini çekerek tekrar oturdu.</p>
<p>— Hepimiz birlikte çalışarak başaracağız, her şey düzelecek.</p>
<p>Benteley konuşmadı.</p>
<p>Bir müddet sonra Eleanor, Benteley’in kollarından sıyrıldı ve bir sigara yaktı. Kollarını göğsünde kavuşturarak ciddî bir ifadeyle Benteley’e baktı.</p>
<p>— Uzun bir yola gidiyorsun, Ted! Verrick sana çok değer veriyor. Dün akşam yaptıklarından ötürü son derece korkuyordum. Söylediklerin yenir yutulur şeyler değildi. Fakat Verrick'in hoşuna gitti. Sana karşı büyük bir saygı duyuyor ve kendisine son derece yararlı olacağını düşünüyor. Ve haklı da! Sende çok güçlü olan bir şey var.</p>
<p>Derin bir nefes aldı.</p>
<p>— Ah, keşke zihninden geçenleri okuyabilseydim, ama artık bu yeteneğim yok.</p>
<p>— Acaba nasıl büyük bir fedakârlığa kalktığını Verrick takdir ediyor mu ?</p>
<p>Eleanor’un sesi müthiş heyecanlıydı.</p>
<p>— Verrick'in düşünecek başka şeyleri var! Yarın belki yine iktidarda olacağız. Yine her şey eskisi gibi, senin istediğin düzende olacak. Fevkalâde değil mi ?</p>
<p>— Zannedersem.</p>
<p>Eleanor sigarasını tablanın kenarına bıraktı ve Benteley’i öptü.</p>
<p>— Sen gerçekten de bizimle beraber olacaksın, değil mi? Pellig’e gerçekten de yardım edeceksin, değil mi?</p>
<p>Benteley çaresizlikle başını salladı.</p>
<p>— Evet.</p>
<p>— Şu halde her şey çok iyi gidiyor demektir.</p>
<p>Aç gözlerle Benteley'e baktı. Yeşil gözleri heyecanla parlıyordu.</p>
<p>— Bu odalar yeteri kadar büyük mü? Getireceğin çok eşyan var mı ?</p>
<p>Benteley :</p>
<p>— Çok eşyam yok, dedi. Burası yeter.</p>
<p>Eleanor rahat bir nefes alarak bardağını aldı ve lambayı söndürüp Benteley’in yanına uzandı. Odadaki tek ışık tablada parıldayan sigaranın ateşiydi. Eleanor’un saçları daha koyu kızıl görünüyordu. Loş ışıkta göğüs uçları koyu birer tomurcuk gibi duruyordu.</p>
<p>Benteley bir müddet sonra vücudundan ılık bir hava yükselen kadına döndü.</p>
<p>Buruşuk elbiselerinin arasında soluk soluğa yatıyorlardı. İkisi de tatmin olmuş ve yorgun görünüyordu. Eleanor çıplak kolunu uzatıp sigarasının artığını aldı ve derin bir nefes çekip Benteley’in yüzüne doğru üfledi.</p>
<p>— Ted, diye fısıldadı. Seni tatmin ediyorum, değil mi? Biliyorum, bir bakıma... zayıfım.</p>
<p>— Çok iyisin.</p>
<p>— Beraber olmayı düşündüğün kimse var mı ?</p>
<p>Eleanor cevap alamayınca devam etti.</p>
<p>— Yani demek istiyorum ki, belki yeteri kadar tatmin edemiyorum.</p>
<p>— Çok iyisin.</p>
<p>Benteley, Eleanor'un ılık vücuduna sarılmış yatıyordu.</p>
<p>— Hem de çok iyisin,</p>
<p>— Şu halde neyin var ?</p>
<p>Benteley :</p>
<p>— Hiç bir şeyim yok, dedi.</p>
<p>Sıkıntılı bir tavırla ayağa kalktı ve Eleanor’dan uzaklaştı.</p>
<p>Boğuk sesle :</p>
<p>— Sadece yorgunum, yatsam iyi olacak. Dediğin gibi yarın büyük bir gün olacak.</p>

</body>
</html>
