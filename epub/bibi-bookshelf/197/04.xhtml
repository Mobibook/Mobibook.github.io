<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Uzayda Suikast - Okat Uzay Serisi-1</title>
  <link href="main.css" rel="stylesheet" type="text/css" />
</head>
<body>
<p class="kisim_adi">4.</p> 

<p>Ted Benteley, mutfak kapısında durarak pişen yemeğin ılık kokusunu ciğerlerine doldurdu. Davis’lerin evi çok güzeldi. Al Davis, ayakları çıplak, televizyonun karşısına oturmuş ilânları seyrediyordu. Kahverengi saçlı güzel karısı Laura yemek hazırlamakla meşguldü.</p>
<p>Benteley :</p>
<p>— Eğer bu protin ise, şimdiye kadar duyduğun en iyi protin kokusu, dedi.</p>
<p>Laura canlı bir tavırla :</p>
<p>— Protin hiç yemedik, dedi. Evlendiğiniz ilk yıl denemiştik. Fakat ne kadar iyi hazırlanırsa hazırlansın tadı berbat. Tabii, doğal yiyecekler çok pahalı, fakat değer doğrusu. Protin aşağı tabakalar için iyi.</p>
<p>Al, karısının konuşmasına kulak kabartarak :</p>
<p>— Eğer protin olmasaydı, dedi. Aşağı tabakalar yirminci asırda açlıktan ölürlerdi. Hep yanlış bilgi verirsin. Bırak da işin aslını ben anlatayım.</p>
<p>Laura :</p>
<p>— Lütfen, dedi.</p>
<p>— Protin doğal yosun değil. Orta Doğuda, kültür tanklarında yetiştirilen sunî yosun. Daha sonra geliştirilerek suların üstlerine kadar çıkartıldı.</p>
<p>— Biliyorum. Sabah banyoya girdiğim zaman küvetin, lavabonun içinden fışkırdığını görmedim mi?</p>
<p>Al, bilgiç bir tavırla :</p>
<p>— Büyük göllerde de yetiştiriliyor, dedi.</p>
<p>Laura, Ted’e :</p>
<p>— Eh, bu protin değil, dedi. Hakiki biftek taze patetes ve yeşil fasulye.</p>
<p>Benteley :</p>
<p>— Geçen görüşmemizden bu yana yaşantınız çok düzelmiş, dedi. Nasıl oldu?</p>
<p>Laura'nın güzel yüzü düşünceli bir ifadeyle buruştu.</p>
<p>— Duymadın mı? Al, bütün bir sınıf atlaması yaptı. Devlet Quiz’ini mağlup etti. İşten geldiği zaman her akşam beraber çalıştık.</p>
<p>— Şimdiye kadar Quiz’lerin kimse tarafından mağlup edildiklerini duymamıştım. Televizyonda gösterilmiş miydi?</p>
<p>Laura küskün tavırla :</p>
<p>— Gösterilmez olur mu!, dedi. Sam Oster bütün program süresinde hep bundan söz etmişti. Aşağı tabaka arasında çok iyi tanınan bir adam.</p>
<p>Ted Benteley :</p>
<p>— Onu hiç tanımıyorum, dedi.</p>
<p>Davis, televizyon ekranını işaret ederek :</p>
<p>— Toplantı, dedi. Müracaatçıları bekliyorlar ve dolgun ücret teklif ediyorlar.</p>
<p>Benteley sordu :</p>
<p>— Ne diyor?</p>
<p>— İstersen birinci kanala alabilirim, o zaman daha net anlaşılır.</p>
<p>Laura çabuk hareketlerle sofrayı hazırlıyordu.</p>
<p>— Birinci kanalı kullanma, bütün aşağı tabaka o kanalı seyrediyor. Zaten bu sebeple iki kanaldan yayın yapıyorlar. Biri bizler, diğeri de onlar için.</p>
<p>Al, ciddî bir ifadeyle :</p>
<p>— Yanılıyorsun, güzelim, dedi. Birinci kanal haberler ve yorumlar için, ikinci kanal ise müzik ve piyesler için. Bunu seyretmek hoşuma gidiyor, ama...</p>
<p>Elini salladı ve kanal hemen değişti. Renkli ekranın yerine sade, siyah beyaz bir ekran göründü. Ekranda Westinghouse spikeri konuşuyordu.</p>
<p>Al :</p>
<p>— İşte aynı şey, dedi.</p>
<p>Laura masayı hazırlayarak mutfağa döndü. Oturma odası sıcak ve rahattı. Duvarlardan biri şeffaftı, evin alt kısmında, Farben Hill’in çevresini saran Berlin şehri uzanıyordu. Ortada büyük, koni şeklinde kule vardı.</p>
<p>Benteley, Al Davis'e sordu :</p>
<p>— Ne zamandan beri Verrick’e yeminlisin?</p>
<p>Al, dikkatini televizyon ekranından ayırdı. Ekranda C-Artı reaktörü tarif ediliyordu.</p>
<p>— Ne dedin, Ted? Üç veya dört yıl oluyor.</p>
<p>— Memnun musun?</p>
<p>— Tabiî, neden memnun olmayayım?</p>
<p>Al, iyi döşenmiş oturma odasını işaret etti.</p>
<p>— Kim memnun olmaz ki?</p>
<p>— Bundan söz etmiyorum. Oiseau-Lyre’de benim de aynı şekilde döşenmiş bir evim vardı. Sınıflandırılmış kimselerin çoğunun yaşantısı böyle. Ben Verrick'ten söz ediyorum.</p>
<p>Al Davis, Benteley’in ne demek istediğini anlamaya çalıştı.</p>
<p>— Verrick'i hiç görmedim. Bugüne kadar hep Batavia’daydı.</p>
<p>— Verrick’e benim de yemin etmiş olduğumu biliyor musun?</p>
<p>Davis'in gözleri parladı, yüzüne geniş bir tebessüm yayıldı.</p>
<p>— Öğleden sonra söylemiştin, Umanm ki sen de buraya yerleşeceksin.</p>
<p>— Neden?</p>
<p>— Çünkü seni ve Julie’yi daha sık görebileceğiz.</p>
<p>Benteley sabırsız bir tavırla :</p>
<p>— Altı aydan beri Julie’den ayrıyım, dedi. Halen birisiyle beraber Jüpiter’deki çalışma kamplarından birinde.</p>
<p>— Bilmiyordum, iki yıldan beri sizi görmüyordum. Yüzünü ekranda görünce şaşırdım.</p>
<p>— Verrick ve adamlarıyla beraber geldim. Oiseau-Lyre’den ayrılır ayrılmaz soluğu Batavia’da aldım. Hill sisteminden zaten ayrılmak istiyordum. Doğrudan doğruya Reese Verrick’e gittim.</p>
<p>— En doğru hareketi yapmışsın.</p>
<p>— Verrick beni aldattı! Direktörlük binasından ayrılırken Quizmaster’lıktan düşmüştü. Birisinin Hill’e yardımcı olduğunu biliyordum. Onlardan tamamen kopmak istiyordum, ama şu hale bak.</p>
<p>Benteley’in kırgınlığı gittikçe artıyordu.</p>
<p>— Hileden kurtulacağım yerde, en pis yerlerinden birine düştüm. Dünyanın hiç bulunmak istemediğim yerlerinden biri de burası.</p>
<p>Davis’in yüzünde söylenenlere itiraz edermiş gibi bir ifade belirdi.</p>
<p>— Tanıdığım en iyi insanlar Verrick’in çevresinde.</p>
<p>— Kazandıkları paranın nasıl geldiğine aldırış etmeyen kimseler.</p>
<p>— Başan kazandığı için Verrick’i kabahatli mi bulmak İstiyorsun? Bu Hill'i işletmeye açtı. Onun gribi kimsenin idare edememesinden ötürü, suç onun mu? Doğal bir seçim ve gelişme var. Başarı sağlayamayan kimse nasıl olsa düşmeye mahkûmdur.</p>
<p>— Verrick, araştırma laboratuvarımızı yaktı.</p>
<p>— Laboratuvarımızı mı? Şimdi Verrick’le beraber değil misin? Ondan bu şekilde söz etmemelisin. Verrick senin koruyucundur ve burada bulunuşun...</p>
<p>Laura, mutfağın sıcaklığından yüzü al al olmuş oturma odasına girdi.</p>
<p>— Haydi, çocuklar, dedi. Yemek hazır, gelirken sandalye getirmeyi unutmayın. Al, yemeğe oturmadan önce ellerini yıka ve ayakkabılarını giy.</p>
<p>Davis, karısının sözüne uyarak ayağa kalkarken:</p>
<p>— Tabii, sevgilim, dedi.</p>
<p>Benteley sordu:</p>
<p>— Yardım edebilir miyim?</p>
<p>— Sen kendine bir sandalye bul ve otur. İyi kahvemiz var. Sütü ister misin? Hatırlayamıyorum.</p>
<p>Benteley:</p>
<p>— Süt isterim, dedi. Teşekkür ederim.</p>
<p>İki sandaleye alıp masanın yanına koydu, sonra yorgun bir tavırla oturdu.</p>
<p>Laura:</p>
<p>— Bu kadar üzülme, dedi. Bak neler yiyeceksin. Artık Julie’yle beraber değil misin? Her halde lokantalarda hep protin yiyordun.</p>
<p>Benteley çatal ve bıçağıyla oynuyordu. Neşeli bir tavırla :</p>
<p>— Eviniz güzel, dedi. Sizi son gördüğüm zaman Hill’in barakalarında oturuyordunuz. Ama o zaman evli değildiniz.</p>
<p>Laura, rostoyu tutan ipleri keserken:</p>
<p>— Beraber yaşadığımız günleri hatırlar mısın? dedi. Hatırladığıma göre beraber yaşantımız bir ay sürecekti.</p>
<p>Benteley geçmişi hatırlayarak :</p>
<p>— Bir aydan az, dedi.</p>
<p>Benteley, evin rahatlığı ve karşısında oturan güzel kadının varlığıyla biraz rahatlamış görünüyordu.</p>
<p>— O zaman sen hâlâ Oiseau-Lyre'in yemini altındaydın ve sınıfını kaybetmemiştin.</p>
<p>Al göründü, otururken peçetesini açıp önüne serdi ve ellerini oğuşturdu.</p>
<p>— Yemek güzel kokuyor, dedi. Haydi, başlayalım, çünkü açlıktan ölüyorum.</p>
<p>Yemek yerlerken televizyondaki yayın devam ediyordu. Benteley, konuşma arasında televizyona kulak kabartıyordu, aklı Laura ve Al’ın söylediklerinden çok uzaklardaydı,</p>
<p>Spiker konuşuyordu :</p>
<p>«... Quizmaster Cartwright, Direktörlükteki iki yüz memurun işine son verdiğini açıkladı. Verilen sebep güvenlik tehlikesi.</p>
<p>Laura kahvesini yudumlarken :</p>
<p>— Güvenlik tehlikesi, diye mırıldandı. Zaten her zaman böyle söylerler.</p>
<p>Spiker devam ediyordu :</p>
<p>«... Suikast Toplantısı bütün hararetiyle sürüyor. Halen, yüzlerce müracaatçı var. Westinghouse Hill bürosu çok kalabalık. Eski Quizmaster Reese Verrick, son derece ilginç olacak bu toplantıya ve işlere bizzat bakmaya karar verdi...»</p>
<p>Al :</p>
<p>— Verrick, Hill’i tamamen kontrol altında tutacak, dedi. Bu işi de yürüteceğinden eminim.</p>
<p>Laura :</p>
<p>— İhtiyar Hakim hâlâ Kurul'da mı?, diye sordu. Yüz yaşına gelmiş olmalı.</p>
<p>— Hâlâ Kurul’da. Ölmeden de istifa etmeye niyeti yok. Asırlık fosil oldu! Artık çekilip yerini genç birine bırakmalı.</p>
<p>Laura :</p>
<p>— Fakat Suikast hakkında her şeyi biliyor, dedi. Her şeyi şimdiye kadar çok iyi yönetti. Küçük bir okul talebesi olduğum zamanı hatırlarım. Kekeme olan Quizmaster iktidardan düşmüştü. Onun yerine yakışıklı bir genç gelmişti. İhtiyar Hakim Waring kurulu topladı ve sonuna kadar sürdürüp Quizmaster’i devirdi.</p>
<p>Benteley :</p>
<p>— Sakallıydı, değil mi?, diye sordu.</p>
<p>— Uzun, beyaz bir sakalı var.</p>
<p>Televizyondaki spiker değişmişti. Ekranda kurulun toplantı halinde olduğu görülüyordu.</p>
<p>Laura :</p>
<p>— Biz burada oturmuş rahat rahat yemeğimizi yerken onlar çalışmaktan bunalıyor.</p>
<p>«... Reese Verrick, Quismaster'i öldürecek olana bir milyon dolar değerinde altın veriyor. Müracaatçıların istatistik yönden kayıtları yapılıyor ve müracaatların arkası kesilmiyor. Sistemdeki bu zor işi yapmak için herkes hevesli görünüyor. En büyük tehlike ve kazanç bu işin sonunda kazanılmış olacak, gezegendeki milyarlarca insanın gözleri Westinghouse Hill’e çevrildi. İlk denemeyi acaba kim yapacak? Birçok aydın müracaatçıdan hangisi ilk denemeyi yapacak ve milyonu kazanmaya çalışacak? Bütün insanların alkışlarını ilk kim kazanacak?»</p>
<p>Laura, birden Benteley’e döndü.</p>
<p>— Sen neden denemiyorsun?, diye sordu. Müracaat etsene. Şu anda nasıl olsa yapacak işin yok.</p>
<p>— Benim tecrübelerimin dışında bir iş.</p>
<p>Laura güldü,</p>
<p>— Tecrübelerinin içine alırsın. Al, geçmişteki suikastçıların hayatlarını ve tecrübelerini gösteren şu teyp hâlâ duruyor mu? Ted’e göstersene !</p>
<p>Benteley kısaca :</p>
<p>— Onu görmüştüm, dedi.</p>
<p>— Çocukluğundan beri, büyüdüğün zaman başarılı bir suikastçı almayı hiç düşünmedin mi?</p>
<p>Laura’nın kahverengi gözleri heyecanla parlıyordu.</p>
<p>— Büyüdüğüm zaman suikastçı olamayacağım için kız olarak dünyaya geldiğime kızıp duruyordum. Birçok uğur almıştım, ama erkek çocuk olmama yardımcı olmadı.</p>
<p>Al Davis, geğirerek boş tabağını itti.</p>
<p>— Kemerimi çıkartabilir miyim ?</p>
<p>— Tabiî.</p>
<p>Al, kemerini çıkardı.</p>
<p>— Yemek lezizdi, dedi. Her gün böyle yesem hiç bıkmazdım.</p>
<p>Laura kahvesini bitirdi ve peçetesinin ucuyla dudaklarını kuruladı.</p>
<p>— Hemen her gün aynı oburlukla yemiyor musun? Kahve ister misin, Ed?</p>
<p>«... söz sahibi kimseler, lotarinin beklenmedik bir dönüşü ile yirmi dört saat önce iktidardan düşen Verrick'in vaat ettiği milyon doları kazanmak için yeni Quizmaster Cartwright'ı devirecek olan ilk suikastçının yüzde otuz ilâ yetmiş şansa sahip olduğunu söylüyorlar. Eğer ilk teşebbüs boşa gidecek olursa, ikinci bir teşebbüs yapılacak. Teşebbüsler üzerine bahse tutuşanlar var. Cartwright'ın iki gün içinde orduya ve Telepatik Birliğe tamamen hükmedeceği söyleniyor. Suikast için süratin şart olduğu söyleniyor, çünkü...»</p>
<p>Laura :</p>
<p>— Bahse tutuşan çok insan var, dedi.</p>
<p>Bir sigara yakarak arkasına rahat bir şekilde yaslandı ve gülümseyerek Benteley’e baktı.</p>
<p>— Tekrar geldiğine sevindim. Eşyalarını Farben’den buraya getirecek misin? Daha iyi bir yer bulana kadar bizimle beraber kalabilirsin.</p>
<p>Al :</p>
<p>— Evvelce iyi olan bütün evler şimdi aşağı tabakadan insanlar tarafından tutuluyor, dedi.</p>
<p>Laura da kocasının fikrine uydu.</p>
<p>— Her tarafa el atıyorlar. Ted, Sentetik Araştırma Laboratuvarının yakınlarındaki fevkalâde bölgeyi hatırlar mısın? Bütün yeni evleri, yeşil, pembe badanalı evleri hatırlar mısın? Şimdi orada yaşıyorlar, tabiî o güzelim evler şimdi pislik ve kokudan girilmez bir halde olmalı, Acaba neden çalışma kamplarına yazılmıyorlar? Yerlerinin orası olduğunu neden anlamak istemiyorlar?</p>
<p>Al esnedi.</p>
<p>— Uykum geldi.</p>
<p>Masanın ortasındaki kaseden bir çeşit meyva aldı.</p>
<p>— Bu meyva nasıl bir şey anlayamadım?</p>
<p>Ağır ağır yemeye başladı.</p>
<p>— Çok tatlı. Hangi gezegenden geliyor acaba? Venüs’ten mi ? Venüs meyvasına benziyor.</p>
<p>Laura :</p>
<p>— Küçük Asya'dan, dedi.</p>
<p>— Burada, dünyada mı? Kim yetiştirmiş?</p>
<p>— Kimse. Doğal bir meyva. Palmiye ağacından.</p>
<p>Al, hayretle başını salladı.</p>
<p>— Tanrının sayısız verdiği şeylerden biri.</p>
<p>Laura şaşırmıştı.</p>
<p>— Eğer senin böyle söylediğini birisi duyacak olursa.</p>
<p>Al, gerinerek esnedi.</p>
<p>— Duyarlarsa duysunlar, dedi. Aldırdığım yok.</p>
<p>— Senin Hıristiyan olduğunu düşünebilirler.</p>
<p>Benteley ağır ağır ayağa kalktı.</p>
<p>— Laura, artık gitmem gerekiyor.</p>
<p>Al, şaşırarak ayağa kalktı.</p>
<p>— Neden?</p>
<p>— Eşyalarımı toplayıp Oiseau—Lyre’den buraya getirmeliyim.</p>
<p>Al, Benteley’in omzuna vurdu.</p>
<p>— Farben onları nakleder, Verrick'in adamlarından birisin... unuttun mu? Hill trafik bürosuna telefon et, hemen harekete geçsinler. Para da istemezler.</p>
<p>— Kendim halletsem çok daha iyi olacak.</p>
<p>Laura da şaşkınlıkla Benteley’e baktı.</p>
<p>— Neden?</p>
<p>Benteley :</p>
<p>— Kırılan şey daha az olur, dedi. Bir taksi tutar hafta sonu taşırım. Pazartesinden önce beni arayacağını sanmam.</p>
<p>Al kuşkulu bir tavırla :</p>
<p>— Bilmem, dedi. Eşyalarını mümkün olduğu kadar çabuk getirsen iyi olur. Verrick bazen hemen çağırtır, seni istettiği gibi...</p>
<p>— Verrick’in canı cehenneme. Acelem yok.</p>
<p>Benteley masada uzaklaşırken hem Laura'nın hem de Al Da-vis'in hayretten gözleri iri iri açılmıştı. Midesini iyi yemekle doldurmuştu, ama başında bir boşluk hissediyor ne olduğunu anlayamıyordu.</p>
<p>Al :</p>
<p>— Böyle konuşmamalısın, dedi.</p>
<p>— Böyle hissediyorum.</p>
<p>— Biliyor musun, senin hiç bir zaman gerçekçi olamayacağını düşünüyorum.</p>
<p>Benteley paltosunu buldu.</p>
<p>— Belki de gerçekçi değilimdir, dedi. Yemek için teşekkür ederim Laura. İyi bir yemek yedim.</p>
<p>— Verrick’e inanmış görünmüyorsun.</p>
<p>Benteley :</p>
<p>— İnanmıyorum, dedi. Eviniz küçücük ve sıcak bir yuva. Her türlü rahatınız temin edilmiş. Her ikinizin de mutlu olmanızı dilerim. Bana aldırış etmeyin.</p>
<p>Spiker konuşuyordu :</p>
<p>«... halen on binden fazla müracaat var, dünyanın her yerinden su gibi akıp geliyorlar. Hakim Waring’in ifadesine göre ilk suikastçı bu toplantıda seçilecek...»</p>
<p>Al heyecanla :</p>
<p>— Bu gece!, diye bağırdı.</p>
<p>Uzun bir takdir ıslığı çaldı.</p>
<p>— Verrick hiç vakit kaybetmiyor.</p>
<p>Şaşkınlıkla başını salladı.</p>
<p>— Bu adam gerçekten de işe dört elle sarılıyor, Ed. Bunu kabul etmelisin.</p>
<p>Benteley eğilip televizyonu kapadı.</p>
<p>— Kusura bakmadınız, değil mi?</p>
<p>Laura :</p>
<p>— Ne oldu?, dedi. Televizyon sustu.</p>
<p>— Kapadım. Bu Allahın cezası şeyi dinlemekten usandım. Toplantıda hazırlanan düzenlerden bıktım usandım.</p>
<p>Huzursuz bir sessizlik oldu.</p>
<p>Bir müddet sonra Al, belirsiz bir tebessümle :</p>
<p>— Gitmeden önce bir içkiye ne dersin?, diye sordu. Rahatlarsın.</p>
<p>Benteley :</p>
<p>— Zaten rahatım, dedi.</p>
<p>Şeffaf duvara giderek sırtım Laura ve Al Davis'e döndü. Uzaklarda göz kırpar gibi parıldayan ışıklara baktı. Farben Hill'in bu ışıklı hali kafasında bazı düşünceleri canlandırıyordu. Televizyonu kapayıp konuşmalardan kurtulabilirdi, ama düşüncelerinden kurtulması mümkün değildi.</p>
<p>Laura bir müddet sonra :</p>
<p>— Eh, dedi. Hiç değilse suikast toplantısını seyretmek zorunda değiliz.</p>
<p>Al, büyük bir samimiyetle :</p>
<p>— Teypleri hayatın boyunca göreceksin, dedi,</p>
<p>— Şimdi görmek istiyorum!</p>
<p>Al, söylediğine pişman olmuş gibi:</p>
<p>— Zaman alır, dedi. Henüz malzemeyi kontrol ediyorlar.</p>
<p>Laura ani bir kararla yemek masasını mutfağa doğru itti. Birden su sesi ve yıkanan tabakların gürültüsü duyuldu.</p>
<p>Al :</p>
<p>— Çok kızgın, dedi.</p>
<p>Benteley üzgün, bir tavırla :</p>
<p>— Benim hatam, diye cevap verdi.</p>
<p>— Nasıl olsa alışır. Her halde onun bu tavırlarını hatırlarsın. Sahi, hatalı gördüğüm şeyleri anlatmak istersen seni dinleyebilirim.</p>
<p>Benteley, ne söylemem gerekir?, diye düşündü.</p>
<p>Sonra :</p>
<p>— Büyük bir pozisyon almak amacıyla Batavia’ya gitmiştim, dedi. Diger insanların yetişebilmek için birbirlerini çiğnedikleri birbirlerinin cesetleri üzerine basarak uzanmak istedikleri şeyi elde etmek umuduyla gitmiştim. İşte, sonuç olarak kendimi burada buldum.</p>
<p>Televizyonu işaret ederek :</p>
<p>— Şunun feryadını dinlemek için buraya geldim. Sanki büyük bir kampanyanın reklâmına girmişler gibi.</p>
<p>Reese Verrick bir haftaya kalmaz yine bir numaralı adam olur. Parasıyla suikastçı bulabilir. Nasıl olsa bulacağı katil de ona yeminle bağlıdır. Cartwright denilen bunak öldürüldükten sonra Verrick hemen onun yerini alacaktır. Sen sadece fazla sabırsızsın o kadar. Bir hafta bekle, dostum. Her şey yine eskisi gibi, belki de daha iyi olacaktır,</p>
<p>Laura kapıda göründü, öfkesi tamamen geçmiş, yanakları al al olmuştu,</p>
<p>— Al, Kurul Toplantısını seyredemez miyiz ? Komşuların televizyonunu işitiyorum, şu anda katili seçmek üzereler!</p>
<p>Benteley yorgun bir tavırla :</p>
<p>— Televizyonu açayım, dedi. Nasıl olsa ben gidiyorum.</p>
<p>Eğilip televizyonun düğmesini çevirdi. Sonra ön taraftaki verandaya çıktı.</p>
<p>«Katil bulundu? Şu anda ismini açıklamak üzereler... bir saniye sonra size bildireceğim.»</p>
<p>Alkış sesleri azaldıktan sonra spiker konuşmasına devam etti.</p>
<p>«Pellig! Seçilen katilin adı Keith Pellig!»</p>

</body>
</html>
