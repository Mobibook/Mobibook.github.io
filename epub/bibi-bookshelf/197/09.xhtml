<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Uzayda Suikast - Okat Uzay Serisi-1</title>
  <link href="main.css" rel="stylesheet" type="text/css" />
</head>
<body>
<p class="kisim_adi">9.</p> 
        
<p>Leon Cartwright, Rita O’Neill ve Peter Wakeman’le kahvaltı ederken televizyon operatörü feza gemisiyle yakın devre irtibatı kurulduğunu bildirdi.</p>
<p>İki adam birbirlerinden milyarlarca kilometre uzakta, İki ayrı ekranın önünde duruyorlardı.</p>
<p>Kaptan Groves :</p>
<p>— Özür dilerim, dedi. Orada sabah olduğunu görüyorum. Sırtınızda yine eski mavi sabahlığınız var.</p>
<p>Cartwright’ın yüzü çökmüş ve solgun görünüyordu. Ekrandaki görüntü çok kötüydü.</p>
<p>— Şu anda neredesiniz?</p>
<p>— Kırk astronomik ünite uzakta. Kısa zamanda keşfedilmemiş bölgeye gireceğiz. Biraz önce navigasyondan Preston navigasyonuna döndüm.</p>
<p>Feza gemisi muhtemelen ancak yan yolu katetmişti. Flame Disc gezegenin yörüngesi Pluto’nun yörüngesinden en aşağı iki misli fazlaydı. Şimdiye kadar ancak dokuz gezegenin yörüngesi tespit edilmiş, ondan sonrası keşfedilmemişti. Kısa bir zaman sonra gemi, işaret şamandıralarını geçecek ve bilinmeyen bölgeye girecek, bilinen güneş sistemi çok gerilerde kalacaktı.</p>
<p>Groves :</p>
<p>— İçimizden bazılan geri dönmek istiyor, dedi. Bilinen sistemden çıkacağımızı biliyorlar. Gemiyi terketmeleri için son şansları. Eğer şimdi ayrılmazlarsa sonuna kadar bizimle gelmek zorunda kalacaklar.</p>
<p>— Eğer mümkün olursa, kaç kişi gemiyi terkedecek?</p>
<p>— Belki on veya daha fazla.</p>
<p>— Onlar olmadan yoluna devam edebilir misin?</p>
<p>— Yiyeceğimiz ve diğer ikmal malzememiz fazlalaşacak... Konklin ve Mary, yaşlı marangoz, Japon gözlükçü, jet stokçumuz kalıyor. Bizim için yeterli olacağını sanıyorum.</p>
<p>— Şu halde atlasınlar, tabiî geminin gidişini bozmayacaklarsa.</p>
<p>Groves :</p>
<p>— Daha önce konuştuğumuz zaman sizi tebrik etmek fırsatını bulamamıştım, dedi.</p>
<p>— Tebrik mi? Pekâlâ, teşekkür ederim.</p>
<p>— Keşke elinizi sıkabilseydim!</p>
<p>Groves elini kaldırdı; Cartwright de elini kaldırdı, iki adamın parmak uçları birbirine dokunmuş gibi göründü.</p>
<p>Groves : .</p>
<p>— Tabiî, sizler dünyada bulunan sizler, halen el sıkışmak şansına sahipsiniz, dedi.</p>
<p>Cartwright'ın yanağındaki bir adele spazmodik hareketlerle oynamaya başladı.</p>
<p>— Ben de inanamıyorum; Sanki uyanamadığım bir kâbus içindeyim !</p>
<p>— Kâbus mu? yani, suikast mı demek istiyorsunuz?</p>
<p>Carwright asık suratla;</p>
<p>— Doğru, dedi. Yola çıkmış olması gerekiyor. Her an gelmesini burada oturmuş bekliyorum.</p>

<p class="ortali">⁂</p>

<p>Groves, televizyon yayınından sonra Konklin ve Mary'yi kontrol odasına çağırarak durumu kısaca anlattı.</p>
<p>— Cartwrigt, gemiden ayrılmak isteyenlerin gitmesini olumlu karşıladı. Yemekte durumu onlara bildireceğim.</p>
<p>Harekete geçmiş olan göstergeyi işaret etti.</p>
<p>— Şu paslı göstergenin hareket ettiğini görüyor musun? Bu gösterge şimdiye kadar hiç çalışmamıştı.</p>
<p>Konklin :</p>
<p>— Bana bir şey ifade etmiyor, dedi.</p>
<p>— Muntazam olmayan bu hareketler robot idarenin devreye girdiğini gösteriyor, bölgeyle bilinen sistem arasındaki hududu işaret ediyor. Hiç bir gemi bu limitin ötesine çıkmamıştı. Ancak keşif mahiyetinde yapılan uçuşlarda, bu hudut aşılabilmişti.</p>
<p>Mary gözlerini iri iri açarak :</p>
<p>— Disc'i bulunca bu göstergenin yerini değiştirmiş olacağız, dedi.</p>
<p>Konklin endişeli bir tavırla :</p>
<p>— Bin dokuz yüz seksen dokuz keşif kolu bir şey bulamamıştı, dedi. Oysa, Preston'un bütün kayıtları ellerindeydi,</p>
<p>Mary, titrek sesle :</p>
<p>— Belki de Preston sadece hayal görmüştür, tıpkı masallarda olduğu gibi, dedi.</p>
<p>Groves, soğuk bakışlarını Mary’nin üzerinde dolaştırdı.</p>
<p>— Navigasyonu ben idare edeceğim. Siz ikiniz gidip cankurtaran botlarına, gemiden ayrılacak olanların binmesine nezaret edin. Koridorda yatıyorsunuz, değil mi?</p>
<p>Konklin :</p>
<p>— Herkesle beraber, dedi.</p>
<p>— Cankurtaranlar gittikten sonra kabinelerden birini alabilirsiniz. Çoğu boş kalacağı için hangisini isterseniz alabilirsiniz. Korkarım ki gemimiz hemen hemen boşalmış olacak.</p>

<p class="ortali">⁂</p> 

<p>Koridor evvelce hastane olarak kullanıyordu. İkisi beraber her yeri dikkatle süpürüp sildiler. Mary, duvarları ve tavanı yıkadı, yerleri sildi ve bütün hava deliklerinin tozlarını aldı.</p>
<p>Konklin’e :</p>
<p>— Allahtan ki burada metal parçacıkları yok, dedi.</p>
<p>Sonra süprüntüyü boşluk deliğinden dışarı attı.</p>
<p>Konklin :</p>
<p>— Burası tayfalarındı, dedi.</p>
<p>— Eğer gemi kazasız belâsız inecek olursa, burasını ikametgâh olarak kullanabiliriz. Dünyadaki evimden çok daha iyi!</p>
<p>Kendisini yorgun bir tavırla demir karyolanın üstüne attı ve sandaletlerini çıkardı.</p>
<p>— Sigaran var mı? Benimki bitmiş.</p>
<p>Konklin üzüntülü bir tavırla sigara paketini uzattı.</p>
<p>Mary, bir sigara tellendirdikten sonra gözlerini kapayıp arkasına yaslandı.</p>
<p>— Burası çok sakin. Kimse koridorlarda durup bağırmıyor.</p>
<p>— Çok sessiz! Dışarda neler olduğunu düşünüp duruyorum. Boşluk, kimsenin değil, sistemler arası bir yer. Tanrım, soğuk! Dışarı çok soğuk. Soğukluk, sessizlik, ölüm... Eğer daha kötüsü olmazsa!</p>
<p>— Böyle şeyler düşünme. Kendimizi meşgul edecek bir şeyler bulmalıyız.</p>
<p>— Eğer düşünecek olursan, sofu kişiler değiliz. Düşün bir kere, herkesin göç edebileceği onuncu bir gezegen. Fakat şimdi buralarda...</p>
<p>Canı sıkılan Mary sordu :</p>
<p>— Bana kızgın mısın 7</p>
<p>— Hepimize kızıyorum. Grubumuzun yarısı halen gemiyi terketti. Kızgınım, çünkü, Groves kontrol kabinesinde oturmuş deli bir adamın çizdiği rotayı takip etmeye çalışıyor. Kızgınım, çünkü, bu gemi hurda, neredeyse dağılacak. Kızgınım, çünkü, son şamandırayı da geçtik ve kimsenin adım atmadığı bilinmeyen bölgelere doğru gidiyoruz.</p>
<p>— Biz deli miyiz?</p>
<p>— Bu günlerden birinde bunu anlayacağız.</p>
<p>Mary, utangaç bir tavırla uzandı ve Konklin’in elini tuttu.</p>
<p>— Oraya varamazsak bile mutlu değiliz?</p>
<p>— Bu küçük hücrede mi ? Rahip hücresini andıran bu delikte mi ?</p>
<p>— Bir yataktan diğerine koşarken bütün arzum bir yatak kızı olmamaktı. Bütün arzum bir yere yerleşip bir kişinin malı olmaktı. Aslında ne istediğimi ben de bilmiyordum. Şimdi bulduğumu, istediğimi elde ettiğimi sanıyorum. Belki de bunları sana anlatmamalıyım, çünkü yine kızacaksın. Janet Sibley bana yardımcı oldu. Beni çok sevmeni istiyorum.</p>
<p>Konklin gülümseyerek Mary’yi öpmek üzere uzandı.</p>
<p>Birdenbire, sessizce, öpmeye uzandığı kız gözden kayboldu. Odayı, etrafını saran, gözleri kör edici parlak bir ışık doldurdu. Odada sadece her tarafı sömüren, bütün şekilleri yok eden parıltılı bir ışık vardı.</p>
<p>Geri çekildi, tökezlendi ve dalgalı ışığın arasına yuvarlandı. Ağladı, yalvararak haykırdı; sürünerek kaçmaya çalıştı; tırmandı, tutmaya çalıştı ve inledi. Yakalayıp tutunmak için bir şeyler aradı, fakat fosfor gibi parlayan sonsuz, göz kamaştıran ışıktan başka bir şey yoktu.</p>
<p>Ondan sonra ses başladı.</p>
<p>Önce kafasının derinliklerinden başlayarak yüze doğru çıktı. Sesin şiddetli gücü beynini uyuşturdu. Dizlerinin üstüne çöktü, saçma saçma şeyler mırıldandı, şaşkınlık içinde yuvarlandı. Ses gök gürültüsü gibi kulaklarında çınladı, çevresini sardı. Bütün enerjisini yitirmiş, buruşturularak atılmış boş çuval gibi iki büklüm kaldı.</p>
<p>Ses :</p>
<p>— Dünya gemisi, dedi. Nereye gidiyorsun? Neden buralardasın ?</p>
<p>Konklin çaresizlik içinde ışık köpükleri arasında yatarken, duyduğu ses içini titretti.</p>
<p>Ses, Konklin’in ezilmiş beyninde uğuldadı.</p>
<p>— Burası sizin sisteminizin dışında. Sisteminizden çıktınız. Anlıyor musunuz ? Burası orta boşluk, sizin sistemle benim sistemim arasındaki boşluk. Neden bu kadar uzaklara geldiniz? Neyin peşindesiniz ?</p>
<p>Kontrol kabinesinde Groves; vücudunu ve beynini saran dehşet duygusundan sıyrılıp kurtulmaya çalıştı. Kör gibi navigasyon masasına çarptı. Aletler ve kâğıtlar yere saçılıp, ateşten birer parça gibi çevresinde uçuştu. Ses, yıkıcı bir ifadeyle devam etti.</p>
<p>— Zayıf Dünyalı, buralarda dolaşma, kendi sistemine dön! Biraz düzenli evrenine dön, uygarlığına dön! Bilmediğin bölgelerden uzak dur! Karanlıktan ve canavarlardan uzak dur!</p>
<p>Groves, kabinenin çıkış kapısına doğru yuvarlandı. Kapının kenarını yakalayarak koridora çıktı. Ses, yine duyuldu. Sesin şiddetinden geminin yıpranmış gövdesine yapıştı.</p>
<p>— Sisteminizin onuncu gezegenini aradığınızı anlıyorum; efsanevî gezegen Flame Disc! Neden arıyorsunuz? Orada ne arıyorsunuz ?</p>
<p>Groves korkuyla haykırdı. Şimdi ne olduğunu biliyordu. Preston’un kitabında sözü edilen «Ses» ! Groves’un içini büyük bir ümit duygusu kapladı. Konuşmak için ağzını açtı, fakat gürleyen ses konuşmasını engelledi.</p>
<p>— Flame Disc bizim dünyamızdır! Onu uzay içinde bu sisteme getirdik! Güneşinizin çevresinde yörüngeye oturduk. Sizin buralara gelmeye hakkınız yok! Amacınız nedir? Merak ediyoruz.</p>
<p>Groves, düşüncelerini dışarıya doğru yöneltmeye çalıştı. Kısa bir süre içinde bütün ümidini, bütün planlarını yansıtmaya gayret etti....</p>
<p>Ses cevap verdi.</p>
<p>— Muhtemelen zincirleme düşüncelerini tahlil edecek ve dikkate alacağız... Dikkatli olmalıyız. Eğer isteseydik geminizi yakabilirdik.</p>
<p>Ses bir saniye kadar kesildi, sonra tekrar başladı.</p>
<p>— Hiç değilse şu anda geminizi yakmıyoruz! Acele etmemiz lâzım.</p>
<p>Groves, televizyon odasını buldu. Vericiye doğru yürüdü, verici ışık çemberinin kesiminde belirsiz bir şekilde görünüyordu. Parmakları vericinin düğmesini kavradı, otomatik devre kendiliğinden bağlandı.</p>
<p>Soluk soluğa :</p>
<p>— Cartwright, dedi.</p>
<p>Verdiği sinyal boşluğa dağıldı. Direktörlüğün bulunduğu Batavia’ya doğru ilerledi. Önce Pluto’ya sonra Uranüse sıçradı. Gezegene atladı ve Batavia’daki merkeze ulaştı.</p>
<p>Büyük ses devam etti.</p>
<p>— Flame Disc bir sebebe dayanarak sisteminize yerleştirilmişti !</p>
<p>Bir an, sanki görünmeyen birisiyle tartışıyormuş gibi sustu, sonra tekrar başladı.</p>
<p>— Dünyalarımız arasındaki bağlantı belki bizleri daha kültürlü bir ortama sokabilir. Fakat...</p>
<p>Groves vericinin üstüne kapandı. Görüntü fazla oynaktı; ışıktan körlenen gözleri görüntüyü net olarak yakalayamıyordu. Verdiği sinyalin Batavia’ya ulaşmış olmasını, Cartwright’in kendi gördüklerini görmesini, duyduklarını duymasını temenni ediyordu. Duyduğu ses her ne kadar korkutucuysa da, söylenenlerde bir ümit ışığı vardı !</p>
<p>Ses devam ediyordu,</p>
<p>— Sizleri incelemeliyiz. Hakkınızda daha geniş bilgi edinmeliyiz. Çabuk karar vermiyoruz. Geminiz Flame Disc’e doğru çekilirken bir karara varacağız. Ya sizi tahrip etmeye ya da yaptığınız inceleme yolculuğunun başarıyla sonuçlanması için Flame Disc'e indirmeye karar vermiş olacağız.</p>

<p class="ortali">⁂</p> 

<p>Reese Verrick, televizyon teknisyeninin acele çağrısına cevap verdi.</p>
<p>Herb Moore'a :</p>
<p>— Benimle gel, dedi. Cartwright’in gemisinden önemli bir haber var.</p>
<p>Televizyon odasında Verrick’le Moore ekranın önünde durdular ve gördüklerine inanamayarak baktılar. Groves, çevresinde dans eden parlak ışığın arasında küçücük, minyatür bir bebek gibi kalmıştı.</p>
<p>Televizyon ekranının üst kısmındaki hoparlörden kulakları sağır edecek kadar gür olan ses duyuluyordu.</p>
<p>— ... bizim ikazımız. Bizim dostça gayretimize aldırmaz, kendi başınıza navigasyon yapmaya kalkışırsanız, size söz veremeyiz ki...</p>
<p>Verrick boğuk sesle :</p>
<p>— Bu nedir?, dedi. Bizi aldatmak için mi böyle yapıyorlar, yoksa gördüklerimiz gerçek...</p>
<p>Moore :</p>
<p>— Kes sesini!, dedi.</p>
<p>Aceleyle çevresine bakındı.</p>
<p>— Bu konuşmayı teype alıyorlar mı ?</p>
<p>Verrick, ağzı bir karış açık olarak başını evet anlamında salladı.</p>
<p>— Ne oluyor? Efsanevi varlıkları okumuştum, ama inanmamıştım. Yazılanların gerçek olabilecekleri aklıma hiç gelmemişti.</p>
<p>Moore, televizyon ekranını inceledi, teyplere baktı sonra Verrick’e döndü.</p>
<p>— Bunun aldatma olduğunu düşünüyorsun, değil mi ?</p>
<p>Verrick korku ve hayretle :</p>
<p>— Başka bir uygarlıktan, dedi. İnanamıyorum! Başka bir uygarlıkla bağıntı kurduk!</p>
<p>Moore, kaba sesle :</p>
<p>— İnanılmaz olduğu muhakkak, dedi.</p>
<p>Televizyon yayını, kesilir kesilmez teypleri aldı ve Farben binasından çıkarak Genel Kitaplığa gitti.</p>
<p>Bir saat içinde bütün analizler Genova’daki Quiz Araştırma Merkezinden gelmişti. Moore, raporları hemen Verrick’e götürdü.</p>
<p>Raporları Verrick’in masasına atarak :</p>
<p>— Şuna bak, dedi. Birisi kandırılıyor, ama kim olduğunu bilmiyorum.</p>
<p>Verrick şaşkınlıkla gözlerini kırpıştırdı,</p>
<p>— Nedir bu? Ne yazıyor? Acaba ses...</p>
<p>Moore'un yüzünde garip bir ifade vardı.</p>
<p>— John Preston’un sesi, dedi. Genel Kitaplıkta sesinin alındığı bir bant var. Yanılmamıza imkân yok.</p>
<p>Verrick’in ağzı bir karış açık kalmıştı.</p>
<p>— İnanamıyorum. Durumu bana açıkla!</p>
<p>— John Preston orada. Gemiyi bekliyordu ve nihayet bağıntı kurdu. Gemiyi Disc’e götürecek.</p>
<p>— Fakat Preston yüz elli yıl önce öldü!</p>
<p>Moore keskin bir kahkaha attı.</p>
<p>— Kendi kendini aldatma! Şu labirenti açtığın zaman anlarsın. John Preston hâlâ yaşıyor.</p>

</body>
</html>
