<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Uzayda Suikast - Okat Uzay Serisi-1</title>
  <link href="main.css" rel="stylesheet" type="text/css" />
</head>
<body>
<p class="kisim_adi">15.</p> 

<p>Leon Cartwright, Benteley’in yanında durdu.</p>
<p>— Bir müddet için gözden kaybol, dedi. Verrick’le konuşmak istiyorum.</p>
<p>Shaeffer acele emirler veriyordu. Birlikten bir grup asker peşlerinde Direktörlük resmi memurları olduğu halde aceleyle geldi.</p>
<p>Shaeffer, Cartwright’a :</p>
<p>— Kaçmaya değmez, dedi. Burada kalması daha doğru. Buradan ayrılamaz, Verrick de burada olduğunu biliyor. Olayları geliştiği gibi karşılamak daha doğru olur.</p>
<p>Benteley hayretle sordu.</p>
<p>— Verrick böyle elini kolunu sallayarak buraya girebilir mi ?</p>
<p>Cartwright :</p>
<p>— Tabiî, diye cevap verdi. Burası halka açık bir yer. Verrick de suikastçı değil, herkes gibi alelâde biri.</p>
<p>Shaeffer, Benteley’e sordu.</p>
<p>— Burada durmak istemez misin? Senin için belki... sıkıntılı olabilir, ama...</p>
<p>Benteley :</p>
<p>— Kalacağım, dedi.</p>
<p>Verrick ve yanındakiler ana kapıdan geçtiler. Feza elbiselerini çıkartarak tereddütle çevrelerine bakındılar.</p>
<p>Cartwright :</p>
<p>— Merhaba Verrick, dedi.</p>
<p>İki adam el sıkıştı.</p>
<p>Cartwright :</p>
<p>— İçeri gel, dedi. Yemek yiyorduk, sen de bir kahve içersin.</p>
<p>— Teşekkür ederim. Evet, bir kahve içerim.</p>
<p>Verrick, çökmüş görünmekle beraber çok sakindi. Sesi heyecansızdı. Cartwright’in peşinden yemek odasına doğru yürüdü.</p>
<p>— Pellig’in gittiğini biliyorsun, değil mi ?</p>
<p>Cartwright :</p>
<p>— Biliyorum, dedi. John Preston’un gemisine doğru gidiyor.</p>
<p>Verrick’in ve Cartwright’ın adamları onların peşinden gittiler. MacMillan robotları masayı temizlediler ve kahve fincanlarını getirdiler. Benteley, masanın öbür ucunda oturan Rita O’Neill’in yanına oturdu. Verrick’ten oldukça uzak sayılırdı. Verrick, onu görmekle beraber yüz ifadesinde en küçük bir değişme bile olmadı. Shaeffer, Birlik askerleri, Direktörlük yetkilileri masanın arka tarafından bir yere oturdular ve konuşmaları dikkatle izlemeye başladılar.</p>
<p>Verrick :</p>
<p>— Preston’un gemisini bulacağını sanıyorum, dedi. Farben’den ayrılırken tele-ekrannını inceledim ve halen otuz dokuz astronomik ünite uzaklıkta olduğunu tespit ettim. Teşekkür ederim.</p>
<p>Uzatılan bir fincan kahveyi alarak yudumladı. Rahatlamış görünüyordu.</p>
<p>— Bugün çok değişik olaylarla karşılaştım.</p>
<p>Cartwright :</p>
<p>— Moore, Preston’un evrakını eline geçirecek olursa ne yapacak ?, dedi. Onu benden daha iyi tanıyorsunuz.</p>
<p>— Söylemesi çok güç. Moore, daima yalnız başına hareket eden bir insandı. Bu işe sadece kendi yaran için girdi... Malzemeyi ben temin ettim, projeyi kendisi yürüttü. Çok parlak zekâlı bir adamdı.</p>
<p>— Ben de böyle düşünüyordum. Pellig projesini kendi başına yaptı, değil mi ?</p>
<p>— Tamamen onun fikriydi, iyi olduğunu bildiğim için, ne yapması gerektiğini söylememe lüzum yoktu.</p>
<p>Eleanor Stevens sessizce yemek odasına girmişti. Sinirli bir tavırla yumruklarını sıkarak ne yapacağını bilemeden durdu, sonra bir kenara çekildi ve iri iri açılmış gözlerini masadakilere dikti.</p>
<p>Verrick :</p>
<p>— Nereye gittiğini merak ediyordum, dedi.</p>
<p>Sonra saatine bir göz attı.</p>
<p>— Benden ancak birkaç dakika önce gelebildin.</p>
<p>Cartwright :</p>
<p>— Eğer Moore, aradığını bulursa geri dönecek mi?, diye sordu.</p>
<p>— Hiç sanmam, çünkü dönmesi için sebep yok.</p>
<p>— Peki, yemini ?</p>
<p>— Böyle şeylere hiç aldırmazdı. Bilgili genç adamların arasında moda haline gelmiş görünüyor. Ayrıca yeminlere eskisi kadar değer de vermiyor.</p>
<p>Benteley konuşmadan dinliyordu. Parmaklarının arasındaki alev tabancasının kabzası terden ıslanmış, kayganlaşmıştı. Kahvesi önünde soğumuş duruyordu. Rita O’Neill devamlı olarak sigara içiyordu.</p>
<p>Cartwright, Verrick’e :</p>
<p>— İkinci Suikast Kurulunu toparlayacak mısınız?, diye sordu.</p>
<p>— Bilmiyorum. Bir müddet erteleyeceğimi sanıyorum.</p>
<p>Verrick, parmak uçlarını birbirine dokundurarak beşli bir piramit yaptı. İri ellerini bir süre seyretti. Donuk bakışlarını yemek odasında dolaştırdı.</p>
<p>— Burasını hatırlamıyorum. Direktörlüğe ait bir yer, değil mi?</p>
<p>Shaeffer cevap verdi.</p>
<p>Önceden bazı şeyleri hazırlarız. Mars’ın dışında sizin için hazırladığımız istasyonu hatırlar mısınız? Robinson devrinde inşa edilmişti.</p>
<p>— Robinson’u hatırlıyorum. On yıl önceydi. Aradan bu kadar zaman geçti mi?</p>
<p>Rita O’Neill boğuk sesle :</p>
<p>— Buraya neden geldiniz?, diye sordu.</p>
<p>Verrick’in kalın kaşları çatıldı. Rita’yı tanımadığı belliydi.</p>
<p>Cartwright :</p>
<p>— Yeğenim, dedi.</p>
<p>Sonra Rita’yı Verrick’e tanıştırdı. Rita, gözlerini kahve fincanına dikti. Yumruklarını sıkmaktan ellerinin üstündeki kemikler bembeyaz olmuştu.</p>
<p>Verrick :</p>
<p>— Benteley’in size ne anlattığını bilmediğim kuşkusuz, dedi. Şu anda kurduğumuz düzenden haberiniz olmalı.</p>
<p>Cartwright :</p>
<p>— Benteley’in söylemediği şeyleri Shaeffer öğrendi, dedi.</p>
<p>— Şu halde açıklamak için söyleyeceğim şeyleri biliyorsunuz, öyle değil mi?</p>
<p>Cartwright, başını «evet» anlamında salladı.</p>
<p>— Evet biliyoruz.</p>
<p>— Herb Moore’la ilgili şeyleri söylemek niyetinde değilim. Beni ilgilendirdiği kadarıyla bu mesele bitmiş ve kapanmıştır.</p>
<p>Verrick cebinden iri bir alev tabancası çıkarıp peçetesinin üstüne koydu.</p>
<p>— Benteley’i burada, sizlerin arasında öldüremem. Onu öldürmeyi daha sonraya bırakıyorum.</p>
<p>Aklına bir şey gelmiş gibi durdu, sonra ekledi.</p>
<p>— Onu burada öldürmek zorunda değilim. Benimle beraber gelebilir, sonra yolda öldürebilirim.</p>
<p>Shaeffer ve Cartwright birbirlerine baktılar. Verrick'in kimseye aldırdığı yoktu. Gözlerini önündeki alev tabancasına dikmiş bakıyordu.</p>
<p>Cartwright :</p>
<p>— Bunun gerçekten de önemi yok, dedi. Ancak bir hususu aydınlatmamız gerekiyor. Benteley şu anda, bana yemin etmiş durumda. Bir görev almak üzere yemin etti.</p>
<p>Verrick :</p>
<p>— Yemin edemez, dedi. Bana olan yeminini bozdu. Bu bakımdan yemin etmek yetkisine sahip değil.</p>
<p>— Size ettiği yemini bozmuş olduğunu kabul etmiyorum.</p>
<p>Shaeffer, Verrick’e açıklamak zorunda kaldı.</p>
<p>— Onu aldattınız.</p>
<p>— Onu aldatmış olduğumu hatırlamıyorum. Üzerime düşen görevi yapmış olduğumu sanıyorum.</p>
<p>Shaeffer :</p>
<p>— Doğru değil, dedi.</p>
<p>Kısa bir sessizlik oldu.</p>
<p>Verrick homurdanarak tabancasını aldı, sonra cebine soktu.</p>
<p>— Bu mesele hakkında tavsiye almalıyız, dedi. Hakim Waring’i buraya çağıralım.</p>
<p>Cartwright :</p>
<p>— Dogru, dedi. Böyle düşündüğünüz için memnun oldum. Hakimin buraya gelmesi için geçecek zaman süresinde burada kalmak ister misiniz ?</p>
<p>— Teşekkür ederim. Yorgunluktan ölecek hale gelmiştim. Dinlenmek ihtiyacındayım.</p>
<p>Etrafına bakındı.</p>
<p>— Burada dinlenebilirim.</p>

<p class="ortali">⁂</p>

<p>Hakim Felix Waring çok yaşlı bir adamdı. Hemen hemen göbeğine kadar uzanan bembeyaz sakalı vardı. Sistem içinde en yüksek rütbeli hakimdi. Sırtındaki siyah elbise oldukça eskiydi. Başına eski model bir şapka geçirmişti. Kolunun altında siyah kaplı, kalın ciltli bir kitap vardı.</p>
<p>Cartwright'ı kısaca selâmlayarak :</p>
<p>— Sizi tanıyorum, dedi.</p>
<p>Sonra Verrick’i de selâmladı.</p>
<p>— Sizi de tanıyorum. Sizi ve milyon dolarınızı hatırlıyorum. Şu Pellig’iniz suya düştü, değil mi? Görünüşünden zaten hiç hoşlanmamıştım. Faydalı olmayacağını biliyordum. Vücudunda adele dahi yoktu.</p>
<p>Dünya saatine göre sabahtı ve hava aydınlıktı.</p>
<p>Hakim Waring’i getiren feza gemisinden MacMillan haber-makineleri, Hill yetkilileri ve Direktörlük memurları boşalıyordu. Televizyon teknisyenleri kendi gemileriyle gelmişlerdi; Balon’un rampasında kaynaşan büyük bir kalabalık vardı.</p>
<p>Büyük oyun salonu renkli elbiseler giymiş kadınlar ve erkeklerle doluydu. Her kafadan bir ses çıkıyordu. Benteley, bir kenara çekilmiş asık suratla salondakileri seyrediyordu.</p>
<p>Rita O’Neill, Benteley’in kulağına eğildi.</p>
<p>— Burası güzel, değil mi ?</p>
<p>Benteley başıyla onayladı.</p>
<p>İkisi beraber idman yapılan yere doğru yürüdüler. Rita, elbisesini çıkartarak kendisini gerili ağların üzerine attı. Ağla bağıntısı olan gravite düşürücü makine otomatik olarak çalıştı ve Rita, ağın derinliklerine doğru gözden kayboldu. Biraz sonra nefes nefese tekrar göründü.</p>
<p>— Dinlenmek güzel şey, dedi,</p>
<p>Benteley :</p>
<p>— Burası dinlenmek için çok güzel, dedi.</p>
<p>Rita cevap vermemişti. Benteley, kadının derin bir uykuya daldığını gördü.</p>
<p>Cartwright, salonun bir köşesinde Harry Tate’le konuşuyordu. Harry, Cartwright’i başarısından ötürü tebrik ediyordu. Benteley, elleri cebinde ağların bulunduğu yerden ayrıldı ve Eleanor Stevens’la burun buruna geldi.</p>
<p>Eleanor kıskanç bir tavırla sordu.</p>
<p>— Kim bu kadın ?</p>
<p>— Cartwright’ın yeğeni.</p>
<p>— Onu uzun zamandan beri tanıyor muydun ?</p>
<p>— Yeni tanıştım.</p>
<p>— Güzel kadın. Benden yaşlı, değil mi ?</p>
<p>Eleanor’un yüzü mermer kadar hissizdi. Belli belirsiz gülümseyerek Benteley’e baktı.</p>
<p>— En azından otuz yaşlarında olmalı, dedi.</p>
<p>— Sanmam.</p>
<p>Eleanor omuz silkti.</p>
<p>— Önemli değil.</p>
<p>Birden arkasını dönüp uzaklaştı; Benteley, yorgun bir tavırla arkasından yürüdü.</p>
<p>Eleanor omuzunun üstünden :</p>
<p>— İçki ister misin ?, diye sordu. Burası çok sıcak. Gürültüden başıma ağrı girdi.</p>
<p>Benteley isteksiz tavırla :</p>
<p>— İçmem, dedi.</p>
<p>Eleanor, duvardaki tepsilerden birinden bir kadeh içki aldı.</p>
<p>Benteley :</p>
<p>— Sarhoş olmak istemiyorum, diye ekledi.</p>
<p>Eleanor, kadehin uzun sapı ile oynayarak yürüdü.</p>
<p>— Başlamak üzereler. Şu ihtiyar keçinin vereceği kararı dinleyecekler.</p>
<p>Benteley ilgisiz bir sesle :</p>
<p>— Biliyorum, dedi.</p>
<p>— Ortada neler döndüğünü bile bilmiyor. Toplantıda Verrick, ihtiyar bunağın gözlerine perdeyi çekti. Bu sefer de öyle yapacak. Moore’dan bir haber var mı ?</p>
<p>— Cartwright’ın kullanması için bir televizyon kurdular. Verrick’in aldırdığı yok ve hiç karışmadı.</p>
<p>— Televizyonda ne seyredecek ?</p>
<p>— Bilmiyorum. Bakmak lüzumunu duymadım.</p>
<p>Benteley birden durdu. Aralık kapıdan masayı, sandalyeleri gördü.</p>
<p>— Burası...</p>
<p>Eleanor:</p>
<p>— Karar verecekleri oda, dedi.</p>
<p>Sonra korkulu bir çığlık attı.</p>
<p>— Ted, ne olursun beni buradan götür!.</p>
<p>Reese Verrick, kapının ağzında görünmüştü.</p>
<p>Eleanor, eğlenen kalabalık arasına karışmaya çalışarak :</p>
<p>— Biliyor, dedi. Seni uyarmak için gelmiştim... unuttun mu? Ted, bunu biliyor.</p>
<p>Benteley :</p>
<p>— Çok yazık, dedi.</p>
<p>— Umursamıyor musun ?</p>
<p>— Özür dilerim. Reese Verrick’e bir şey yapamam. Eğer yapabilecek yetenekte olsaydım, muhakkak yapardım, kim bilir.</p>
<p>Eleanor, isterik bir sesle:</p>
<p>— Onu öldürebilirsin!, dedi. Silâhın var. İkimizi de öldürmesinden evvel onu sen öldürebilirsin!</p>
<p>Benteley :</p>
<p>— Hayır, dedi. Reese Verrick’i öldürmeyecceğim. Onu öldürmek söz konusu olamaz. Bekleyecek ve sonucun ne olacağını göreceğim. Her ne olursa olsun, Verrick’le bir işim kalmadı.</p>
<p>— Peki ... benimle ?</p>
<p>— Bombadan haberin vardı.</p>
<p>Eleanor ürperdi.</p>
<p>— Ne yapabilirdim ?</p>
<p>Acele adımlarla Benteley’in peşinden yürüdü.</p>
<p>— Ted, onlara engel olamazdım, biliyorsun.</p>
<p>— Beraber olduğumuz gece bliyordun. Beni kandırdığın zaman durumu bütün çıplaklığıyla biliyordun.</p>
<p>Eleanor, Benteley’in yolunu keserek :</p>
<p>— Evet, dedi. Doğru.</p>
<p>Yeşil gözlerinde vahşi bir bakış vardı.</p>
<p>— Biliyordum. Fakat sana söylediklerimde tamamen samimiydim. Çok samimiydim, Ted.</p>
<p>Benteley, iğrenerek arkasını döndü.</p>
<p>Eleanor, Benteley’in koluna yapıştı.</p>
<p>— Beni dinle. Reese de biliyordu. Herkes biliyordu. Birisinin muhakkak o vücutta bulunması gerekliydi.</p>
<p>Tökezlenerek Benteley’in arkasından koştu.</p>
<p>— Cevap ver!</p>
<p>Sonra haykırdı.</p>
<p>— Cevap ver!</p>
<p>Beyaz sakallı adam öfkeyle Benteley’in yanından geçip odaya girerken Benteley durdu. Bu adam Hakim Waring’den başkası değildi. Hakim kolunun altındaki kalın kaplı kitabı masanın üstüne attı. Mendilini çıkartıp burnunu gürültüyle sildi, sonra masanın çevresindeki sandalyeleri teker teker dolaştı, nihayet masanın başındaki yerini aldı. Pencerenin önünde duran Verrick, hakimle kısaca konuştu. Hakimin peşinden odaya Cartwright girdi.</p>
<p>Toplantı başlamak üzereydi.</p>

</body>
</html>
