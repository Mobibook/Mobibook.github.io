<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Uzayda Suikast - Okat Uzay Serisi-1</title>
  <link href="main.css" rel="stylesheet" type="text/css" />
</head>
<body>
<p class="kisim_adi">17.</p> 

<p>Cartwright’la Benteley, revire girdikleri zaman Rita ayaktaydı</p>
<p>Gırtlaktan gelme sesiyle :</p>
<p>— Ne oldu?, diye sordu.</p>
<p>Benteley :</p>
<p>— Verrick öldü, dedi.</p>
<p>Cartwright :</p>
<p>— Doğru, dedi. Verrick’in ölümüyle her şey bitti.</p>
<p>Yeğeninin yanına gitti ve sargılı yüzünü öptü.</p>
<p>— Saçlarının bir kısmı yanmış.</p>
<p>— Nasılsa uzar. Sahi öldü mü? Onu öldürüp hayatını mı kazandın ?</p>
<p>— Hayatta kaldım, ama yetenek kartımı kaybettim. Artık Quizmaster yok. Lotarinin tekrar dönmesi gerekiyor. Hazırlık bir kaç gün sürer.</p>
<p>Cartwright, cebinden çıkardığı not defterinden bir şey karaladı, sonra :</p>
<p>— Verrick’ten kurtulduk, ama Moore’u düşünmemiz lâzım, dedi. Gemi henüz inmedi ve Pellig, Flame Disc’in yakınlarında bir yerde.</p>
<p>Bir anlık tereddütten sonra devam etti.</p>
<p>— Gerçekte, tele-operatörü Moore’un Preston’un gemisine ulaştığını ve gemiye girdiğini bildirdi.</p>
<p>Huzursuz bir sessizlik oldu.</p>
<p>Rita sordu.</p>
<p>— Gemimizi imha edebilir mi ?</p>
<p>Benteley :</p>
<p>— Kolaylıkla, dedi. Bu arada Flame Disc’in bir kısmına da zarar verebilir.</p>
<p>Rita umut dolu bir sesle :</p>
<p>— Belki Preston bir şeyler yapabilir, dedi,</p>
<p>Benteley :</p>
<p>— Bu işin bir kısmı yeni gelecek olan Quizmaster’in elinde, dedi. Bir işçi grubu gönderip Moore’u yakalamalı. Bir bakıma onu imha edebiliriz, çünkü vücutta patlayıcı madde var.</p>
<p>Cartwright :</p>
<p>— Preston’a ulaştıysa imha edemeyiz, dedi.</p>
<p>— Gelecek Quizmaster’a bu meseleyi anlatmalıyız. Moore, bütün sistemin başına belâ, kesilebilir.</p>
<p>— Kolaylıkla.</p>
<p>— Gelecek Quizmaster’in bunu dikkate alacağını sanıyor musun ?</p>
<p>Cartwright :</p>
<p>— Zannederim, dedi. Gelecek Quizmaster sen olacağına göre, tabiî sana verdiğim kart hâlâ yanındaysa.</p>
<p>Kart Benteley'in yanındaydı. Duyduklarına inanmayarak kartı çıkardı ve inceledi. Titreyen parmaklarının arasından kayan kartı hemen yakaladı.</p>
<p>— Buna inanmamı mı istiyorsunuz ?</p>
<p>— Hayır, yirmi dört saat sonra inanırsın.</p>
<p>Benteley kartın arkasını çevirdi. Bu kartın da diğer kartlardan bir farkı yoktu.</p>
<p>— Bunu nerden buldunuz?, diye sordu.</p>
<p>— Kartı satın aldığım günkü kurla değeri beş dolardı. Sahibinin ismini unuttum.</p>
<p>— Bunu hep yanınızda mı taşıyorsunuz ?</p>
<p>— Bu kart gibi daha başka kartları da taşıyordum. Bu kartı sana vermekle kaydetmiş oldum, ama her şeyin kanunî olmasını arzu ediyordum.</p>
<p>— Kendimi toparlamam için bana zaman tanıyın. Sahi bu kart değerli mi?</p>
<p>— Evet. Sakın kaybetme.</p>
<p>— Şu halde bir sistem kurdunuz. Herkesin aradığı şeyi siz buldunuz. Zaten bu sebeple Quizmaster oldunuz.</p>
<p>Cartwright :</p>
<p>— Hayır, dedi. Lotarinin dönüşünü kontrol edemem. Bir formül de hazırlamadım.</p>
<p>— Fakat elinizde bu kart var ve ne olacağını biliyorsunuz !</p>
<p>— Yaptığımız Lotarinin dönüşlerini hesaplamak oldu. Her dokuz dönüşte hangi numaranın geleceğini tahminle hesapladım. Kendi kartın üzerinde uygulamış olsaydım, kuşku uyandırabilirdi. Bu bakımdan satın aldığım kartlar üzerine uygulamaya çalıştım.</p>
<p>Benteley :</p>
<p>— Bu işin üzerinde ne zamandan beri çalışıyordunuz?, diye sordu.</p>
<p>— Henüz gençtim. Herkes gibi lotarinin dönüşü değiştirmek çabasındaydım. Bütün konstrüksüyon kağıtlarını inceledim. Heisenberg’in Prensipleri, her şey değişikliğe ve tahminlere dayanıyordu. Elektronik aletlerin tamircisi olarak işe giriştim. Otuz yaşlarındayken Lotarinin dönüşünü değiştiremeyeceğimi anladım. Kimse de değiştiremezdi. Uzun müddet Lotarinin bulunduğu Cenova da kaldım. Lotarinin dönüşü insanların bulamayacağı bir sistemle oluyordu.</p>
<p>— Şu halde yeni kurallar bularak, bu kurallara göre oynamaya başladınız.</p>
<p>Sonra düşünceli bir tavırla ekledi:</p>
<p>— Hayır, hileli oyun oynamakta mana yok. Kazanamayacağınız kurallarla oynadığınızı anlayınca ne yaptınız ?</p>
<p>Cartwright :</p>
<p>— M-Game, kazanılamayacak bir oyun. Bu kanıya varınca Preston Derneğine katıldım.</p>
<p>— Neden ?</p>
<p>— Çünkü Preston da aynı düşüncedeydi.</p>
<p>— Demek oluyor ki Quizmaster olduğunuz haberini almadan Quizmaster olacağınızı biliyordunuz.</p>
<p>— Haftalar öncesinden biliyordum. Son defa Lotarinin tamiri için çağrıldığım zaman bunu ayarlamıştım. Bütün kontrol elimdeydi. Makineyi her tamir edişimde kendimden bir şeyler katmıştım. Şu dakikada artık istediği gibi dönemez.</p>
<p>Peki, artık Quizmaater olamayacağınıza göre, ne yapacaksınız ?</p>
<p>— Daha önce söylemiştim, artık emekliye ayrılacağım. Rita’yla beraber uzun süre çalıştık ve tatil yapmak imkânı bulamadık. Artık öğretici kitaplar çıkaracağım.</p>
<p>— Nasıl ?</p>
<p>— Elektronik makinelerin tamiri hakkında kitaplar. Benim tecrübem elektronik makinelerin tamiri üzerine.</p>
<p>Rita :</p>
<p>— Yaklaşık olarak yirmi dört saatin var, dedi, Quizmaster’sin. Amcamın birkaç gün önce bulunduğu yerde bulunacaksın. Sana haber vermelerini bekleyeceksin. Dernek binasının çatısına inen kopterlerin sesini duyduğumuz zaman oldukça heyecanlanmıştık. Hele Binbaşı Shaeffer koltuğunun altına sıkıştırdığı çantasıyla yanımıza gelince nenemizin sonu yoktu.</p>
<p>Cartwright:</p>
<p>— Shaeffer biliyor, dedi. Kartı sana vermeden önce beraber çalışmıştık.</p>
<p>— Şu halde Birlik Lotarinin dönüşünü kabulleniyor, ha?</p>
<p>Cartwright sakin sesle cevap verdi.</p>
<p>— Birlik sana gerekli saygıyı gösterecek. Büyük bir iş olacak. Olaylar değişik olarak meydana geliyor. Yıldızlar koncalar gibi açılıyor. Bütün sistem değişecek...</p>
<p>Rita, Benteley’e sordu,</p>
<p>— İdare edebileceğini sanıyor musun?</p>
<p>Benteley düşünceli bir tavırla:</p>
<p>— Zannederim, dedi. Değişiklik yapabileceğim bir yerde olmayı arzu ediyordum.</p>
<p>Birden kahkahayı bastı.</p>
<p>— Muhtemelen kendi kendisi üzerine yemin etmiş olan tek kişi benim. Hem koruyucu hem de köleyim.</p>
<p>Cartwright:</p>
<p>— Doğru, dedi. Hem kendini koruyacak hem de işi yöneteceksin. Kendi vicdanından başka kimseye hesap vermeyeceksin. Doğru mu söyledim?</p>
<p>Binbaşı Shaeffer aceleyle odaya daldı.</p>
<p>— Tarih teyplerine göre, doğru söyledin, dedi. Bazı bilgilerim var. Moore hakkında son bir rapor verildi.</p>
<p>Cartwright şaşkınlıkla:</p>
<p>— Son bir rapor mu?, diye sordu.</p>
<p>— Moore’un gemiye girişine kadar izlenmiş olduğunu biliyorsunuz. Pellig’in vücudu gemiye girdi, Preston’la konuştu ve Preston’u hayatta tutan makineleri kontrola başladı. Tam bu sırada görüntü kesildi.</p>
<p>— Görüntü kesildi mi? Nasıl?</p>
<p>— Teknisyenlere göre vücut kendi kendisini patlattı. Moore, gemi, John Preston ve makineleri kül haline geldi. Direkt bir görüntü astronomlar tarafından tespit edilmiş.</p>
<p>Benteley:</p>
<p>— Acaba bombanın kendi kendisine patlamasına sebep nedir?, dedi. Durum zaten çok kritikti.</p>
<p>Shaeffer omuz silkti.</p>
<p>— Tele’de Moore’un göğsünü açtığı ve bombayı kısa devre yaptırdığı açıkça görülmüş. Neden olduğunu öğrenmek ilginç olacak. Bir ekip gönderip durumu etraflıca öğrensek çok iyi olacak. Olayın gelişmesini öğrenmeden gözüme rahat uyku girmeyecek.</p>
<p>Benteley içtenlikle:</p>
<p>— Ben de aynı fikirdeyim, dedi.</p>
<p>Cartwright, siyah kaplı not defterini çıkartıp kontrol etti, sonra yine cebine koydu.</p>
<p>— Eh, bu da oldu, dedi. Kalıntıları sonradan toplayabiliriz. Şu anda düşünülecek başka şeyler var.</p>
<p>Cep saatine baktı,</p>
<p>— Geminin biraz sonra inmesi gerekiyor. Eğer bir aksilik olmadıysa Groves gemisini Flame Disc’e indirmiş olacak.</p>

<p class="ortali">⁂</p>

<p>Disc büyüktü. Fren jetleri, gittikçe artan graviteye dayanabilmek için çığlıklar atarak son güçlerini harcıyordu. Bir gösterge patladı ve gövdenin bir yerinden besleme borusu koptu.</p>
<p>Konklin:</p>
<p>— Dağılmak üzereyiz, dedi.</p>
<p>Groves uzanarak tepedeki ampulü gevşetti. Kontrol odası karanlığa gömüldü.</p>
<p>Konklin:</p>
<p>— Ne oluyoruz?, diye sordu.</p>
<p>Sonra anladı.</p>
<p>Görüş ekranında hafif bir ışık vardı. Soluk ışık ekrandan kontrol odasına aksediyor ve donuk bir renkle parlıyordu. Ne yıldızlar ne de uzayın karanlığı görünüyordu. Gezegenin kendi ışığı her tarafı aydınlatıyordu. Flame Disc tam altlarında görünüyordu ve uzun yolculuk sona ermişti.</p>
<p>Konklin:</p>
<p>— Tüyler ürpertici, diye mırıldandı.</p>
<p>— Preston’un da gördüğü buydu.</p>
<p>— Nedir? Bir çeşit yosun mu?</p>
<p>— Burada yosun olamaz. Muhtemelen radyoaktif madenlerdir.</p>
<p>Konklin sordu:</p>
<p>— Preston nerede? Gemisinin bize yol göstereceğini sanıyordum.</p>
<p>Groves tereddüt etti, sonra isteksiz bir tavırla cevap verdi.</p>
<p>— Aletlerim üç saat kadar önce büyük bir patlama kaydetti. Muhemelen bizden on bin mil uzaktaydı. Patlamadan sonra Preston’un gemisi gravite göstergelerinden kayboldu. Tabiî, Flame Disc bu kadar yakın olduğuna göre...</p>
<p>Jereti nefes nefese kontrol odasına girdi. Ekranı görünce durdu.</p>
<p>— Tanrım, nihayet gelebildik!, diye haykırdı.</p>
<p>Konklin:</p>
<p>— Yeni vatanımız, dedi. Büyük, değil mi?</p>
<p>— Bu garip ışığın sebebi nedir acaba? Aradığımız gezegenin bu olduğundan emin misiniz?</p>
<p>Konklin kontrol odasından çıktı ve zangır zangır titreyen koridorda hızlı hızlı yürüdü. Yeşil ışık sanki peşinden geliyordu. Kabinesinin kapısında durup içerden gelen sesleri dinledi. Kabinede büyük bir hazırlık yapıldığı duyulan seslerden belli oluyordu.</p>
<p>Kabinenin kapısını açtı.</p>
<p>Mary, başını kaldırıp Konklin’e baktı.</p>
<p>— Geldik mi?</p>
<p>— Geldik sayılmaz. Yeni vatanımıza adım atmaya hazırlandın mı?</p>
<p>Mary, topladığı eşyayı gösterdi,</p>
<p>— Hazırlanıyorum.</p>
<p>Konklin kahkahayla güldü.</p>
<p>— Sen ve gemidekilerin hepsi hazırlığa başladı. Eşyaları yerine koy, kalabileceğimiz bir yer yapana kadar burada oturacağız.</p>
<p>Mary şaşırdı, ama söyleneni yaptı. Topladığı öteberiyi yerlerine götürmeye başladı.</p>
<p>— Bir çeşit koloni bile kuramayacak mıyız?</p>
<p>— Tabiî.</p>
<p>Kabinenin duvarına dokundu.</p>
<p>— İşte burası.</p>
<p>— Durumumuz iyi olacak değil mi, Bill? Yani, önce sıkıntı çekeceğiz, ama sonra her şey düzelecek, değil mi? Uranüs ve Neptün’de olduğu gibi yer altında yaşarız. Çok güzel, değil mi?</p>
<p>Konklin, Mary’nin kollarındaki elbiseleri nazik bir hareketle aldı.</p>
<p>— Rahat yaşamanın yollarını arayacağız. Haydi, ambara kadar git ve uzay elbiselerimizi al. Gardener, elbiseleri dağıtıyor.</p>
<p>Janet Sibley, onları sinirli bir tavırla karşıladı.</p>
<p>— Şunun içine giremiyorum, baksanıza çok küçük !</p>
<p>Konklin fermuarı kapamasına yardım etti.</p>
<p>— Sakın unutmayın, dışarı çıktığınız zaman çok dikkatli olun ve düşmemeye bakın. Bu elbiseler eski tip. Sivri bir kaya parçasında hemen yırtılır ve derhal ölürsünüz.</p>
<p>Mary, elbisesinin fermuarını çekerken :</p>
<p>— Önce kim çıkıyor?, dedi. Kaptan Groves mu?</p>
<p>— Çıkış kapısına kim yakınsa.</p>
<p>Jereti, ambara girdi ve elbisesine sarıldı.</p>
<p>— Belki de ben çıkarım. Flame Disc’e ayak basan ilk insan ben olurum. Hâlâ elbiseleriyle uğraşırken geminin iniş alarmı keskin çığlıklarla çalmaya başladı.</p>
<p>Konklin :</p>
<p>— Tutunun!, diye haykırdı.</p>
<p>Gemi gezegenin yüzüne hızla indi. Ambarda bulunanlar sarsıntıdan yapraklar gibi sağa sola uçuştular. Gezegenin üzerinde kaymakta olan gemiyi durdurmak için harekete geçen fren jetleri bütün güçleriyle çalışıyordu. Işıklar birden söndü. Karanlık içinde geminin kayalara sürtünmesinden doğan gürültü kulakları sağır edecek kadar fazlaydı. Ambarda bulunanlar sanki donmuş gibi oldukları yere çakılıp kalmışlardı.</p>
<p>Konklin, bir kenarda yığılı duran yatakların üstüne fırlamıştı.</p>
<p>— Mary!, diye haykırdı. Neredesin?</p>
<p>Yanında bir kımıldanma oldu.</p>
<p>Mary, hafif sesle :</p>
<p>— Buradayım, dedi. Miğferimin çatladığını sanıyorum. Hava sızıyor.</p>
<p>Konklin, Mary’yi kolundan yakaladı. Gemi hâlâ sürtünerek Flame Disc’in üzerinde kayıyordu. Işıklar göz kırpar gibi yanıp tekrar söndü. Koridordaki eşyalar arasında küçük bir yangın çıkmıştı.</p>
<p>Groves :</p>
<p>— Şu yangını söndürün, dedi.</p>
<p>Jereti yakaladığı bir yangın söndürme aleti ile koridora fırladı ve yangını söndürdü.</p>
<p>— Geldik sanıyorum, dedi.</p>
<p>Sesi başlığın mikrofonundan çok zayıf geliyordu.</p>
<p>Birisi elektrik fenerini yaktı.</p>
<p>Konklin :</p>
<p>— Geminin gövdesi bu sürtünmeye dayanmış olmalı, dedi. Hava kaçtığını tahmin etmiyorum.</p>
<p>Mary heyecanla :</p>
<p>— Haydi çıkıp, yeni dünyamıza bakalım, dedi.</p>
<p>Groves, geminin çıkış kapısına ulaşmıştı. Herkes çevresinde toplanana kadar bekledi. Sonra kapının kilidini açmaya başladı.</p>
<p>— Elektrik yok, dedi. Kablolar kopmuş olmalı.</p>
<p>Kapı sessizce açıldı. Hızla sızan havanın sesi duyuldu. Groves ilerledi; gökleri iri iri açıldı ve hareketsiz kaldı. Diğerleri Groves’un etrafında toplandılar. Bir dakika kadar tereddütle durdular, sonra hep beraber gemiyi terk ettiler.</p>
<p>Bir ara Mary tökezleyince Jereti geri kaldı ve kadının düşmesini önledi. Japonlardan biri ilkin yere atlamış, sert zeminde kaymış, sonra kıç üstü oturmuştu.</p>
<p>Gözleri parıl parıl yanarak seslendi.</p>
<p>— Gelebilirsiniz, görünürde hiç bir canavar yok.</p>
<p>Mary duraladı.</p>
<p>— Şuraya bakın, dedi. Şu yeşil parıltılara bakın.</p>
<p>Gezegen yemyeşil parıldıyordu. Nereye baksalar, hafif yeşil ışığı görüyorlardı.</p>
<p>Jereti bir taşı tekmeleyerek :</p>
<p>— Buraya ilk ayak basan bizleriz, dedi.</p>
<p>Groves düşünceli tavırla :</p>
<p>— Sanmıyorum, dedi. İnerken bir şey gördüğümü zannediyorum. Çarpmamaya çalışarak mümkün olduğu kadar yaklaştım.</p>
<p>Omzunda asılı ağır tüfeği çıkardı.</p>
<p>— Preston, bu gezegenin başka bir sistemden kopmuş olabileceğini söylemişti.</p>

<p class="ortali">⁂</p>

<p>Biraz ötede, inşa edilmiş bir yapı vardı. Bina düz bir metalden yapılmıştı. Çevrelerindeki kristalleşmiş yeşil gazların arasından ilerlediler.</p>
<p>Konklin :</p>
<p>— Buraya nasıl gireceğiz?, diye sordu.</p>
<p>Groves silâhını doğrulttu.</p>
<p>— Başka çare göremiyorum.</p>
<p>Tetiğe basarak tüfeğin namlusunu küçük bir daire yaparak çevirdi.</p>
<p>— Bu metal paslanmaz çeliğe benziyor, dedi. İnsan elinden çıkma gibi.</p>
<p>Açılan gedikten Groves ve Konklin geçtiler. Küçük bir hücreye girmişlerdi. Makinelerin hafif uğultusu duyuluyordu. Çevrelerine bakınırken hava hışırtıyla dışarı sızıyordu.</p>
<p>Groves :</p>
<p>— Deliği yamayalım, dedi.</p>
<p>İkisi birden açtıkları deliğin parçasını yerine koydular. Sonra hafif hafif uğuldayan makineleri incelemek üzere döndüler.</p>
<p>Paslı bir ses :</p>
<p>— Hog geldiniz, dedi.</p>
<p>Silâhlarını doğrultarak döndüler.</p>
<p>İhtiyar adam konuşmasına devam etti.</p>
<p>— Korkmayın. Ben de burada sizin gibi tek canlıyım.</p>
<p>Groves ve Konklin binanın metal yüzeyinde taşlaşmış gibi duruyorlardı.</p>
<p>Groves boğuk bir sesle :</p>
<p>— Ulu Tanrım, dedi. Düşünmüştüm ki...</p>
<p>Konklin’in dişleri takır takır ötmeye başladı. Tirtir titriyordu.</p>
<p>— Gemisinin imha edildiğini söylemiştin. Şuna bak, bir milyon yaşında olmalı. Ve şu sıvının içinde.</p>
<p>İhtiyarın kâğıt kadar ince dudakları kımıldadı ve sesi mikrofondan duyuldu.</p>
<p>— Çok yaşlıyım. Tamamen sağırım ve hiç bir tarafım tutmuyor.</p>
<p>Dudaklarında zayıf bîr tebessüm belirdi.</p>
<p>— Belki biliyorsunuz, mafsal iltihabı. Gözlüklerimi de kaybettim. Bu bakımdan ikinizi net olarak göremiyorum.</p>
<p>Konklin :</p>
<p>— Bizden önce mi buraya indiniz? diye sordu.</p>
<p>Groves :</p>
<p>— Bize bakıyor, dedi. Çok ürkütücü, anormal bir durum. Konklin, banyo gibi bir kabın içindeki sıvıda yatan Preston’a sordu.</p>
<p>— Ne zamandan beri buradasınız?</p>
<p>Preston :</p>
<p>— Kusuruma bakmamaksınız, dedi. Aşağı inip elinizi sıkamıyorum.</p>
<p>Konklin gözlerini kırpıştırdı.</p>
<p>— Beni duymadığını sanıyorum, dedi.</p>
<p>Groves:</p>
<p>— Preston Derneğini temsil ediyoruz, dedi. Yaptığınız planı izliyoruz. Siz...</p>
<p>İhtiyar adam, Groves’un sözünü kesti.</p>
<p>— Bekleyiş uzun oldu. Çok yorgun ve üzüntülü yıllar geçirdim. Konklin korkuyla:</p>
<p>— Bir gariplik var, dedi. Durum hoşuma gitmiyor,</p>
<p>— Sağır ve kör.</p>
<p>Konklin makine grubuna doğru yürüdü.</p>
<p>— Burası gemi değil. Gemiye benziyor, ama çok daha değişik. Sanıyorum ki...</p>
<p>John Preston’un kuru sesi konuşmasını yarıda kesti.</p>
<p>— Size Flame Disc’ten söz etmek istiyorum. Beni ilgilendiren sadece bu. Bunun en önemli konu olduğunu düşünüyorum.</p>
<p>Groves şaşkınlıkla;</p>
<p>— Biz de bunu öğrenmek istiyoruz, dedi.</p>
<p>Konklin yapının düz, kaypak duvarlarını inceliyordu.</p>
<p>— Bunun jetleri yok! Yerinden kımıldıyamaz! Sanki işaret şamandırası !</p>
<p>Birden geriye sıçradı.</p>
<p>— Groves, bu şamandıradan, başka bir şey değil.</p>
<p>Preston:</p>
<p>— Beni dinlemelisiniz, dedi. Size Disc’ten söz etmek istiyorum.</p>
<p>Konklin:</p>
<p>— Bu şamandıralardan bir sürü olmalı, dedi. Bu şamandıra bir yerden kopmuş ve buralara kadar sürüklenmiş. Binlercesi bu civarlarda olmalı.</p>
<p>Groves birden anladı.</p>
<p>— Yolda rastladıklarımız hep şamandıraydı. Birinden diğerine gönderildik. Buraya kadar hep şamandıraları izleyerek geldik.</p>
<p>Preston’un kuru sesi yine duyuldu.</p>
<p>— Ne yaparsanız yapın, ama beni dinleyin.</p>
<p>Konklin haykırdı.</p>
<p>— Kes sesini!</p>
<p>Preston konuşmasına devam etti.</p>
<p>— Burada kalmam gerekiyor. Ayrılmaya cesaret edemiyorum. Eğer...</p>
<p>Konklin öfkeyle haykırdı.</p>
<p>— Preston, iki kere iki ne eder?</p>
<p>Preston :</p>
<p>— Seni tanımıyorum, dedi.</p>
<p>Konklin :</p>
<p>— Söylediklerimi tekrarla, dedi. Mary’nin küçük bir kuzusu vardı. Yünü kar gibi beyazdı.</p>
<p>Groves, aklını oynatırcasına haykırdı.</p>
<p>— Kes, Konklin! Aklını mı oynattın?</p>
<p>Preston’un fısıltısı duyuldu.</p>
<p>— Araştırma çok uzun sürdü. Bana hiç bir faydası olmadı. Konklin, ümitsiz bir tavırla geriledi.</p>
<p>— Canlı değil, dedi. Bu banyodaki sadece görüntü. Ses teyple veriliyor. Yüz elli yıl önce zaten ölmüştü.</p>
<p>Preston’un kuru fısıltısından başka ses duyulmuyordu.</p>
<p>Konklin, yamadıkları deliği tekrar açtı ve başını uzatıp seslendi.</p>
<p>— Gelin, hepiniz buraya gelin.</p>
<p>Jereti delikten geçerken :</p>
<p>— Söylenenleri duyduk, dedi. Mary’nin kuzusu ne oluyor? Neden söz ediyorsunuz?</p>
<p>John Preston’unun görüntüsüne bakarak sustu. Delikten geçmiş olan diğerleri de hayretle John Preston’un görüntüsüne bakıyorlardı.</p>
<p>Groves ;</p>
<p>— Deliği yine kapayın, dedi.</p>
<p>Mary :</p>
<p>— Neden böyle konuşuyor?, diye sordu.</p>
<p>Konklin elini Mary’unnin omzuna koydu.</p>
<p>— Sadece bir görüntü, dedi. Bunun gibi binlercesini fezaya dağıtmış. Muhtemelen Disc’i bulmasından bir kaç yıl sonra. Günün birinde bu yöne gemilerin geleceğini biliyordu. Gemileri Disc’e getirebilmek için sanıyorum.</p>
<p>— Şu halde Preston ölü.</p>
<p>— Uzun zamandan beri. Bir bakış onun çok yaşlandıktan sonra öldüğünü belli ediyor. Gemilerden hiç değilse birini kendi dünyasına getirmek istiyordu.</p>
<p>Mary üzüntüyle :</p>
<p>— Preston Derneği hakkında bilgisi olmamalı, dedi. Kimsenin Disc’i arayacağını tahmin etmemiş.</p>
<p>Konklin :</p>
<p>— Doğru dedi. Ancak, günün birinde gemilerin bu yöne geleceklerini biliyordu.</p>
<p>— Büyük bir hayal kırıklığına uğradık.</p>
<p>Groves :</p>
<p>— Hayır, dedi. Hiç sanmıyorum. Kötü düşünmemelisiniz. John Preston’un sadece vücudu ölü ve bu da önemli sayılmaz.</p>
<p>Mary birden neşelendi.</p>
<p>— Fevkalâde? Harika!</p>
<p>Konklin yumuşak sesle :</p>
<p>— Susun ve dinleyin; dedi.</p>
<p>Herkes sustu ve dinledi.</p>
<p>İhtiyar adaman görüntüsü fısıltılı bir sesle konuşmasına devam ediyordu. Gözleri görmüyor, kulakları duymuyordu. Hatta, yanında bulunanların bile farkında değildi.</p>
<p>— Yolculuk anlamsız değil. Bizleri huzursuz ve umutsuz yapacak bir yolculuk değil. Ne olduğunu söyleyeceğim. İnsanların daima ilerlemesi ve uygarlığın genişlemesi gerek... İnsanlar yeni yeni buluşlar yapmalı... genişlemeli. Tecrübeler edinmeli, dağılmalı, bütün uzayı kaplamalı. Eski usulleri bir kenara itmeli, daima yeniye yönelmeli. Usulden olan davranışlar terkedilmeli, daima ileriye bakmalı....</p>

<p class="ortali">———————————</p>
<p class="ortali">SON</p>
<p class="ortali">———————————</p>
</body>
</html>
