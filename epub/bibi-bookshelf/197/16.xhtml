<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Uzayda Suikast - Okat Uzay Serisi-1</title>
  <link href="main.css" rel="stylesheet" type="text/css" />
</head>
<body>
<p class="kisim_adi">16.</p> 

<p>Odada beş kişi vardı.</p>
<p>Hakim Waring, masanın başında, kanun kitaplarının ve teyplerin arasında oturuyordu. Leon Cartwright’la Reese Verrick karşılıklı oturmuşlardı. Benteley’le Shaeffer de karşılıklı oturuyorlardı. Masada bulunan son sandalye boştu.</p>
<p>Her iki tarafın adamları odaya alınmamışlardı.</p>
<p>Hakim Waring :</p>
<p>— Sigara içilmeyecek, dedi.</p>
<p>Sonra kuşkulu gözlerle Verrick’le Cartwright’ı süzdü.</p>
<p>— Konuşulanların teype alınması için hazırlık yapıldı mı?</p>
<p>Shaeffer ;</p>
<p>— Evet, diye cevap verdi.</p>
<p>Waring, Benteley’i işaret ederek :</p>
<p>— Adam bu mu ?, diye sordu.</p>
<p>Verrick, Benteley’e bir göz atarak:</p>
<p>— Evet, o adam için geldim. Fakat sadece o değil, dedi. Hepsi bana karşı ettikleri yeminleri bozuyorlar, itaatsiz oluyorlar ve bana ihanet ediyorlar. Muhakkak ki eski günlerde böyle şeyler olmazdı. Benteley Oiseau-Lyre tarafından terkedildi. Pozisyonu olmayan sınıflı bir adamdı ve Sekiz-Sekiz pozisyonu için Batavia’ya geldi. O zamanlar durumum iyi değildi. Ne olacağını bilmiyordum. Bazı adamlarımı serbest bırakmayı düşünüyordum. Böyle olmakla beraber onu yanıma aldım. Farben’de kendisine bir ev verdim.</p>
<p>Shaeffer, Cartwright’a seri bir göz attı. Verrick’in söyleyeceklerini çok daha önceden biliyordu.</p>
<p>— Her şey karma karışıktı, fakat Benteley’e istediğini verdim. Kendisini biokimyagerlerimin arasına kattım. Yanına bir kadın verdim, karnını doyurdum ve sorumluluğunu üzerime aldım.En büyük projeme onu da dahil ettim.</p>
<p>Verrick sesini biraz yükseltti.</p>
<p>— Kendi arzusu üzerine projede ona sorumluluk tanıdım. Politik seviyeye yükselmek istiyordu. Ona güvendim ve isteğini kabul ettim. Tam kritik bir noktada bana ihanet etti. Amirini öldürdü, işi bıraktı ve kaçtı. İşine devam etmekten korktuğu için yeminini bozdu. Kritik projem onun yüzünden yıkıldı. Buraya kadar Direktörlük gemilerinden biriyle geldi ve Quizmaster’a yemin etti.</p>
<p>Verrick sustu, konuşması bitmişti.</p>
<p>Benteley, söylenenleri şaşkınlıkla dinlemişti. Verrick’in söyledikleri doğru muydu? Waring merakla Benteley’e bakıyordu. Benteley’in bir şeyler söylemesini bekliyormuş gibi görünüyordu. Benteley omuz silkti, ne söyleyebilirdi? Durum tamamen kontrolundan çıkmıştı.</p>
<p>Cartwrigt :</p>
<p>— Benteley’in bu projede işi neydi?, diye sordu.</p>
<p>Verrick tereddüt etti.</p>
<p>— Diğer Sekiz-Sekiz’lerin yaptığı iş.</p>
<p>— Arada bir fark var mıydı?</p>
<p>Verrick bir dakika kadar cevap vermedi, sonra :</p>
<p>— Hatırladığım kadarıyla, hayır, dedi.</p>
<p>Shaeffer, Hakim Waring’e:</p>
<p>— Yalan söylüyor, dedi. Arada bir fark olduğunu biliyor. Verrick istemiyerek :</p>
<p>— Bir fark vardı, dedi. Benteley istediği pozisyonu almıştı. Projeyi son durumuna getirecekti. Kendisine tamamen güveniliyordu.</p>
<p>Hakim Waring :</p>
<p>— Bu son durum neydi?, diye sordu.</p>
<p>Cartwringht cevap verdi.</p>
<p>— Benteley’in ölümü.</p>
<p>Verrick, itiraz etmeden kağıtlarını inceledi.</p>
<p>Hakim Waring sordu :</p>
<p>— Doğru mu?</p>
<p>Verrick başıyla evetledi.</p>
<p>Hakim Waring yine sordu.</p>
<p>— Benteley de biliyor muydu?</p>
<p>— Önce bilmiyordu. İşe henüz alındığı için söylemek fırsatını bulamamıştık, öğrendiği zaman da bana ihanet etti.</p>
<p>Verrick iri eliyle kâğıtlarını kavradı.</p>
<p>— Projeyi imha etti. Hepsi beni yüzüstü bıraktı, hepsi beni terk etti.</p>
<p>Shaeffer merakla sordu.</p>
<p>— Başka kim ihanet etti?</p>
<p>— Eleanor Stevens, Herb Moore.</p>
<p>Shaeffer:</p>
<p>— Oh, dedi. Benteley’in öldürdüğü adamın Moore olduğunu sanıyordum.</p>
<p>Verrick, başıyla evetledi.</p>
<p>— Moore onun amiriydi. Projenin idaresi de onun elindeydi.</p>
<p>— Eğer Benteley, Moore öldürdüyse ve Moore size ihanet ettiyse...</p>
<p>Shaeffer sözünün burasında Hakim Waring’e döndü.</p>
<p>— ... Benteley, sadık bir köle gibi davranmış.</p>
<p>Verrick homurdandı.</p>
<p>— Moore bana daha sonra ihanet etti, Benteley’den sonra...</p>
<p>Konuşmasını birden kesti.</p>
<p>Shaeffer:</p>
<p>— Devam edin, dedi.</p>
<p>Verrick, ağdalı bir sesle:</p>
<p>— Benteley’in onu öldürmesinden sonra bana ihanet etti, diyebildi.</p>
<p>Hakim Waring:</p>
<p>— Anlayamadım, dedi. Nasıl şeymiş o?</p>
<p>Shaeffer kuru bir sesle:</p>
<p>— Projenin ne olduğunu Hakime söyleyin, dedi. Bu takdirde anlayacaktır.</p>
<p>Verrick önüne bakıyordu,</p>
<p>— Söyleyecek başka şeyim yok.</p>
<p>Ağır ağır ayağa kalktı:</p>
<p>— Moore’un ölümüyle ilgili ithamımı geri alıyorum.</p>
<p>Cartwright:</p>
<p>— Şu halde neye dayanıyorsunuz?, diye sordu.</p>
<p>— Benteley kaçtı ve işini bıraktı. Kendisine verdiğim işi bıraktı. Oysa işinin başında kalmalıydı.</p>
<p>Cartwright da ayağa kalktı.</p>
<p>— Söyleyecek başka bir şeyim yok. Benteley’e yemin ettirdim, çünkü, Verrick’in önce ihanet ettiği kanısına vardım. Benteley, haberi olmadan ölüme gönderilmişti. Bir koruyucu, sınıflı kölesini bilerek ölüme gönderemez. Sınıflı köleyi ölüme gönderebilmesi için ondan yasalı bir muvaffakat almalıydı.</p>
<p>Hakim Waring’in beyaz sakalı kalkıp inmeye başladı.</p>
<p>— Sınıflı kölenin kabul etmesi gerekir. Bir koruyucu, sınıflı kölesini ancak yeminini bozduğu takdirde öldürebilir. Yemin bozulduğu takdirde, yemini bozan köle koruyucusunun topraklarında kalır.</p>
<p>Kanun kitaplarını topladı.</p>
<p>— Eğer koruyucu verdiği sözü önce bozmuşsa, yeminli kölenin işi bırakıp ayrılmaya hakkı vardır. Bunun aksi olmuşsa, yeminli kölenin cezası ölümdür.</p>
<p>Cartwright kapıya doğru yürüdü. Peşinden ellerini ceplerine sokmuş olan Verrick yürüdü.</p>
<p>Cartwright:</p>
<p>— Bu takdirde kararınızı bekleyeceğiz, dedi.</p>

<p class="ortali">⁂</p>

<p>Karar geldiği zaman Benteley; Rita O’Neill’in yanındaydı.</p>
<p>Shaeffer:</p>
<p>— Hakim kararını vermeden önce zihnini süzdüm, dedi. Nihayet bir karara vardı.</p>
<p>Gece olmuştu. Benteley’le Rita, büyük salondaki küçük barda oturuyorlardı.</p>
<p>Benteley:</p>
<p>— Evet, dedi. Karar nedir?</p>
<p>— Senin lehine, birkaç dakika sonra kararını ilân edecek. Cartwright hemen sana haber vermemi istedi.</p>
<p>— Şu halde Verrick’in üzerimde hiç bir hakkı yok. Serbestim demektir.</p>
<p>Shaeffer:</p>
<p>— Evet, dedi. Tebrikler.</p>
<p>Shaeffer bunu söyledikten sonra masadan kalktı ve kapıda kayboldu.</p>
<p>Rita, elini Benteley’in koluna koydu.</p>
<p>— Tanrıya şükür !</p>
<p>— Evet, artık serbestim.</p>
<p>— Bunu kutlamalıyız.</p>
<p>— Evet, artık istediğim yerdeyim.</p>
<p>Benteley içkisini yudumlayarak devam etti.</p>
<p>— Direktörlük hesabına çalışıyorum. Quizmaster’a yemin ettim. O gün de Batavia’ya bunun için gelmiştim.</p>
<p>Gözlerini kadehine dikerek sustu.</p>
<p>Rita sordu :</p>
<p>— Ne düşünüyorsun ?</p>
<p>— Durumun pek farklı olmadığını.</p>
<p>— Tatmin olmadın, değil mi? Neden?</p>
<p>— Aslında hiç bir şey yapmış değilim. Kabahati Hill’de buluyordum, ama Wakeman haklıymış. Sadece Hill değil... bütün sosyete kabahatli, Hill’den kurtulmanın ne bana ne de başkasına bir yararı dokunmayacaktır.</p>
<p>Öfkeyle kadehini önünden itti.</p>
<p>— Burnumu bu işlere sokmayabilirdim. Bir şeyler yapılmalı. Zayıf şeyler tamamen yıkılmalı. Zaten kokmuş, çürümüş... yüzüstü kapaklanmaya hazır. Onun yerine başka bir şeyin kurulması gerekir. Yıkmak yeterli sayılmaz. Yeni kuruluşa yardım etmeliyim. Toplumun düzenini değiştirebilecek bir şeyler yapmalıyım.</p>
<p>— Belki yapabilirsin.</p>
<p>Benteley, geleceğini gözlerinin önünden geçirdi.</p>
<p>— Nasıl? Bu şans bana ner’den gelecek? Hâlâ bir köleyim. Hâlâ yeminliyim.</p>
<p>— Gençsin. İkimiz de genciz. Plan kurmak için Önümüzde uzun yıllar var.</p>
<p>Rita kadehini kaldırdı.</p>
<p>— Evrenin düzenini değiştirmek üzere planlar kurmak için çok vaktimiz var.</p>
<p>Benteley gülümsedi.</p>
<p>— Pekâlâ. Bu sözüne kadeh kaldırıyorum.</p>
<p>Kadehini kaldırıp Rita’nin kadehiyle tokuşturdu.</p>
<p>— Verrick hâlâ buralarda, içmek için onun buradan gitmesini beklemeliyim.</p>
<p>— Eğer seni öldürse, ona ne yaparlar ?</p>
<p>— Hemen vururlar.</p>
<p>— Eğer amcamı öldürürse ne yaparlar ?</p>
<p>— Yetenek kartını alırlar, hiç bir zaman Quizmaster olamaz.</p>
<p>Rita sakin sesle :</p>
<p>— Nasıl olsa Quizmaster olmayacak, dedi.</p>
<p>Benteley ilgiyle doğruldu.</p>
<p>— Ne düşünüyorsun ?</p>
<p>— Eli boş döneceğine inanmıyorum. Bu noktaya kadar gelmişken duramaz. Henüz bitmedi, Ted. Birisini öldürmesi lâzım.</p>
<p>Benteley cevap vermek üzereyken masanın üzerine zayıf bir gölge düştü. Benteley, bir eli cebindeki alev tabancasının üzerinde olduğu halde başını kaldırıp baktı.</p>
<p>Eleanor Stevens :</p>
<p>— Merhaba, dedi. Oturabilir miyim ?</p>
<p>Eleanor, sessizce sandalyelerden birine ilişti. Yeşil gözlerini Benteey’e dikti, sonra Rita’ya baktı.</p>
<p>Rita :</p>
<p>— Kimsiniz?, diye sordu.</p>
<p>Eleanor, sigarasını mumun alevinde yakarken cevap verdi.</p>
<p>— Sadece bir isim. Artık kişiliğim yok, öyle değil mi, Ted !</p>
<p>Benteley :</p>
<p>— Yanımızdan gitsen iyi olacak, dedi. Verrick, seni bizim yanımızda görmek istemez.</p>
<p>— Buraya geldiğimden beri Verrick’i görmedim. Sadece uzaktan şöyle bir gördüm. Belki de ondan ayrılacağım. Herkesin yaptığı gibi onu bırakacağım.</p>
<p>Benteley :</p>
<p>— Dikkatli olmalısın, dedi.</p>
<p>— Dikkatli olmak mı? Neden?</p>
<p>Eleanor sigarasının dumanını üfledi.</p>
<p>— Söylediklerinizi duydum. Çok haklısınız.</p>
<p>Bakışlarını Rita’dan ayırmıyordu.</p>
<p>— Verrick karar vermeye çalışıyor. Seni istiyor, Ted, fakat seni alamazsa Cartwright da karar kılacak. Karar vermek üzere odasına çekilmişti. Evvelce, onun yerine kararları Moore verirdi. Nasıl hareket ederse etsin kaybetmiş durumda.</p>
<p>Benteley bıkkın bir tavırla :</p>
<p>— Doğru, dedi. Ne yaparsa yapsın kaybetmiş durumda.</p>
<p>Eleanor :</p>
<p>— Benim de bazı düşüncelerim var, dedi.</p>
<p>Benteley birden :</p>
<p>— Dikkat!, diye haykırdı.</p>
<p>Eleanor harekete geçmişti bile. Alüminyum şamdanı kaptığı gibi mumu Rita’nın yüzüne bastırmıştı.</p>
<p>Benteley, şamdanı Eleanor’un elinden düşürdü. Eleanor, kedi çevikliğiyle masanın etrafını dolaştı. Rita, ellerini yüzüne kapamıştı. Siyah saçlarını ve yüzünü hafif bir duman kaplamıştı. Eleanor, Rita’nın ellerini çekti. Parmaklarının arasında parlayan bir eşarp iğnesini Rita’nın gözüne doğru salladı. Benteley, Eleanor’u savurup attı. Eleanor, yeşil gözlerinden ateş püskürerek döndü ve salonun karanlık köşesine doğru koştu.</p>
<p>Benteley, hemen Rita O’Neille döndü.</p>
<p>Rita dişlerinin arasından :</p>
<p>— Bir şeyim yok, dedi. Teşekkür ederim. Mum söndü ve gözüme iğneyi batıramadı. Onu yakalamaya çalışsan iyi olur.</p>
<p>Etraflarında oturanlar yerlerinden kalkıp onların yanına koştular. Eleanor, bardan çıkmış koridorda kaybolmuştu.</p>
<p>İlk yadım robatlarından biri hemen masaya geldi. Benteley’in yardımıyla kalabalığı yardı.</p>
<p>Rita, ellerini yüzünden çekmemişti. Kollarını masaya dayamış duruyordu.</p>
<p>— Nereye gittiğini biliyorsun, dedi. Onu durdurmaya çalış. Ona ne yapacağını tahmin edersin.</p>
<p>Benteley koşarak koridora çıktı. Koridor bomboştu. Merdivenlere doğru atıldı. Biraz sonra zemin kata inmişti. Koridorun öbür ucunda yeşil ve kırmızı karışımı bir renk görünce oraya doğru koştu. Köşeyi döndü ve donmuş gibi kaldı.</p>
<p>Eleanor, Verrick’in karşısında duruyordu.</p>
<p>— Beni dinle, anlamıyor musun? Bir tek kurtuluş yolu bu. Reese, Tanrı aşkına sözüme inan. Beni de götür! Özür dilerim. Bir daha yapmam. Seni terk ettim, ama bir daha senden ayrılmam. Sana bunu getiriyorum, öyle değil mi?</p>
<p>Verrick, Benteley’i gördü. Hafifçe gülümsedi ve Eleanor’un bileğini yakaladı.</p>
<p>— Yine birleştik. Üçümüz yine birleştik.</p>
<p>Benteley :</p>
<p>— Yanılıyorsun, dedi. Sana ihanet etmek istemedi. Size bağlı.</p>
<p>Verrcik :</p>
<p>— Hiç sanmıyorum, dedi. Bu kadın hiç bir şeye değmez. İsyankâr, çocuk ruhludur, hiç bir işe yaramaz.</p>
<p>—. Şu halde onu bırak.</p>
<p>Verrick :</p>
<p>— Hayır, dedi. Onu bırakmayacağım.</p>
<p>Eleanor tiz bir sesle yalvardı.</p>
<p>— Reese! Ne söylediklerini sana anlattım! Nasıl yapabileceğini de söyledim. Anlamıyor musun? Şimdi yapabilirsin. Buna imkân hazırladım. Beni de götür, lütfen, beni de yanına al !</p>
<p>Verrick :</p>
<p>— Evet, dedi. Yapabilirim. Buna daha önce hesaplayıp karar vermiştim,</p>
<p>Benteley birden harekete geçti, fakat yeteri kadar seri değildi.</p>
<p>Eleanor:</p>
<p>— Ted!, diye haykırdı. Kurtar beni!</p>
<p>Verrick, Eleanor’u tüy gibi havaya kaldırdı ve üç adımda ikmal kapısına ulaştı. Şeffaf balonun ötesinde Ay’ın yüzü buz gibi soğuk görünüyordu. Verrick, haykırarak çırpınan kadını ikmal kapısından Ay’ın yüzüne savurdu.</p>
<p>Eleanor, kollarını sallayarak Ay’ın yüzeyine doğru uçtu. Nefesi, ağzında ve burnunda beyaz bir şerit gibi kalmıştı. Gözleri yerinden uğrayarak ellerini Benteley’e doğru uzattı. Sonra, göğüs kafesi ve karın boşluğu tok bir sesle patladı. Benteley, donmuş gibi bakakaldı. Eleanor ölmüştü.</p>
<p>Benteley, uyuşuk hareketlerle tabancasını çıkardı. Koridorda koşuşanlar vardı. Balonun her yerinden alarm sesleri geliyordu.</p>
<p>Verrick, hissiz bir tavırla duruyordu.</p>
<p>Shaeffer, Benteley’in koluna vurarak tabancasını düşürdü.</p>
<p>— Faydası yok.. öldü!, diye bağırdı,</p>
<p>Benteley :</p>
<p>— Evet, biliyorum, dedi.</p>
<p>Shaeffer tabancayı yerden almak üzere eğildi.</p>
<p>— Bu bende kalsın.</p>
<p>Benteley :</p>
<p>— Bu cinayet yanına kâr mı kalacak?, dedi.</p>
<p>— Kanunî, Eleanor sınıflı değildi.</p>
<p>Benteley oradan uzaklaştı, Eleanor’un hali, Rita’nın yanık yüzü gözlerinin önünden gitmiyordu.</p>
<p>Sarsak adımlarla yürüyerek rampayı tırmandı. Arkasından gelen ağır adım seslerini duydu. Verrick peşinden geliyodu.</p>
<p>Verrick :</p>
<p>— Bir dakika, Benteley, dedi. Ben de seninle geliyorum. Cartwright’la görüşmek istediğim bir iş var. Yapacağım teklifle ilgileneceğini sanıyorum.</p>

<p class="ortali">⁂</p>

<p>Verrick, Hakim Waring'in oturmasını bekledi. Karşısında oturan Cartwright’ın rengi bembeyazdı. Geçirdiği sarsıntıdan henüz kurtulamamış gibi görünüyordu.</p>
<p>Verrick sordu.</p>
<p>— Yeğeniniz nasıl ?</p>
<p>— İyileşecek. Benteley’e teşekkür borçluyuz.</p>
<p>— Evet, Benteley’in gerektiği takdirde harekete geçebilecek yetenekte olduğuna inanıyorum. Eleanor, Rita’nın yüzüne saldırdı, değil mi?</p>
<p>— Plastik ameliyatla düzelecek. Gözlerinde bir şey yok. Saçları ve yüz derisi yanmış. Eleanor, onun gözlerine saldırmış.</p>
<p>Benteley, gözlerini Verrick’ten ayıramıyordu. Reese Verrick çok sakin görünüyordu.</p>
<p>Cartwright :</p>
<p>— Ne istiyorsunuz?, diye sordu.</p>
<p>Sonra Hakim Waring’e döndü.</p>
<p>— Ne olduğunu bilmiyorum.</p>
<p>Hakim Waring de başını salladı.</p>
<p>— Ben de bilmiyorum. Ne var, Reese? Kafandan neler geçiyor?</p>
<p>Verrick :</p>
<p>— Burada bulunmanızı istedim, dedi. Çünkü Cartwright’a bir teklifim olacak. Sizin de dinlemenizi ve kanunsuz olmadığının herkes tarafından anlaşılmasını istiyorum.</p>
<p>Büyük alev tabancasını çıkartıp önüne koydu.</p>
<p>— Ölü bir noktaya gelmiş bulunuyoruz. Kimsenin itiraz edeceğini sanmıyorum. Beni öldüremezsin, Leon. Katil olmadığıma göre beni öldürecek olursan cinayet işlemiş olursun. Burada bir misafir olarak bulunuyorum.</p>
<p>Cartwright, bakışlarını Verrick’ten ayırmadan :</p>
<p>— Bağımızın üstünde yerin var, dedi.</p>
<p>— Buraya Benteley! öldürmek için gelmiştim, fakat öldüremiyorum. Her yönden bir çıkmaza girmiş bulunuyorum. Siz beni öldüremezsiniz, ben Benteley’i öldüremem ve sizi de öldüremem.</p>
<p>Kimse konuşmadı.</p>
<p>Verrick, düşünceli bir tavırla :</p>
<p>— Ya da öldürebilirim, dedi.</p>
<p>Tabancasına baktı.</p>
<p>— Belki de öldürürüm.</p>
<p>Hakim Waring tiksintiyle konuştu.</p>
<p>— Hayatının sonuna kadar M-Game’den uzak kalırsın ki bu da aptallık olur. Cartwright’ı öldürmekle ne kazanırsın?</p>
<p>— Tatmin olurum, zevk alırım.</p>
<p>— Yetenek kartını kaybetmen zevkli mi olacak ?</p>
<p>— Hayır, fakat üç Hill’im var, benim için yeterli olur.</p>
<p>Cartwright yerinden kımıldamadı. Başını hafifçe sallayarak Verrick’in söylediklerini onaylıyordu.</p>
<p>— Hiç olmazsa bu meseleden canlı kurtulursun. Bu takdirde benden daha ileri olacaksın, öyle değil mi ?</p>
<p>Verrick :</p>
<p>— Evet, dedi. Ben Quizmaster olamayacaktım, ama siz de olamayacaktınız. Lotariyi yine döndürmeleri gerekecekti.</p>
<p>Shaeffer odaya girdi. Hakim Waring’e bir göz attıktan sonra yerine oturdu.</p>
<p>Cartwright’a :</p>
<p>— Leon, dedi. Blöf yapıyor. Bu fikri, ölmeden önce ona veren Eleanor. Seni öldürmeye niyeti yok, sadece göz dağı vermek istiyor.</p>
<p>Cartwright :</p>
<p>— Biliyorum, dedi. Bana bir tercih hakkı tanıyacak. Ya ölüm ya da teklifin kabulü. Teklifin nedir, Reese ?</p>
<p>Verrick elini cebine atarak yetenek kartını çıkardı.</p>
<p>— Değiştirme, dedi. Senin kartına karşılık benim kartım.</p>
<p>— Bu takdirde Quizmaster olursun.</p>
<p>— Sen de sağ kalırsın. Çıkmazdan kurtulmuş oluruz.</p>
<p>— O zaman Benteley’e de sahip olacaksın.</p>
<p>— Doğru.</p>
<p>Cartwright, Shaeffer’e döndü.</p>
<p>— Kabul etmezsem beni öldürecek mi ?</p>
<p>Shaeffer uzun süre sessiz kaldı. Sonra :</p>
<p>— Evet, dedi. Seni öldürecek. Benteley’i geri almadan veya seni öldürmeden buradan gitmeyecek. Kartını değişmezsen, seni öldürüp kartını geri verecek. Eğer kabul edersen, Benteley’i almış olacak. Her iki halde de ikinizden birini alacak. İkinizi birden ortadan kaldırmasına imkân olmadığını biliyor.</p>
<p>Cartwright ilgiyle sordu.</p>
<p>— Hangisini tercih ediyor ?</p>
<p>— Benteley’i almayı tercih ediyor. Seni takdir bile ediyor, sana karşı saygısı var. Benteley’i yine kontrolü altına alması şart.</p>
<p>Cartwright, elini cebine atarak yetenek kartlarının küçük paketlerini araştırdı. Paketi açtıktan sonra kartları teker teker inceledi.</p>
<p>Hakim Waring’e:</p>
<p>— Bu kanuni mi?, diye sordu.</p>
<p>Waring asık suratla :</p>
<p>— Değiştirebilirsin, dedi. Kartlar nasıl olsa satılabiliyor hem de satın alınabiliyor.</p>
<p>Benteley yerinden doğruldu.</p>
<p>— Gerçekten de...</p>
<p>Hakim Waring sert sesle :</p>
<p>— Yerine otur, dedi. Bu konuşmaya karışmak hakkına sahip değilsin.</p>
<p>Cartwright aradığı kartı bulup kâğıtlarıyla karşılaştırdı, sonra önüne koydu.</p>
<p>— İşte benim kartım.</p>
<p>Verrick şaşkınlıkla sordu.</p>
<p>— Değiştirmeye razı mısın ?</p>
<p>— Evet.</p>
<p>— Bunun ne demek olduğunu biliyor musun? Kanunen resmî durumundan vazgeçiyorsun. Kartınla beraber bütün haklarını kaybediyorsun.</p>
<p>Cartwright :</p>
<p>— Biliyorum, dedi. Kanunlara saygım vardır.</p>
<p>Verrick, Benteley’e döndü. İki adam konuşmadan birbirlerini süzdüler.</p>
<p>Sonra Verrick :</p>
<p>— Tamam, anlaktık, diye mırıldandı.</p>
<p>Benteley boğuk sesle :</p>
<p>— Bir dakika, dedi. Allah aşkına, Cartwright, bana ne yapacağını bilmiyor musun ?</p>
<p>Cartwright, Benteley’e aldırmadan kartları muntazam bir paket yapıp ceketinin cebine yerleştirdi.</p>
<p>Kuru bir sesle Verrick’e :</p>
<p>— Haydi, dedi. Şu işi çabuk bitirelim, aşağı inip Ritayı kontrol edeceğim.</p>
<p>Verrick :</p>
<p>— Tamam, dedi. Şimdi Quizmaster benim.</p>
<p>Uzanıp Cartwright’ın yetenek kartını aldı.</p>
<p>Cartwright elini cebinden çıkardı. Küçük, antika alev tabancasıyla Reese Verrick’i tam kalbinden vurdu. Verrick, kart hâlâ elinde olduğu halde ileri doğru abandı ve ağzı açık, gözlerinde şaşkın bir bakış, yere yuvarlandı.</p>
<p>Cartwright, Hakim Waring’e :</p>
<p>— Kanunî mi?, diye sordu.</p>
<p>İhtiyar Hakim takdirle :</p>
<p>— Evet, dedi. Tamamen kanunî. Fakat şu kart paketini kaybetmiş oldun.</p>
<p>— Biliyorum.</p>
<p>Kartlarını sardığı paketi Hakime uzattı.</p>
<p>— Burasını sevdim. Hayatımda ilk olarak modern bir yerde bulunuyorum. Rahatıma bakıp güneşlenmek ve dinlenmek istiyorum. Yaşlıyım ve çok yorgunum.</p>
<p>Benteley, sandalyesine çöktü.</p>
<p>— Öldü, dedi. Artık her şey bitti.</p>
<p>Cartwright :</p>
<p>— Evet, dedi. Her şey bitti.</p>
<p>Ayağa kalktı.</p>
<p>— Şimdi aşağı inip Rita’yı ziyaret edebiliriz.</p>

</body>
</html>
