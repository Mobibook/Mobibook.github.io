<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>1-63</title>
		<link href="css/idGeneratedStyles.css" rel="stylesheet" type="text/css"/>
<meta name="Adept.resource" value="urn:uuid:c2875b45-ed09-4e92-8439-1660d92ff11e"/>
	</head>
	<body id="x1" xml:lang="tr-TR">
		<div class="Basic-Text-Frame">
			<p class="split">  </p>
			<p class="paragraf ParaOverride-6"><span class="CharOverride-15">Edip Cansever</span> (1928–1986) İstanbul’da doğdu. İstanbul Erkek Lisesi’nden mezun olduktan sonra girdiği Yüksek Ticaret Okulu’ndaki öğrenimini yarıda bırakarak babasının Kapalıçarşı’daki dükkânında ticarete başladı ve 1976 yılına kadar antikacılık yaptı... Turgut Uyar ve Cemal Süreya ile birlikte “İkinci Yeni”nin öncü şairleri arasında anılan Cansever’in ilk kitabı <span class="CharOverride-12">İkindi Üstü</span> (1947), henüz 19 yaşında bir delikanlının, dünyayla ilk karşılaşmasının, tanışmasının ve ilk itirazlara yeltenişinin izlenimlerini dile getirir. Yer yer acemice de olsa alttan alta, akacağı derin ve geniş yatağın ilk işaretlerini de taşıyan <span class="CharOverride-12">İkindi Üstü</span>’nden sonraki ikinci kitabı <span class="CharOverride-12">Dirlik Düzenlik</span> (1954), büyük ölçüde “Garip Şiiri”nin etkisinde kalsa da, şairin daha sonra İkinci Yeni’ye ulanacak şiir yaklaşımının ilk ipuçlarını verir; bu kitapta yer alan “Masa da Masaymış Ha” adlı şiir, Türk şiirinin en çok bilinen şiirleri arasında yer alacaktır. Dilini olduğu kadar konularını, yöneliş ve tercihlerini de bulduğu kitap olan <span class="CharOverride-12">Yerçekimli Karanfil </span>(1957), “bireyin yalnızlığı ve yabancılığının güdülediği sonsuz arayış çabası” biçiminde özetlenebilecek Cansever şiirinin temellerini atar; ve aynı izlek, “dramatik şiir”in ayrı ayrı ustalık örnekleri olan <span class="CharOverride-12">Umutsuzlar Parkı</span> (1958), <span class="CharOverride-12">Petrol</span> (1959), <span class="CharOverride-12">Nerde Antigone</span> (1961) ve <span class="CharOverride-12">Tragedyalar</span> (1964) ile sürer. <span class="CharOverride-12">Çağrılmayan Yakup</span>’la (1969) başlayan sol siyasal eylemlere duygusal ve düşünsel planda katılışın şiirleri, <span class="CharOverride-12">Kirli Ağustos</span>’ta (1970) çeşitlenerek sürdükten sonra, <span class="CharOverride-12">Sonrası Kalır</span>’la (1974) destansı boyutlar kazanır. <span class="CharOverride-12">Ben Ruhi Bey Nasılım</span> (1976) ve <span class="CharOverride-12">Sevda ile Sevgi</span> (1977), toplumsal planda yaşanan “yenilgi”nin ardından yeniden bireysele dönüştür; ve <span class="CharOverride-12">Şairin Seyir Defteri</span> (1980), <span class="CharOverride-12">Bezik Oynayan Kadınlar</span> (1982), <span class="CharOverride-12">İlkyaz Şikâyetçileri</span> (1984), <span class="CharOverride-12">Oteller Kenti</span> (1985) adlı kitaplar, bu “içe kapanış”ı evrensel yalnızlık planında kavrayışın şiirlerini bir araya getirir. <span class="CharOverride-12">Yerçekimli Karanfil</span> ile 1958 Yeditepe Şiir Armağanı; <span class="CharOverride-12">Ben Ruhi Bey Nasılım</span> ile 1977 TDK Şiir Ödülü; ve <span class="CharOverride-12">Yeniden</span> adlı toplu şiirleriyle Sedat Simavi Vakfı Edebiyat Ödülü bulunan Edip Cansever’in yayımlanmamış şiirleri <span class="CharOverride-12">Gül Dönüyor Avucumda </span>(1987) adlı kitapta toplanmıştır.  </p>
		</div>
	</body>
</html>