<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Uzayda Suikast - Okat Uzay Serisi-1</title>
  <link href="main.css" rel="stylesheet" type="text/css" />
</head>
<body>
<p class="kisim_adi">10.</p> 

<p>MacMillan Robot koltukların arasındaki boşlukta dolaşarak biletleri topluyordu.</p>
<p>Saman sarısı saçlı genç adanı, yanında oturan güzel kıza :</p>
<p>— Gerçekten de çok güzel görünüyor, dedi. Okyanus demek istiyorum. Ufukta birleşiyor. Dünyamız gezegenlerin içinde en güzel olanı. Bütün sistem içinde böyle güzel manzaralı başka bir gezegen daha yok.</p>
<p>Genç kız, portatif televizyonu bıraktı ve gözlerini parlak ışık karşısında kırpıştırarak baktı.</p>
<p>Utangaç sesle :</p>
<p>— Evet, çok güzel, dedi.</p>
<p>Kız o kadar gençti ki, olsa olsa on sekiz yaşında olabilirdi. Göğüsleri küçük, uçları yukarı kalkıktı. Kıvırcık saçları kısa kesilmiş, son moda koyu portakal rengine boyanmıştı.</p>
<p>Kız, kıpkırmızı oldu ve tekrar televizyonuna döndü.</p>
<p>Yanında oturan zararsız görünüşlü, soluk gözlü genç adam sigara paketini çıkardı, bir sigara aldı, sonra altın çerçeveli sigara paketini nezaketle kıza uzattı.</p>
<p>Genç kız, kırmızı ojeli parmaklarla bir sigara alırken sinirli, genizden gelme sesle :</p>
<p>— Teşekkür ederim, dedi.</p>
<p>Genç adam sordu :</p>
<p>— Nereye gidiyorsunuz ?</p>
<p>— Pekine gidiyorum. Soong Hill'de bir işim var. Yani, görüşmek için davetiye aldım.</p>
<p>Küçük el çantasını karıştırdı.</p>
<p>— Burada olmalı. Belki bir göz atıp, ne olduğunu söyleyebilirsiniz. Kullandıkları kanunî deyimleri anlayamıyorum.</p>
<p>Sonra aceleyle ekledi.</p>
<p>— Tabii, Batavia’ya gelince Walter...</p>
<p>— Sınıfınız ?</p>
<p>Kız büsbütün kızardı,</p>
<p>— On bir-yetmiş altı. Fazla sayılmaz, ama yardımı oluyor. Aceleyle ipek eşarbının ve sağ göğsünün üstüne düşen sigara külünü temizledi.</p>
<p>— Sınıflandırmadan geçen ay çıktım.</p>
<p>Kısa bir tereddütten sonra ekledi.</p>
<p>— Siz de sınıflı mısınız? Bazı kimselerin alıngan olduklarını biliyorum, özellikle...</p>
<p>Genç adam kolunu işaret etti.</p>
<p>— Sınıf Ellialtı- üç.</p>
<p>— Çok alaycı... görünüyorsunuz.</p>
<p>Genç adam ince bir kahkaha attı.</p>
<p>— Belki de alaycıyım.</p>
<p>Çapkın ve alıcı gözlerle genç kıza baktı.</p>
<p>— Adınız nedir ?</p>
<p>Kız utanarak gözlerini indirdi.</p>
<p>— Margaret Lloyd.</p>
<p>— Benim adım da Keith Pellig.</p>
<p>Genç adamın sesi, kahkahasından çok daha ince ve kuruydu.</p>
<p>Genç kız bu isim üzerine bir dakika kadar düşündü.</p>
<p>— Keith Pellig mi ?</p>
<p>Güzel alnı hemen kırıştı.</p>
<p>— Bu ismi daha önce de duymuştum!</p>
<p>Ses tonu olmayan Keith Pellig :</p>
<p>— Duymuş olmalısınız, dedi. Mamafih, önemli değil, sakın endişe etmeyin.</p>
<p>— Çok önemli biriyle baraber oturmamış olsaydım sınıflandırma kartını alamazdım. Beni Batavia'da karşılayacak.</p>
<p>Genç kızın güzel yüzüne gururlu bir ifade geldi.</p>
<p>— Walter, benim için her şeyi yapabilir. Aksi halde sınıf kartımı bile alamazdım.</p>
<p>Keith Pellig :</p>
<p>— Aferin adama, dedi.</p>
<p>MacMillan Robot yanlarına gelip elini uzatınca genç kız ve Keith Pellig biletlerini uzattılar.</p>
<p>Pellig, robota alaylı bir sesle :</p>
<p>— Selâm, dostum, dedi.</p>
<p>Bu arada biletler zımbalanmış ve geri verilmişti.</p>
<p>Robot gittikten sonra Margaret, Pellig’e döndü.</p>
<p>— Nereye gidiyorsunuz ?</p>
<p>— Batavia’ya.</p>
<p>— İş için mi ?</p>
<p>Pellig anlamsız gülümsedi.</p>
<p>— Öyle kabul edilebilir. Oraya vardığım zaman bu işin eğlenceli olacağını söyleyebilirim. Tutumum daima değişir.</p>
<p>— Çok garip konuşuyorsunuz.</p>
<p>— Garip bir kişiliğim vardır. Bazen ne yapacağımı ve ne söyleyeceğimi bilmem. Bazen kendi kendime bile garip görünürüm. Bazen de yaptığım işe şaşar, neden yaptığımı marakla düşünürüm.</p>
<p>Pellig, sigarasını söndürüp başka, bir sigara yaktı. Dudaklarındaki soğuk tebessüm kaybolmamıştı.</p>
<p>Ancak duyulur sesle :</p>
<p>— Eğer zayıf olmazsan, hayat büyüktür, dedi,</p>
<p>— Ne demek istediniz? Şimdiye kadar böyle bir şey duymamıştım.</p>
<p>— Eski bir yazıdan okuduğum bir örnek.</p>
<p>Pellig, kızın omzu üzerinden aşağıda görünen masmavi okyanusa baktı.</p>
<p>— Biraz sonra geleceğiz. Yukarı bara gel, sana içki ısmarlayacağım.</p>
<p>Margaret Lloyd son derece hassaslaşmıştı. Heyecanla ;</p>
<p>— Bir sakıncası olmaz mı?, dedi. Walter’le yaşadığıma göre...</p>
<p>Pellig, ayağa kalktı.</p>
<p>— Sakıncası olamaz, dedi.</p>
<p>Sonra koltukların arasından yürüdü. Elleri ceplerindeydi.</p>
<p>— Hatta iki kadeh ısmarlayacağım, dedi. Oraya çıktıktan sonra kim olduğunu daha iyi anlayacağımı tahmin ediyorum.</p>

<p class="ortali">⁂</p> 

<p>Peter Wakeman, bir bardak domates suyunu zorlukla içti ve analizleri masanın üzerinden doğru Cartwright’a itti.</p>
<p>— Gerçekten de Preston, dedi. Başka bir sistemin aldatması değil.</p>
<p>Cartwright dalgın dalgın kahve fincanıyla oynuyordu.</p>
<p>— İnanamıyorum.</p>
<p>Rita O'Neill koluna dokundu.</p>
<p>— Kitabında da bunu demek istemişti. Bize yol göstermek için orada bulunacağını planlamıştı. Sesleri hatırlar mısın ?</p>
<p>Wakeman derin düşüncelere dalmıştı.</p>
<p>— Beni ilgilendiren başka bir şey, dedi. Genel Kitaplığa yetişmemizden birkaç dakika önce başka biri kimlik analizini istemiş.</p>
<p>Cartwright birden doğruldu.</p>
<p>— Yani bu ne demektir ?</p>
<p>— Bilmiyorum. Görünüşe göre bizim gönderdiğimiz aynı bilgiler. Fakat bu bilgilerin kimden geldiğini söyleyemiyorlar.</p>
<p>Rita O’Neill endişeli bir tavırla :</p>
<p>— Bir şey söyleyemez misiniz?, diye sordu.</p>
<p>— Her şeyden önce, ilk bilginin kim tarafından istendiğini biliyorlar, ama söylemiyorlar. Bu bakımdan düşünmeme sebep oluyorlar. Birkaç Birlik üyesini gönderip onların zihinlerini süzmeyi düşünüyorum.</p>
<p>Cartwright sabırsız bir tavırla elini salladı.</p>
<p>— Boş verin! Merak edilecek çok daha önemli işlerimiz var. Pellig’ten haber var mı ?</p>
<p>Wakeman şaşırmış göründü.</p>
<p>— Sadece Farben Hill'den ayrılmış olması gerektiğini biliyoruz.</p>
<p>Cartwright’ın yanakları seyirdi.</p>
<p>— Bağıntı kurmayı başaramadınız mı ?</p>
<p>Rita’nın parmakları Cartwright’in elini kavradı.</p>
<p>— Koruyucu zona girdiği zaman bağıntı kuracaklardır. Halen zon dışında bulunuyor,</p>
<p>Cartwright yorgun bir tavırla başını salladı.</p>
<p>— Allahınızı severseniz, gidip onu yakalayamaz mısınız? Sadece burada oturup gelmesini mi bekleyeceksiniz? Kusura bakma, Wakeman, bu konuşmaları binlerce defa tekrarladığımızı biliyorum.</p>
<p>Wakeman sıkılıyordu, ama sıkıntısı kendisi için değildi. Leon Cartwright’in durumuna sıkılıyordu. Adamcağız Quizmaster olduğundan bu yana çok değişmişti. Yüzünde yorgun bir ifade vardı. Soluk mavi gözleri arada sırada garip ışıklarla parlıyordu. Sanki eskisinden çok daha yaşlanmıştı. Konuşmak istiyor, sonra tekrar vazgeçerek susmayı tercih ediyordu.</p>
<p>Wakeman :</p>
<p>— Cartwright, dedi. Kötü bir durumdasın!</p>
<p>Cartwright, endişeli gözlerini Wakeman’e dikti.</p>
<p>— Beni öldürmek üzere birisi geliyor. Sistemin onayı ile beni öldürecek. Dünyada bulunan herkes oturmuş onu alkışlıyor. Herkes sonucun ne olacağını merakla bekliyor. Bu durum karşısında ne hissetmemi istiyorsun ?</p>
<p>Wakeman sakin sesle :</p>
<p>— Sadece bir kişi, dedi. Senden daha fazla kuvvetli değil. Gerçekte, bütün birlik senin peşinde. Ayrıca, bütün Direktörlüğün her tarafı sarılmış durumda.</p>
<p>— Onu yakalasak bile, başkaları gelecek. Sonsuz bir akım olacak.</p>
<p>Wakeman bir kaşını kaldırarak :</p>
<p>— Her Quizmaster bu gerçeği kavramalıdır, dedi. Gemin güvenlikte olana kadar yaşamak, yani hayatta kalmak istediğini sanıyordum.</p>
<p>Cartwright’in griye çalar rengi, Wakeman için yeterli cevaptı.</p>
<p>— Yaşamak istiyorum. Yaşamak istemek hatalı mı ?</p>
<p>Cartwright ayağa kalktı ve ellerinin titremesini önlemeye çalıştı.</p>
<p>— Fakat haklısın!</p>
<p>Yarı özür dileyerek gülümsedi.</p>
<p>— Benim yönümden görmeye çalış. Bütün hayatın boyunca bu katillerle uğraştın. Benim için tamamen yeni bir şey. Evvelce toplumun gözünden çok uzaklarda yaşardım, oysa şimdi, milyarlarca vatlık bir ampulün altında zincirle bağlanmış gibiyim. Çok güzel bir hedef...</p>
<p>Sesi yükseldi.</p>
<p>— ... Ve beni öldürmeye çalışıyorlar. Sizin stratejiniz nedir ? Ne yapmak niyetindesiniz ?</p>
<p>Wakeman, son derece korkuyor, diye düşündü. Tamamen çökmüş durumda. Gemisinin durumuna aldırış bile etmiyor. Oysa, burada bulunmasının tek sebebi gemisinin güvenlik içinde bulunması.</p>
<p>Shaeffer’in düşünceleri Wakeman’in zihnine geldi. Shaeffer, Direktörlük binasının diğer ucundaki börosundaydı. Wakeman ile Birlik arasında bağıntı kuruyordu.</p>
<p>— Oraya götürmemizin zamanı geldi. Her ne kadar Pellig’in yakınlarda olduğunu düşünmüyorsam da, Verrick'in çalışmalarını bildiğimiz için hatamız büyük olmamalı.</p>
<p>Wakeman karşılık olarak düşündü.</p>
<p>— Doğru! Gariptir ki başka zaman olsa Cartwright, John Preston’un sağ olduğunu öğrenmekle son derece sevinirdi. Sadece başını sallamakla geçiştiriyor. Ayrıca, gemisinin hedefine ulaşmış olduğunu kabul ediyor.</p>
<p>Flame Disc’in varlığını kabul ediyor musun ?</p>
<p>— Görünüşe göre evet. Fakat bizi ilgilendirmez. Yanılmıyorsam Cartwright’ı da ilgilendirmiyor. Quizmaster olmayı ve gemisini Flame Disc'e kadar göndermeyi başardı. Fakat gerçekle yüz yüze gelince kendisini tuzağa kıstırılmış bir hayvan gibi görüyor.</p>
<p>Wakeman, Cartwright'a döndü ve yüksek sesle :</p>
<p>— Pekâlâ, Leon, dedi. Hazırlan, seni buradan götürüyoruz. Zamammız çok. Pellig’ten henüz bir haber yokmuş.</p>
<p>Cartwright gözlerini kırpıştırıp kuşkuyla Wakeman’e baktı.</p>
<p>— Nereye ? Verrick’in koruyucu olarak yaptığı odanın...</p>
<p>— Verrick o odayı kullanacağını tahmin ediyor, veya düşünüyor önce o odayı deneyecek. Seni Dünyadan götürüyoruz. Birlik, Ay’a bir yolculuk hazırladı. Psiko-sağlık Toplantısı adında bir yolculuk düzenlendi. Aslında, Ay'da burada olduğundan çok daha emniyette olacaksın. Birlik, Pellig’le uğraşırken sen, iki yüz otuz dokuz bin mil uzakta olacaksın.</p>
<p>Cartwright, çaresizlik içinde Rita’ya baktı.</p>
<p>— Ne yapmalıyım? Ne yapmak zorundayım?</p>
<p>Wakeman :</p>
<p>— Buraya, Batavia’ya günde yüzlerce gemi iner, dedi. Binlerce insan adaya girip çıkar. Evrendeki en kalabalık yer burası. Unutmayın ki dokuz gezegenin idare merkezi burası. Fakat Ay'da insan kolaylıkla tespit edilebilir. Bizim yerimiz diğerlerinden ayrı. Hiç kimsenin ayak basmadığı bir yerde kurduğumuz bir tesisimiz var. Milyonlarca mil boşlukla çevrelenmiş olacaksın. Eğer Keith Pellig seni Ay’a kadar izleyebilirse, üzerinde Farley elbisesi, elinde geyger aleti, radarı ve başlığıyla hemen tespit edilebilir.</p>
<p>Wakeman şaka yapıyordu, ama Cartwright’ın gülecek hali yoktu.</p>
<p>— Yani, beni burada koruyamayacaksın, ha ?</p>
<p>Wakeman içini çekti.</p>
<p>— Eğer Ay’da olursan seni çok daha iyi koruyabiliriz. Orada rahat edeceksin. Her şey seni rahat ettirebilmek için önceden hazırlandı. Yüzebilir, oyun oynayabilir, güneşlenebilir ve bol bol dinlenebilirsin. Hatta korkusuzca uyuyabilirsin. Bu mesele halledilinceye kadar orada rahat rahat yaşayabilirsin.</p>
<p>Cartwright alayla :</p>
<p>— Uyuduğum takdirde bir daha uyanmayabilirim, dedi.</p>
<p>Wakeman, bir çocukla konuştuğunu zannediyordu. Korkan, her şeyden kaçan bir çocukla. İçki için saatin erken olduğuna karar vererek ayağa kalktı ve saatine baktı.</p>
<p>— Bayan O’Neill de bizimle geliyor.</p>
<p>Sesinde sabırlı bir insanın ifadesi vardı.</p>
<p>— Ben de geliyorum. Dünyaya ne zaman istersen dönebilirsin. Fakat oradaki hazırlıklarımızı görmeni isterim. Hazırlıkları gördükten sonra karar verebilirsin.</p>
<p>Cartwright, türeddüt ediyordu.</p>
<p>— Verrick’in bundan haberi olmadığını söylüyorsun, değil mi ? Emin misin ?</p>
<p>Shaeffer’in düşüncesi Wakeman’e kadar uzandı,</p>
<p>— Emin olduğumuzu söyle. Desteklenmek istiyor. Böyle bir zamanda onu kuşkuda bırakmak çok saçma olur.</p>
<p>Wakeman büyük bir soğukkanlılıkla yalan söyledi.</p>
<p>— Tamamen eminiz, Cartwright.</p>
<p>Düşüncelerini Shaeffer’a aktardı.</p>
<p>— Doğru hareket ettiğimizi umarım. Verrick muhtemelen biliyor, fakat önemli değil. Eğer durum tahmin ettiğimiz gibi giderse, Pellig Batavia’dan sağ ayrılamaz.</p>
<p>Shaeffer’in düşünceleri yorgun bir şekilde geldi.</p>
<p>— Ya Batavia’dan ayrılırsa?</p>
<p>— Batavia’yı terk edemez! Onu durdurmak senin görevin! Endişelenmiyorum, ama Verrick, çekiliş bölgemizin üç yanındaki arazinin sahibi olmasaydı, daha rahat olacaktım.</p>

<p class="ortali">⁂</p>

<p>Bayan Lloyd, ellerini plastik masanın üstüne koyarak sessizce oturdu. Pellig de karşısındaki sandalyeye çöktü.</p>
<p>Margaret Lloyd sordu.</p>
<p>— Ne var? Hatalı bir şey mi oldu?</p>
<p>Pellig, asık suratla menüyü inceledi.</p>
<p>— Bir şey yok. Ne içersiniz? Çabuk olun, çünkü Batavia’ya gelmek üzereyiz.</p>
<p>Bayan Lloyd kendi içine kapandı ve yanakları kızardı. Karşısında oturan yakışıklı adamın suratı asılmıştı. Birden yerinden fırlayarak aşağı inme arzusuna zorlukla engel oldu. Pellig, zararsız görünmekle beraber içine korku veriyordu.</p>
<p>— Hangi Hill’e yeminle bağlısınız?</p>
<p>MacMillan rabot garson sessizce yaklaştı.</p>
<p>— Ne arzu edersiniz Bay veya Bayan ?</p>
<p>Pellig’in vücudunda olan Ted Benteley’in kafası fırtınalı düşüncelerle dolup taşıyordu. Kendisi için burbon ve su, Margaret için Tom Colllins ısmarladı. Robotun getirdiği kadehlere dikkat bile etmeden ücreti ödedi, ve içkisini yudumlamaya başladı.</p>
<p>Bayan Lloyd, çocukça şeylerden söz ediyor, gözleri parıldıyor, saçlarının portakal rengi mum alevini andırıyordu. Bütün konuşmalar karşısında oturan adam için faydasızdı. Benteley, Pellig’in kimliğinde kadehle oynadı ve düşünmeye devam etti.</p>
<p>Düşünürken, mekanizma birden değişti. Sessizce, birden, Benteley yine Farben Hill Laboratuvarına dönmüştü.</p>
<p>Büyük bir sarsıntı geçirmişti. Benteley gözlerini yumdu ve vücudunu saran metal bantın yuvarlak yüzüne tutundu, önündeki tele-ekranda ayrılmış olduğu sahne pırıl pırıl yanıyordu. Minyatür Margaret Lloyd, minyatür Keith Pellig’in karşısında oturuyordu. Devamlı konuşan kızın sesi küçük hoparlörden duyuluyordu.</p>
<p>Benteley sarsılarak sordu.</p>
<p>— İçinde kim var şimdi ?</p>
<p>Benteley, koruyucu metalden kurtulmaya çalışırken, Herb Moore onu eliyle iterek tuttu.</p>
<p>— Kımıldama, aksi takdirde yarı vücudun orada, yarısı da burada kalır!</p>
<p>— Biraz önce oradaydım. Bir müddet beni etkilemez sanıyorum.</p>
<p>— İkinci yine sen olabilirsin. Odak sistemin normale dönene kadar kımıldama. Devreden çıkmak üzeresin.</p>
<p>Tam bu anda üç sıra aşağıdaki ve dört sıra yandaki kırmızı düğme yandı. Ekranda, operatörün devir aldığı görünüyordu, arada hiç boşluk olmamıştı. Benteley, geçirmiş olduğu ilk sarsıntı sebebiyle Pellig’in elindeki bardağın sallandığını ve içkinin döküldüğünü fark etti.</p>
<p>Bayan Lloyd’un konuşması bir saniye için yarıda kaldı. Pellig’e :</p>
<p>— Bir şeyiniz yok ya? diye sordu.</p>
<p>Pellig mırıldandı.</p>
<p>— Bir şeyim yok, iyiyim.</p>
<p>Moore, Benteley’e :</p>
<p>— İyi idare ediyor, dedi. Senin dostun Al Davis.</p>
<p>Yanan kırmızı ışığın iyice beynini işlemesinden sonra Benteley sordu.</p>
<p>— Hangisi seni temsil ediyor ?</p>
<p>Moore, sorulan soruya aldırmadı.</p>
<p>— Anahtar, gerçek kavisi çizmenden bir salise önce göstergeni harekete getirecektir. Eğer gözünü açarsan uyarmanın farkına varırsın. Dalga geçersen kendini tepeden tırnağa silâhlanmış telepatların karşısında, bir palmiye ağacının altında bulabilirsin.</p>
<p>Benteley :</p>
<p>— Ya da ölü, dedi.</p>
<p>— Vüdut yok edilemez. Cartwright'a ulaşacak ve onu imha edecektir.</p>
<p>— Laboratuvarın halen ikinci bir Pellig yapıyor. Bu imha edildiği zaman, suikast Kurulu tarafından isimlendirilmesi için hazırlamış olmalısın.</p>
<p>— İşin ters gittiğini düşünecek olursak, vücut imha edilmeden önce operatör buraya alınmış olacak. O dakikada vücutta bulunan kimsenin sen olduğunu düşünürsen durumu daha iyi kavrarsın.</p>
<p>— Sen de böyle bağlı mı olacaksın ?</p>
<p>— Ben de tamamen senin gibi olacağım.</p>
<p>Moore, huzursuz bir tavırla çıkışa doğru yürürken Benteley sordu.</p>
<p>— Ben oradayken asıl vücudum ne oluyor ?</p>
<p>Moore makine dolu hücreyi işaret ederek :</p>
<p>— Kavis çizmen üzerine bunlar harekete geçiyor, dedi. Bütün bu makineler gerekli her şeyi temin ediyor. Kan tazyikini, kalp atışlarını, yiyeceği... her şeyi temin ediyor.</p>
<p>Çıkış kapısı çarparak kapandı. Benteley, makinelerin bulunduğu küçük hücrede yalnız kaldı.</p>
<p>Önündeki ekrandan, Al Davis’in kıza ikinci kadeh içkiyi ısmarladığını gördü. Ne Al Davis ne de Bayan Lloyd konuşmuyorlardı. Feza gemisi endonezya imparatorluğuna inmek üzereydi.</p>
<p>Telepatların bütün meydanı doldurmuş olduğuna hiç kuşku yoktu. Hemen hemen her yerde bulunmaları şarttı. İnsanlann birbirlerinden ayırt edilmesi güçtü. Hemen hemen herkes telepat olabilirdi.</p>
<p>Bir ruj, şekerleme, ayna, gazete, madeni para veya bir mendil silâh olabilirdi.</p>
<p>Ekranda geminin inmek üzere hazırlandığını gördü.</p>
<p>Keith Pellig, ayağa kalktı ve kızı önüne katarak kalabalığa karışıp iniş rampasına doğru yürüdü. Davis, çok güzel davranıyordu. Yalnız bir keresinde tökezlenmişti, o kadar. Benteley, meydanın karşısındaki Direktörlük binasına baktı. Pelig’in hareketleri ekranda bir çizgi halinde görünüyordu, ama telepatların hareketlerini tahmin etmek mümkün değildi.</p>
<p>Benteley, hiç güçlük çekmeden Pelig’le ilk bağıntının nasıl kurulacağını tahmin edebiliyordu. Çünkü, direktörlük binasına ilk gittiği zaman karşılaştığı durumu çok iyi biliyordu.</p>
<p>Wakeman, C-plus roketinin bindirme rampasına getirilmesini istedi. Kendisine dolu bir kadeh viski koydu, aceleyle başına dikti, sonra Shaeffer'le bağıntı kurdu.</p>
<p>— Yarım saat sonra Batavia, Pellig için çıkılmaz bir kapan olacak. Yem var, fakat av yok!</p>
<p>Shaeffer’in düşünceleri hemen Wakeman'a ulaştı.</p>
<p>— Pellig hakkında bir rapor aldık. Bremen’den bir gemiye binmiş. Java’ya giden bir gemi. Avrupa ile Batavia arasında bir yerlerde olmalı.</p>
<p>— Hangi gemi olduğunu biliyor musun?</p>
<p>— Cezalı bilet almış, fakat halen yolda olduğunu tahmin ediyoruz.</p>
<p>Wakeman aceleyle Cartwright’ın özel dairesine çıktı. Cartwright, iki MacMillan rabotunun ve O'Neill’in yardımıyla hazırlanıyordu. Rita’nın rengi soluk olmakla beraber hareketleri ölçülü ve bilinçliydi. Nelerin gerekip gerekmediğini dikkatle ve süratle kestiriyor, karar veriyordu. Wakeman, kadının çıplak göğüslerinin arasından sarkan yarım ayak şeklindeki uğura bakarak gülümsedi.</p>
<p>Uğuru işaret ederek :</p>
<p>— Bunu hiç kaybetme, dedi. Sana çok yakışıyor.</p>
<p>Rita, başını kaldırıp baktı.</p>
<p>— Bir haber var mı ?</p>
<p>— Pellig’in her an ortaya çıkması bekleniyor. Her saniye meydana inen gemiler var. Bizim gemi hazır bekliyor.</p>
<p>Cartwright’ın toplanmamış eşyasını gösterdi.</p>
<p>— Toplanmanıza yardım edebilir miyim ?</p>
<p>Cartwright oturduğu yerden kalktı.</p>
<p>— Bak Wakeman, dedi. Havada yakalanmak istemiyorum!</p>
<p>Wakeman bu ifade karşısında ve bu ifadenin arkasındaki düşünceleri yakalayınca çok şaşırdı. Yaşlı adamın kafasında müthiş bir korkunun izleri vardı.</p>
<p>Wakeman aceleyle :</p>
<p>— Havada yakalanmayız, dedi. Gemimiz daha yeni tecrübe edilmiş C-Plus tipi. Gemiye binip havalanmamızla Ay’a inmemiz bir olacak C-Plus harekete geçtiği zaman onu kimse durduramaz.</p>
<p>Cartwright’ın gri renk almış dudakları titredi.</p>
<p>— Birlik’ten ayrılmamız doğru mu oluyor? Bazılarının burada kalacağını, bazılarının ise bizimle geleceğini söyledin. Aradaki boşluğu kontrol edemeyeceğinizi biliyorum, acaba doğru...</p>
<p>Rita O'Neill patlarmışçasına :</p>
<p>— Tanrı aşkına, dedi.</p>
<p>Sonra kollarındaki teypleri yere attı.</p>
<p>— Bu hareketlerin sana yakışmıyor! Çocuk gibi konuşmaktan vazgeçmelisin !</p>
<p>Cartwright’ı bırakarak Rita’nin zihnini okumaya başladı.</p>
<p>— Söylediğini yapacağım, Wakeman! Sana güveniyorum.</p>
<p>Wakeman, ihtiyarın korkusunun gittikçe geliştiğini biliyordu.</p>
<p>Cartwright’ı bırakarak Rita’nin zihnini okumaya başladı.</p>
<p>Birden şaşkına döndü. Kızın zihninde, kendisine yöneltilmiş ince bir şerit halinde nefret izleri vardı. Wakeman, aceleyle bu izi genişletti, kökünü aradı ve kızın her an kendisinden nefret ettiğini anladı.</p>
<p>Wakeman’in yüz ifadesini görünce Rita’nin düşünceleri değişti. Şimdi düşünceler karmakarışıktı. Preston’un yazdığı kitap, teypler, yapacakları yolculuk...</p>
<p>Wakeman :</p>
<p>— Ne oldu ?, diye sordu.</p>
<p>Rita cevap vermedi; dudakları beyazlanıncaya kadar dişlerini sıktı, sonra arkasını dönüp odadan çıktı.</p>
<p>Cartwright boğuk sesle :</p>
<p>— Ben söyleyeyim, dedi. Bütün kabahati sende buluyor.</p>
<p>— Neden ?</p>
<p>Cartwright bavullarını kapadı, iki bavulu eline alarak kapıya doğruldu.</p>
<p>— Biliyorsun, amcasıyım. Beni daima her şeyin başında, otoriter bir tavırla görmeye alışık. Şu anda bilmediğim şeylere karışmış olmam onu son derece üzüyor.</p>
<p>Sıkıntılı bir tavırla devam etti:</p>
<p>— Kontrol edemediğim bir durumdayım. Sadece sana güvenmek zorunluğunu duyuyorum.</p>
<p>Wakeman’in kapıyı açması için bekledi.</p>
<p>— Buraya geldiğimden beri değişmiş olduğumu sanıyorum. Böyle davranışlarıma alışkın olmadığı için... bütün kabahati sana yüklüyor.</p>
<p>Wakeman :</p>
<p>— Oooo, dedi.</p>
<p>Sonra Cartwright’ın peşinden yürüdü, iki şeyin farkındaydı : insanları, düşündüğü kadar iyi anlayamıyordu; Cartwright, Birliğin talep ettiği şekilde davranmaya karar vermişti.</p>
<p>C-Plus, binanın tam ortasındaki acil durumlarda bindirme yerii olarak kullanılan platformda duruyordu. Cartwright, yeğeni ve Birlikten bir grup biner binmez kapısı otomatik olarak kapandı ve içerdekilerin dışarı ile bağlantısı kesilmiş oldu. Binanın çatısı ağır ağır açıldı ve masmavi gökyüzü göründü.</p>
<p>Cartwright :</p>
<p>— Küçük bir gemi, dedi.</p>
<p>Rengi solmuş, titrek ellerle emniyet kemerini bağlarken ekledi.</p>
<p>— ilginç bir yapısı var !</p>
<p>Wakeman aceleyle Rita’nın kemerini, sonra kendi kemerini bağladı. Rita, konuşmadı, ama zihnindeki nefret izleri biraz, olsun kaybolmuştu.</p>
<p>Wakeman :</p>
<p>— Uçuş süresinde kendimizi kaybedebiliriz, dedi.</p>
<p>Düşüncelerini «hazır» olduklarını bildirmek üzere kontrol odasına gönderdi.</p>
<p>Sonra açıkladı.</p>
<p>— Gemi robot kontrolunda.</p>
<p>Hassas aletler Wakeman’ın düşüncelerini hemen yakaladı ve geminin reaktörleri harekete geçti.</p>
<p>Rita O’Neill, hiç beklenmedik bir anda Wakeman’e :</p>
<p>— Nasıl olsa düşüncelerimi okuyorsun, dedi. Ne hissettiğimi biliyor musun ?</p>
<p>— Ne hissettiğini biliyorum ve aynı hâlâ fikirde olmadığını anlıyorum.</p>
<p>— Belki haklısın, bilmiyorum. Seni suçlamak saçma! İşini elinden geldiği kadar iyi yapmaya çalışıyorsun.</p>
<p>Wakeman :</p>
<p>— En doğru şeyi yaptığımı sanıyorum, dedi. Durumu kontrol altına aldığımdan eminim.</p>
<p>Bir dakika kadar bekledi, sonra ekledi.</p>
<p>— Tamam mıyız? Gemi hareket etmek üzere.</p>
<p>Cartwright başını salladı.</p>
<p>— Ben hazırım.</p>
<p>Wakeman, Shaeffer’a :</p>
<p>— Bir haber var mı?, diye sordu,</p>
<p>Shaeffer’ın düşünceleri hemen yansıdı.</p>
<p>— Bir gemi daha alana inmek üzere. Her an Kontrol Bölgesine girebilir.</p>
<p>Pellig’in Batavia’ya geleceği muhakkaktı. Cartwright’ı arayacaktı, bu da muhakkaktı. Bilinmeyen, Pellig’in bulunup öldürülmesiydi. Bilindiği kadarıyla, şayet telepatlardan kurtulacak olursa Ay’daki gizli yeri bulabilecekti. Ve Ay’daki gizli yeri bulacak olursa...</p>
<p>Wakeman düşüncelerini Shaeffer’e nakletti.</p>
<p>— Ay’da korunmamız mümkün olmayacak. Onu buradan götürmekle bütün koruma tedbirlerini ortadan kaldırmış oluyoruz.</p>
<p>— Doğru, fakat Pellig’i burada yakalayacağımızı sanıyorum. İrtibat kurmamız yeterli olacak.</p>
<p>Wakeman kararını verdi.</p>
<p>— Pekâlâ! Deneyeceğiz ve tehlikeyi göze alacağız. Şimdilik kozlar bizim elimizde.</p>
<p>Telepati yoluyla kontrol kabinesine işaretini yolladı ve gemi kalkma durumuna geçti. Wakeman gözlerini kapayarak bütün vücudunu gevşetti.</p>
<p>Gemi harekete geçti. Önce türbinlerin normal itici kuvveti hissedildi. Gemi, Direktörlük binasının üstünde bir müddet sanki asılı kaldı, sonra C-Plus harekete geçti ve sersemletici bir hızla boşluğa atıldı. Geminin hızı, içinde bulunanların baygınlık geçirmesine sebep oldu.</p>
<p>Wakeman rahat bir nefes aldı. Pellig, Batavia’ya sadece ölümüne geliyordu. Birliğin stratejisi çok güzel çalışıyordu.</p>
<p>Wakeman’in gemisi harekete geçtiği anda, normal feza gemisi havaalanına iniyor, otomatik manyetik alana kilitleniyordu.</p>
<p>Keith Pellig, bir grup iş adamıyla beraber metal rampaya çıktı. Direktörlük binasının büyüklüğü karşısında gözlerini kırpıştırarak bakındı. Telepatların kontrol bölgesine girmişti.</p>

</body>
</html>
