<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Uzayda Suikast - Okat Uzay Serisi-1</title>
  <link href="main.css" rel="stylesheet" type="text/css" />
</head>

<body>
  
<p class="kisim_adi">1.</p>              
<p>Bazı olaylar bildiriliyordu.</p>
<p>2203 yılının Mayıs ayı başlarında, haber makineleri İsveç üzerinde beyaz kargaların uçuştuğu olayını heyecanla yayınlıyordu.</p>
<p>Sistemin temel endüstriyel mihveri olan Oiseau-Lyre Hill'in yarısı açıklanması mümkün olmayan birtakım yangınlarla tahrip oluyordu.</p>
<p>Marstaki işçi-kampı tesislerinin çevresine niteliği belirsiz, küçük, yuvarlak taşlar düşüyordu.</p>
<p>Dokuz-Gezegen Federasyonu Direktörlüğü Merkezi Batavia’da iki başlı bir Jersey danası dünyaya gelmişti.</p>
<p>İnanılmaz, önemli bazı şeylerin kaynaşmakta olduğu kesin bir gerçekti.</p>
<p>Herkes bu olayları kendisine göre yorumluyordu; doğanın değişik güçleri üzerindeki tahminlere geçmişte kalmış olaylar olarak bakılıyordu. Herkes «Lotari» üzerine -sosyalleştirilmiş şans enstrümanı- tahminler yürütüyor, tartışmalar yapıyor ve toplu kararlar veriyordu. Direktörlüğün Falcı’ları haftalar önce göreve çağrılmışlardı.</p>
<p>Fakat bir kimseye müjde veren haber diğer bir kimsenin kaderi oluyordu. Oiaeau-Lyre Hill, ilk tepkisini, kısıtlanmış felâketi sınıflandırılmış görevlilerinin yüzde ellisi için total bir felâket yaratmakla gösteriyordu. Bağlılık yeminleri sona eriyor, değişik konularda eğitilmiş araştırma teknisyenleri işten çıkartılıyordu. Sistem için önemli sayılan geçici görevlilerin ilişkileri tamamen kesiliyordu, İlişkileri kesilmiş teknisyenlerin çoğu, işsiz kalabalığın arasında eriyip gidiyordu.</p>
<p>Fakat bütün teknisyenler için durum aynı değildi.</p>
<p>Ted Benteley işten çıkarıldığını bildiren notu ilân tahtasında görür görmez hemen çekip aldı. Bürosuna doğru yürürken kağıdı küçük parçalara ayırarak çöplerin atılmasına mahsus yarıktan attı. İşten çıkarılmasına gösterdiği tepki çabuk ve kesin olmuştu. Tepkisi, çevresinde bulunan diğer teknisyenlerin tepkisinden çok daha değişikti. Yemininin bozulmasına seviniyordu. On üç yıldan beri, ettiği bağlılık yeminini bozabilmek için kanunî yollardan yürüyor, her çareye baş vuruyordu.</p>
<p>Bürosuna girdikten sonra kapısını kilitledi, bürolar arası izleme televizyonunu kapattı ve düşünmeye bağladı. Hareket planını hazırlaması için bir saat yeterli olmuştu ve planı son derece basitti.</p>
<p>Öğle üzeri, Oiseau-Lyre’in personel şubesi, yeminin zorunlu olarak bozulması halinde verilen yetenek kartını gönderdi. Bunca yıl sonra yetenek kartını tekrar görmesi garipti. Kartı cüzdanına yerleştirmeden önce, bir dakika kadar şaşkınlıkla durdu. Bu kart, büyük tombaladaki altı milyarda bir şansını temsil ediyordu. Büyük Lotarinin dönüşü bir anda kendisini Birinci-Sınıf durumuna getirebilirdi. Siyasal yönden sözü edilecek olursa, otuz üç yıl geri kalmıştı; çünkü y-kartı doğum tarihine göre sınıflandırılmıştı.</p>
<p>Saat 2.30’da, Oiseau-Lyre’deki bağlılık yemininin son kısmını da bozdu: bağıntısı kendisi için koruyucu, başkası için kölelikti. Saat 4.00 sularında parasını aldı, acil durumlarda yapıldığı gibi hemen bozdurdu ve umumî bir nakil aracı için birinci sınıf bir bilet satın aldı. Hava henüz kararmadan Avrupa’dan ayrılmış, Endonezya imparatorluğunun merkez şehrine doğru yola çıkmıştı.</p>
<p>Batavia’da, pansiyonların birinde ucuz bir oda tuttu ve bavulunu açtı. Elbiselerinin çoğu Fransa’da kalmıştı: eğer başarı sağlayabilirse onları daha sonra alabilirdi, ama başarı sağlayamazsa nasıl olsa önemi kalmayacaktı. Gariptir ki odası, Direktörlük Binasına bakıyordu. Binanın birçok kapısından girip çıkan insanlar karınca gibi kaynıyordu. Bütün yollar ve havayolları Batavia'da son bulurdu.</p>
<p>Parası çok kısıtlı olduğu için fazla oyalanmadan harekete geçmesi gerekiyordu. Umumi Kitaplıktan kucak dolusu teyp ve basit bir televizyon aldı. Günler geçtikçe, kendi mesleği olan biokimya üzerindeki bilgisi oldukça kabarıyordu. Aldığı teypleri telezivyonda incelerken kafasında tek ciddî bir düşünce vardı: Quizmaster'da bir pozisyon almak için bir kere bağlılık yemini edebilirdi, kaybettiği takdirde başka şansı olmayacaktı.</p>
<p>İlk müracaatı kendisi için çok değerliydi. Hill Sisteminden kurtulmuştu ve orada bir daha çalışmayacaktı.</p>
<p>Beş gün süresinde sayısız sigara içmiş, odasında dolaşmış ve nihayet geçici kadın temin eden bir acentanın telefon numarasını aramak üzere büyük, sarı rehberi önüne çekmişti. Daima tercih ettiği acentanın, yakında bir şubesi vardı, bir saat sonra bütün psikolojik problemleri son bulmuştu. Acentanın gönderdiği balık etindeki sarışın kadınla, caddenin kargısındaki bar arasında yirmi dört saat daha geçirebildi. Boşa harcayacağı zaman, yirmi dört saatten ileri gidemezdi. Harekete geçmenin vakti gelip çatmıştı, ya hemen harekete geçecek ya da başka fırsat bulamayacaktı.</p>
<p>O sabah yatağından kalktığı zaman bütün vücudu ürperiyordu. Quizmaster Verrick genellikle göçmenleri işe alırdı ve bir iş almak için yapılan yemin değişik alanlarda olurdu. Altı gün içinde Benteley kendisine bir yol çizememişti. Başarılı bir müracaat için hangi faktörü kullanması gerektiğini kesinlikle bilmiyordu. Sırılsıklam terlemişti; acele bir duş aldı, tekrar terlemeye başladı. Altı gün çalışmasına rağmen bir şey öğrenememiş olduğunu düşünüyordu. Körü körüne hareket ettiğini farkındaydı. Tıraş oldu, giyindi, Lori’nin yövmiyesini verdi ve acentasına gönderdi.</p>
<p>Yalnızlık ve korku içini kemiriyordu. Eşyasını topladı, bavulunu depoya verdi ve kendisini biraz daha güvenlikte hissedebilmek için ikinci bir uğur satın aldı. Umumî bir tuvalette! bu uğuru ceketinin astarına iğneledi, sonra «penolbarb» kutusuna bir onluk attı. Sedatif bir parça olsun sakinleşmesine sebep olmuştu. Tuvaletten çıktı ve robot taksilerden birini çevirdi.</p>
<p>Şoföre :</p>
<p>— Direktörlük Ana Binasına, dedi. Acelem yok.</p>
<p>Mac Millan robotu :</p>
<p>— Pekâlâ, Bay veya Bayan, dedi. Nasıl arzu ederseniz.</p>
<p>Ilık bahar rüzgârı arabanın içini dolduruyordu, Benteley bahar havasıyla ilgili değildi; gözlerini ilerdeki binaya dikmişti. Bir gece önce yazılı dilekçesi gönderilmişti. Tam zamanını beklemişti; şu anda kağıtları Direktörlüğün sayısız görevlilerinden birinin önünde olmalıydı.</p>
<p>Robot taksi ağır ağır yere kondu.</p>
<p>— Geldik, Bay veya Bayan.</p>
<p>Benteley taksinin ücretini ödedikten sonra otomatik açılan kapıdan çıktı.</p>
<p>Çevresi karıncalar gibi oraya buraya koşuşan insanlarla doluydu. Çeşitli konuşmalar an vızıltısı gibi etrafı kaplıyordu. Birkaç haftanın gerginliği son haddini bulmuştu. Anaforcular «Metot» diye bazı kağıtlar satmaya çalışıyorlardı. Bu metotların «Minimax» oyunu için çok faydalı olduğunu ileri sürüyorlardı. Salonları dolduran kalabalığın bu anaforculara aldırdığı yoktu. Herkes zekâsına ve bilgisine güveniyordu.</p>
<p>İnsanların kaynaştığı salonun tam ortasında duran Benteley bir sigara yaktı. Ellerinin titremediğini hayretle gördü. Evrak çantasını koltuğunun altına sıkıştırdı, ellerini cebine soktu ve Gelişim Salonu’na doğru yürüdü. İçeri girer girmez üzerinden bir kontrol kemeri geçti ve çevresini sardı. Benteley başını kaldırıp kemere baktı ve ceketinin içindeki nazarlığı okşadı.</p>
<p>Hafif bir ses duyuldu.</p>
<p>— Ted, bir dakika bekle.</p>
<p>Benteley hemen durdu. Lori, kalabalığın arasından zorlukla geçerek yanına geldi.</p>
<p>Soluk soluğa :</p>
<p>— Sana verilecek bir şeyim var, dedi. Seni burada bulacağımı biliyordum.</p>
<p>Benteley gergin bir ifadeyle sordu.</p>
<p>— Neymiş o ?</p>
<p>Benteley bunu sorarken Direktörlük görevlilerinin kendisine çok yakın olduğunu hissediyor ve düşüncelerinin telepatiyle anlaşılmasını istemiyordu.</p>
<p>Lori, Benteley'in yakasına doğru uzandı ve bir şey taktı. Çevreden geçenler kadının bu hareketini görmüşler gülümseyerek bakıyorlardı. Lori’nin taktığı başka bir uğurdu.</p>
<p>Benteley, kendisine şans getirmesi için takılan bu uğura baktı.</p>
<p>— Bana faydası olacak mı, dersin?, dedi.</p>
<p>Lori’yi tekrar görmek planları arasında değildi.</p>
<p>Lori, Benteley’in koluna hafifçe dokundu.</p>
<p>— Umarım. Bana karşı iyi davrandığın için teşekkür ederim. Buraya kabul edilecek olursan Batavia’da kalmana sevineceğim.</p>
<p>Bu sözlerden çok şaşıran Benteley :</p>
<p>— Burada durduğun sürece kontrol ediliyorsun, dedi. Verrick’in görevlileri çevremizde.</p>
<p>Lori, neşeyle :</p>
<p>— Umurumda değil, dedi. Kiralık bir kadının saklayacak bir şeyi olamaz.</p>
<p>Benteley, onun kadar neşeli değildi.</p>
<p>— Benim hoşuma gitmiyor, dedi. Hayatımda kimse düşüncelerimi kontrol etmemişti.</p>
<p>Sonra omuz silkti.</p>
<p>— Fakat öyle sanıyorum ki, buraya bağlanacaksam buna alışmalıyım.</p>
<p>Merkez Masasına yürüdü. Kimlik ve yetenek kartı masanın üstünde duruyordu. Kuyruk süratle hareket halindeydi. Birkaç dakika sonra MacMillan’ın robotları tarafından kabul ediliyordu.</p>
<p>— Pekâlâ, Benteley. Ted Benteley içeri girebilirsin.</p>
<p>Lori solgun yüzle :</p>
<p>— Eh, dedi. Seni tekrar göreceğimi umarım. Eğer buraya bağlanacaksan...</p>
<p>Benteley sigarasını bir tablaya bastırıp söndürerek iç bürolara doğru yürüdü.</p>
<p>— Seni ararım, diye mırıldandı.</p>
<p>Kalabalığın arasından sıyrılırken evrak çantasını sıkı sıkı tutuyordu. Bütün cesaretini toplayarak, kapıdan süzülüp geçti. Kapıdan geçer geçmez, otomatik kapı hemen arkasından kapandı.</p>
<p>İçeri girmişti; imtihan başlamak üzereydi.</p>
<p>Kapının yanında çelik çerçeve gözlük kullanan sivri bıyıklı, ufak tefek, orta yaşlı bir adam vardı ve dikkatle Benteley’i süzüyordu.</p>
<p>— Ted Benteley’sin, değil mi?</p>
<p>— Evet. Burada Quizmaster Verrick'i görmek üzere bulunuyorum.</p>
<p>— Neden ?</p>
<p>— Sekiz-Sekiz sınıfında bir görev almak için.</p>
<p>Büroya bir kız girdi. Benteley’e aldırmadan :</p>
<p>— Eh, bitti, dedi.</p>
<p>Şakağına dokundu.</p>
<p>— Anladın mı? Şimdi memnun musun?</p>
<p>Ufak tefek adam :</p>
<p>— Beni kabahatli bulma, dedi. Kanun böyle.</p>
<p>— Kanun !</p>
<p>Kız masaya doğru yürüdü, kızıl saçlarını arkaya attı, masanın üstünde duran paketten bir sigara alarak titrek ellerle yaktı.</p>
<p>— Hemen buradan gidelim, Peter. Geriye önemli bir şey kalmadı.</p>
<p>Ufak tefek adam :</p>
<p>— Kalacağımı biliyorsun, dedi.</p>
<p>— Aptalsın.</p>
<p>Kız yana dönünce Benteley'i fark etti. Yeşil gözlerini iri iri açarak sordu :</p>
<p>— Kimsiniz ?</p>
<p>Ufak tefek adam Benteley’e :</p>
<p>— Başka bir zaman gelseniz iyi olacak galiba, dedi. Tam zamanı olduğunu san...</p>
<p>Benteley boğuk sesle :</p>
<p>— Buraya geri dönmek için gelmedim, dedi. Verrick nerede?</p>
<p>Kız merakla onu süzdü.</p>
<p>— Reese’i mi görmek istiyorsun? Sattığın nedir?</p>
<p>Benteley kaba bir sesle cevap verdi.</p>
<p>— Biokimyagerim. Sekiz-sekiz sınıfında görev istiyorum.</p>
<p>Kızın kırmızı dudakları hafif bir alayla büzüldü.</p>
<p>— Ya, öyle mi? İlginç...</p>
<p>Çıplak omuzlarını silkti.</p>
<p>— Yemin ettir, Peter.</p>
<p>Ufak tefek adam tereddüt ediyordu, istemeyerek elini uzattı.</p>
<p>— İsmim Peter Wakeman, dedi. Bu kızın ismi de Eleanor Stevens’tir. Verrick’in özel sekreteri.</p>
<p>Durum Benteley'in tahmin ettiği gibi değildi. Üç kişi birbirini incelerken kısa süren bir sessizlik oldu.</p>
<p>Wakeman :</p>
<p>MacMillan, Benteley’i içeri gönderdi, dedi. Sekiz-sekiz için boş kadro var, ama Verrick'in biokimyagere ihtiyacı yok. Elinde zaten yeteri kadar var.</p>
<p>Eleanor Stevens sordu :</p>
<p>— Sen ne biliyorsun ki? Seni ilgilendirmez. Personel şubesini sen idare etmiyorsun.</p>
<p>Wakeman, kızla Benteley’in arasına girdi.</p>
<p>— İçgüdümü kullanıyorum.</p>
<p>Sonra Benteley’e döndü.</p>
<p>— Özür dilerim. Burada vaktini boşuna harcıyorsun. Hill’in personeline müracaat etmelisin... daima biokimyager alırlar ve satarlar.</p>
<p>Benteley :</p>
<p>— Biliyorum, dedi. On altı yaşından beri Hill sistemi hesabına çalışıyordum.</p>
<p>Eleanor sordu :</p>
<p>— Şu halde bizden ne istiyorsun?</p>
<p>— Oiseau-Lyre beni bıraktı.</p>
<p>— Bu takdirde Soong'a git.</p>
<p>Wakeman sordu :</p>
<p>Direktörlüğün daha iyi olduğunu ner'den biliyorsun? Zannediyorum ki bu konu hakkında oldukça aldatıcı hayalin var.</p>
<p>Eleanor umursamaz bir tavırla :</p>
<p>— Bırak yemin etsin, dedi. Eğer istediği bu ise boş ver.</p>
<p>Wakeman başını salladı.</p>
<p>— Ona yemin ettirmeyeceğim.</p>
<p>— Şu halde ben yemin ettiririm.</p>
<p>Wakeman :</p>
<p>— Özür dilerim, dedi.</p>
<p>Masanın gözünden yarım şişeden az viski çıkardı ve kendisine bir kadeh doldurdu.</p>
<p>— İçinizden bana eşlik etmek isteyen var mı ?</p>
<p>Eleanor :</p>
<p>— İstemem, teşekkür ederim, dedi.</p>
<p>Benteley şaşkınlıkla arkasını döndü.</p>
<p>— Bütün bunların manası nedir?, dedi. Direktörlük böyle mi yönetiliyor ?</p>
<p>Wakeman gülümsedi.</p>
<p>— Gördün mü? Hayallerin yıkıldı. Olduğun yerde kal, Benteley.</p>
<p>Eleanor masasından kalktı ve acele adımlarla dışarı çıktı. Bir dakika sonra Quizmaster’in sembolüyle döndü.</p>
<p>— Buraya gel, Benteley. Yeminini ben kabul edeceğim.</p>
<p>Masasının tam ortasına Reese Verrick'İn parlak renkli plastikten büstünü koydu ve canlı bir tavırla Benteley’e döndü.</p>
<p>— Haydi gel.</p>
<p>Benteley ağır adımlarla masaya doğru yaklaşırken, Eleanor parmaklarının ucuyla Benteley'in boynundan sarkan, Lori’nin verdiği bez uğura dokundu.</p>
<p>— Bu ne uğuru ?</p>
<p>Benteley, mıknatıslaştırılmış küçük çelik parçası ile beyaz tozları gösterdi.</p>
<p>Sonra kısaca :</p>
<p>— Bakire sütü, dedi.</p>
<p>— Hepsi bu kadarcık mı ?</p>
<p>Çıplak göğüsleri arasında sallanan uğur demetini gösterdi,</p>
<p>— İnsanların sadece bir uğurla yetinmelerine şaşıyorum, dedi.</p>
<p>Benteley’in sesine öfkeli bir ifade geldi.</p>
<p>— Artık Hill’ler hesabına çalışmıyorum! Onlarla hiç bir ilişkim, kalmadı.</p>
<p>Wakeman sordu :</p>
<p>— Neden ?</p>
<p>Benteley öfkeyle homurdandı.</p>
<p>— Hill artık yıkılmıştır. Bütün sistem yıkılmaya mahkûmdur. En yüksek fiatı verene satacak durumdalar... ve fiat kırılması sürüp gidiyor.</p>
<p>Wakeman düşünceli bir tavırla :</p>
<p>— Bunun seninle nasıl bir ilgisi olduğunu anlamıyorum, dedi. İşin vardı, sadece bunu düşünmen gerekirdi.</p>
<p>— Harcadığım zaman, tecrübem ve bağlılığım için para alırım. Temiz, beyaz bir laboratuarım ve hayatım boyunca çalışsam kazanamayacağım para tutarında malzemem vardı. Statü Sigortasına ve total güvenliğe sahiptim. Ancak, çalışmamın sonucu ne oluyordu merak ediyorum? Çalışmalarımın sonucunun ne yapıldığını, nereye gittiğini bilmiyordum.</p>
<p>Eleanor sordu :</p>
<p>— Nereye gidiyormuş ?</p>
<p>— Pare deliğine! Çöplüğe! Kimseye yararı olmuyor.</p>
<p>— Peki kime yardımcı olmalıdır?</p>
<p>Benteley cevap vermek için çabaladı.</p>
<p>— Bilmiyorum. Birine, bir yere. Çalışmalarınızın yararlı olmasını istemez misiniz? Oiseau-Lyre'in çevresindeki pis kokuya mümkün olduğu kadar dayanmak istedim. Fill’lerin ayrı ve tekil ekonomik üniteler olması gerekir. Gerçekten, sevkiyat ve masraflar var, bunlara tahakkuk ettirilen vergiler var. Hill’in sloganını bilirsiniz. Hizmet iyidir ve iyi hizmet en iyisidir. Komik! Hill’in kimseye hizmet etmeye meraklı olduğunu mu sanıyorsunuz? Topluma yararlı olacaklarına, toplum içinde asalak oluyorlar.</p>
<p>Wakeman kuru sesle :</p>
<p>— Hill’lerin hayırsever örgütler olmadığını zaten biliyordum, dedi.</p>
<p>Benteley huzursuz bir tavırla, kadınla erkeğin yanından uzaklaştı. Onlar Benteley’e sanki bir toplum sözcüsüymüş gibi bakıyorlardı. Neden Hill’e bu kadar kızıyordu? Sınıflandırılmış bir köle olarak Hill'e bağlılığını bu şekilde mi gösteriyordu? Şimdiye kadar kimse şikâyetçi olmamıştı, fakat o şikâyet ediyordu.</p>
<p>Sonra yeşil gözlerine alaycı bir ifade geldi.</p>
<p>— Belki de yetinemiyorsun. Bu sebeple de şansın ters gidiyor.</p>
<p>Benteley kızgınlıkla :</p>
<p>— Herkesin kendisine göre ölçüsü vardır, dedi. İki uğurum daha var. Bunu bana başkası verdi,</p>
<p>— Oh ?</p>
<p>Uzanıp Benteley’in boynundaki uğuru yakından inceledi.</p>
<p>— Bir kadının satın alabileeiği cinsten uğur. Pahalı, fakat biraz fazla gösterişli.</p>
<p>Benteley sordu :</p>
<p>— Verrick’in hiç uğur taşımadığı doğru mu?</p>
<p>Wakeman :</p>
<p>— Doğru, dedi, ihtiyacı yok öyle şeylere. Lotari onu «Bir»e yükselttiği zaman zaten altı-üç sınıfındaydı. Şanstan söz edecek olursak... O adamın, şansı çok. Birinci basamaktan başlayıp son basamağa kadar çıktı. Vücudunun her tarafından şans fışkırıyor.</p>
<p>Eleanor utangaç bir tavırla :</p>
<p>— Şanslarının artması için ona dokunan kimseleri gördüm, dedi. Onları kabahatli bulmam. Birçok defalar ona ben bile dokundum.</p>
<p>Wakeman sakin sesle sordu :</p>
<p>— Sana ne faydası oldu?</p>
<p>Sonra, Eleanor’un rengini değiştirmek üzere olan şakaklarını işaret etti.</p>
<p>Eleanor kısaca cevap verdi.</p>
<p>— Reese'le aynı zamanda ve yerde doğmadık.</p>
<p>Wakeman soğukkanlılıkla :</p>
<p>— Astro-kozmolojiye inanmam, dedi. Şansın kazanılıp kaybedilebileceğine inanıyorum. Şans düzensiz bir şekilde gelir.</p>
<p>Benteley'e hitap ederek konuşmasına ağır ağır devam etti,</p>
<p>— Verrick'in şans şimdilik yaver gidebilir, ama şansının devam edeceği söz konusu olamaz. Onlar...</p>
<p>Üst kata doğru belirsiz bir işaret yaptı.</p>
<p>— ... Onlar bir çeşit denge sağlanmasını istiyorlar.</p>
<p>Sonra aceleyle ekledi.</p>
<p>— Hıristiyan falan değilim, anlıyorsun, ya! Ender şanslılardan olduğunu biliyorum.</p>
<p>Nane ve soğan kokan nefesini Benteley’in yüzüne doğru verdi.</p>
<p>— Fakat, günün birinde herkesin önüne bir fırsat çıkar. Yükseklerde dolaşanlar günün birinde düşmeye mahkûmdurlar.</p>
<p>Eleanor, Vakeman’ı uyarmak istiyormuş gibi baktı.</p>
<p>— Dikkatli ol.</p>
<p>Wakeman, bakışlarını Benteley’den ayırmadan ağır ağır :</p>
<p>— Sana söylediklerimi unutma, dedi. Bağlılıktan kurtulmuşsun, bundan yararlan. Verrick’e bağlanarak yemin etme. Onun devamlı bir kölesi olarak kalır, bir daha da ondan ayrılamazsın. Bundan da hoşlanacağını sanmam.</p>
<p>Benteley buz gibi terlediğini hissetti.</p>
<p>— Yani doğrudan doğruya Verrick’in kendisine mi yemin etmiş olacağım ? Ettiğim yemin Quizmaster’da bir iş almak için olmayacak mı?</p>
<p>Eleanor :</p>
<p>— Evet, dedi.</p>
<p>— Niçin ?</p>
<p>— Şu anda olaylar pek güvenilir gibi değil. Daha fazla bilgi veremem. Daha sonra, sınıf taleplerine uyan koşullarda bir iş verilecek. Bu garanti edilebilir.</p>
<p>Benteley evrak çantasını aldı ve hedefsiz olarak uzaklaştı. Planı tamamen dağılmıştı. Burada geçen konuşmalar tahmin ettiği gibi olmamıştı.</p>
<p>Birden olduğu yerde durup sordu.</p>
<p>— Şu halde ben de buraya girdim, değil mi? Kabul ediliyorum, öyle mi ?</p>
<p>Wakeman omuz silkti.</p>
<p>— Tabiî, Verrick, bütün Sekiz-Sekiz’leri alıyor. Seni de kaçıracağını sanmıyorum.</p>
<p>Benteley tekrar yürüdü. Burada uygunsuz bir şey vardı.</p>
<p>Şaşkınlıkla :</p>
<p>— Durun, dedi. Bunu düşünmem lâzım. Karar vermek için bana zaman tanıyın.</p>
<p>Eleanor umursamaz ifadesiyle :</p>
<p>— Tabiî, dedi. Buyurun,</p>
<p>— Teşekkür ederim.</p>
<p>Benteley bir kenara çekilerek durumu bir kere daha gözden geçirdi.</p>
<p>Eleanor, elleri ceplerinde odada dolaşıyordu.</p>
<p>Wakeman’e sordu.</p>
<p>— Şu adam hakkında başka bilgi var mı ? Bekliyorum.</p>
<p>Wakeman :</p>
<p>— Sadece ilgili devrenin verdiği bilgi, dedi. İsmi Leon Cartwright. Bir çeşit kültür örgütüne üye. Nasıl bir adam olduğunu merak ediyorum.</p>
<p>Eleanor, asık suratla pencerenin önünde durdu ve dışarıya baktı.</p>
<p>— Ben merak etmiyorum, feryatlarını duyarız. Uzun sürmez.</p>
<p>Sarsak hareketlerle elini şakağına götürdü ve ince parmaklarının ucunu şakağındaki saçlarda dolaştırdı,</p>
<p>— Tanrım, belki de hata yaptım. Fakat artık bitti. Yapabileceğim bir şey yok.</p>
<p>Wakeman :</p>
<p>— Hataydı, dedi. Biraz daha yağlanınca ne kadar hata ettiğini anlayacaksan.</p>
<p>Kızın yüzüne korkulu bir ifade geldi.</p>
<p>— Verrick'i hiç terk etmeyeceğim. Onunla kalmak zorundayım!</p>
<p>— Neden ?</p>
<p>— Güvenlik içinde olacağım. Beni koruyacak, her zaman olduğu gibi.</p>
<p>— Birlik seni korur.</p>
<p>— Birlikle işim yok.</p>
<p>Dudaklarını gerdiği zaman muntazam, beyaz dişleri göründü.</p>
<p>— Ailem. Arzulu amcam Peter... O da satılık, Hill’leri gibi,</p>
<p>Benteley’i işaret etti.</p>
<p>— Ve o da onu burada bulamayacağını düşünüyor.</p>
<p>— Esas mesele satılık olmak değil. Prensip meselesi. Birlik kişinin de üstündedir.</p>
<p>Eleanor uzun, kırmızı ojeli tırnaklarını masasının üstüne sürttü.</p>
<p>— Birlik sabit demirbaş gibidir. Bu masa gibi. Her türlü eşya satın alınabilir.</p>
<p>Gözlerinde hoşnutsuzluk ifadesi belirdi.</p>
<p>— Bir Prestonit, öyle değil mi?</p>
<p>— Evet.</p>
<p>— Tevekkeli değil onu görmek için bu kadar sabırsızlanıyorsun. Ben de merak ediyorum. Kendimi koloni gezegenlerinden gelmiş garip bir hayvan gibi hissediyorum.</p>
<p>Benteley kirden oturduğu yerden doğruldu.</p>
<p>Yüksek sesle :</p>
<p>— Tamam, dedi. Hazırım.</p>
<p>Eleanor masasının arkasına kaydı, bir elini kaldırıp diğer elini büstün üstüne koydu.</p>
<p>— Güzel. Yemini biliyor musun? Yardıma ihtiyacın var mı ?</p>
<p>Benteley bağlılık yeminini ezbere biliyordu, fakat tereddütle durdu. Wakeman, ayakta duruyor ve tırnaklarına bakıyordu. Yüzünde Benteley’in kararını onaylamamış bir anlatım vardı. Eleanor Stevens, doymak bilmez bir tavırla, yüzündeki anlam her dakika değişerek bakıyordu. Benteley, dakikalar ilerledikçe durumdaki acaipliği hissederek plastik büstün karşısına geçti ve yemin etmeye başladı.</p>
<p>Yeminin yarısına geldiği zaman büronun kapısı kayarak açıldı ve bir grup adam gürültüyle içeri girdi. İçlerinden biri hepsinin tepesinden bakıyordu. İri yarı, uzun boylu, geniş omuzlu, yüzü güneşten yanmış, saçları kırlaşmış bir adamdı. Reese Verrick, kendisine kişisel olarak yakın olan adamlarının ortasında duruyordu. Masanın önünde geçen sahneyi görünce durakladı.</p>
<p>Wakeman başını kaldmp Verrick’in bakışlarını yakaladı. Hafifçe gülümsemekle beraber sesini çıkarmadı, fakat tutumu yeteri kadar belirliydi. Eleanor Stevens taşlaşmış gibi kalmıştı. Yanakları al al olmuş, sabırsız bir tavırla Benteley’in yeminini bitirmesini bekledi. Benteley konuşmasını bitirir bitirmez, Eleanor büstü kavradı ve acele adımlarla odadan çıktı, biraz sonra geldi, elini uzattı.</p>
<p>— Y-kartınızı istiyorum, Bay Benteley. Onun bizde kalması şart.</p>
<p>Benteley, uyuşuk bir tavırla yetenek kartını Eleanor’a uzattı. Kartım bir kere daha veriyordu.</p>
<p>Verrick, elinin belirsiz bir hareketiyle Benteley’i işaret ederek sordu.</p>
<p>— Kim bu adam ?</p>
<p>Eleanor :</p>
<p>— Şimdi yemin etti, dedi. Sekiz-Sekiz.</p>
<p>Sonra sinirli hareketlerle masasındaki öteberiyi topladı, ceplerine doldurdu. Çıplak göğüslerinin arasındaki uğurlar şiddetle sallanıyordu.</p>
<p>— Paltomu almalıyım.</p>
<p>Verrick, Benteley’i ilgiyle süzdü.</p>
<p>— Sekiz-Sekiz, ha ? Biokimyager mi ? İyi mi?</p>
<p>Wakeman :</p>
<p>— Çok iyi, dedi, incelemem onun son derece iyi olduğunu gösteriyor.</p>
<p>Eleanor, dolabın kapısını aceleyle kapadı ve paltosunu çıplak omuzlarına attı.</p>
<p>— Oiseau-Lyre’den henüz geldi, dedi.</p>
<p>Verrick'in çevresini saran gruba karışmak üzere yürüdü.</p>
<p>— Henüz bilmiyor.</p>
<p>Verrick’in havadan yıpranmış yüzünü, yorgun ve endişeli bir anlatım kapladı. Gri gözleri garip bir pırıltıyla yanıp söndü. Bakışlarında eğlenceli bir ifade vardı.</p>
<p>Benteley'e hitap ederek :</p>
<p>— Adın ne ?</p>
<p>Benteley adını söylerken el sıkıştılar.</p>
<p>Benteley zayıf bir sesle sorarken Verrick'in güçlü parmakları elini kırarcasına sıkıyordu.</p>
<p>— Nereye gidiyorsunuz? Düşündüm ki...</p>
<p>— Farben Hill.</p>
<p>Verrick ve çevresindekiler çıkış rampasına doğru yürüdüler. Geride yeni Quizmaster’ı bekleyen sadece Wakeman kaldı.</p>
<p>Verrick, Eleanor’a kısaca anlattı.</p>
<p>— Oradan idare edeceğiz. Geçen yıl Farben’e koyduğum kilit bana ait. Bütün bunlara rağmen, orada bağlılık bulabilirim.</p>
<p>Benteley birden dehşete kapılarak sordu.</p>
<p>— Nelere rağmen ?</p>
<p>Dış kapılar açılmış, içeriye caddenin gürültüsüyle beraber güneşin kızgın ışıkları süzülmeye başlamıştı. Benteley hayatında ilk defa Haber-makinelerinin feryat ettiğini duyuyordu.</p>
<p>Boğuk sesle yine sordu.</p>
<p>— Ne oldu ?</p>
<p>Verrick ve grubu bekleyen hava araçlarına doğru yürüdü.</p>
<p>Verrick :</p>
<p>— Gel, diye homurdandı. Kısa zamanda neler olduğunu öğreneceksin. Burada durup çene çalamayacak kadar çok yapacak işimiz var.</p>
<p>Benteley, ağır adımlarla grubun arkasından yürüdü. Ağzında garip bir acılık hissediyordu. Artık biliyordu, çünkü çevresindeki haber-makineleri madeni seslerle haykırıyordu.</p>
<p>«Verrick sahtekârdır! Prestonit bir numaraya yükseldi! Batavia saatiyle saat dokuz otuzda Verrick yıkıldı !»</p>
<p>Habercilerin tahmin ettikleri gibi iktidar değişmişti. Verrick, bir numarayı taşımıyordu ve artık Quizmaster değildi. Direktörlükten tamamen atılmış, batmaya başlamıştı.</p>
<p>Ve Benteley bu adama bağlılık yemini etmişti.</p>
<p>Dönüş yapmak için çok geçti. Farben Hill'e gitmek üzere yola çıkıyordu. Bir kış rüzgârı gibi, şiddetle eserek Dokuz-Gezegen sisteminin içindeki olaylara kapılmışlar gidiyorlardı.</p>        
        
        
    </body>
</html>
