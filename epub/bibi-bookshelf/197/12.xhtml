<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Uzayda Suikast - Okat Uzay Serisi-1</title>
  <link href="main.css" rel="stylesheet" type="text/css" />
</head>
<body>
<p class="kisim_adi">12.</p> 

<p>Peter Wakeman bir hata yapmıştı.</p>
<p>Yaptığı hatayı kavraması için bir dakikalık zaman yetmişti. Elleri titreyerek bavulundan yarım şişe viski çıkardı. Şişeyi başına dikerek bir miktar içki, sonra asansöre binerek üst kata çıktı.</p>
<p>Birlik askerleri, yüzme havuzunun çevresine oturmuşlar, kısa tatillerinin tadını çıkartmaya bakıyorlardı. Tepedeki büyük plastik kubbeden taze hava balonun içine pompalanıyordu.</p>
<p>Rita O’Neill, havuzdan çıkmış, kalabalık erkeklerden biraz uzakta güneşleniyordu. Koruyucu balonun kenarlarından süzülen güneş ışığını andıran suni ışıkta çıplak vücudu altın gibi yanıyordu. Wakeman’i görünce hemen yerinden doğruldu. Siyah, uzun saçları bronz renkli omuzlarına döküldü.</p>
<p>— Her şey yolunda mı?, diye sordu.</p>
<p>Wakeman portatif sandalyeye oturdu. Bir MacMillan robotu hemen yanaştı. Wakeman bir kadeh viski aldı.</p>
<p>— Shaeffer’la konuşuyordum.</p>
<p>Rita, saç fırçasını alıp saçlarını fırçalamaya başladı. Saçlarından kopan damlacıklar sıcak taşlara çarpınca hemen kayboluyordu.</p>
<p>— Ne söyledi ?</p>
<p>Rita'nin bakışları ciddiydi.</p>
<p>Wakeman sükûnetle içkisini yudumladı. Parlak ışık karşısında gözlerini kısmıştı.</p>
<p>— Onu durduramadılar, dedi.</p>
<p>Midesine inen viski içini biraz olsun ısıtıyor, sinirlerinin gerginliğini gideriyordu.</p>
<p>— Kısa zaman sonra burada olacaktır. Yanlış hesaplamışım.</p>
<p>Rita’nin siyah gözleri iri iri açıldı. Bir dakika için saçlarını taramaktan vazgeçti, sonra, tekrar başladı. Saçlarını silkeleyerek ayağa kalktı.</p>
<p>— Leon’un burada olduğunu biliyor mu?</p>
<p>— Henüz bilmiyor. Fakat bir an meselesidir.</p>
<p>— Leon’u burada koruyamayız, değil mi?</p>
<p>— Deneyebiliriz. Hatalı hareketimin ne olduğunu tesbit edebilirim. Belki Keith Pellig hakkında daha fazla bilgi edinebilirim.</p>
<p>— Leon’u başka bir yere mi götüreceksin ?</p>
<p>— Değmez. Burası diğer yerlerden çok daha iyi. Hiç değilse süzmek zorunda olduğumuz fazla insan yok.</p>
<p>Wakeman yorgun bir tavırla ayağa kalktı ve yarı bitirilmiş içkisini önünden itti. Bütün kemiklerinin ağrıdığını ve birdenbire yaşlandığını hissediyordu.</p>
<p>— Aşağı gidip teypleri inceleyeceğim, özellikle bizimle konuşan Herb Moore'u tetkik etmek istiyorum. Belki bir şeyler bulabilirim.</p>
<p>Rita, bornozunu giyip kuşağını ince beline bağladı. Ayaklarına, dizlerine kadar uzanan çizmelerini geçirdi, sonra yerden fırçayı, gözlüğünü ve güneş yağını aldı.</p>
<p>— Buraya gelmesinden önce ne kadar vaktimiz var?</p>
<p>— Hazırlanmalıyız. Olaylar süratle gelişiyor. Hem de bizim aleyhimize gelişiyor. Sanki her şey... dağılacakmış gibi görünüyor !</p>
<p>Rita sakin ve hissiz bir sesle :</p>
<p>— Bir şeyler yapabileceğini umuyorum, dedi. Leon dinleniyor. Yatması için ısrar ettim, doktor da uyuması için bir iğne yaptı.</p>
<p>— Doğru olduğuna inandığım şeyi yaptım. Bir hata yapıp bazı şeyleri ihmal etmiş olmalıyım. Tahmin ettiğimden çok daha planlı bir şeyle mücadele edebileceğimizi düşünmemiştim.</p>
<p>— Yönetimi ona bırakmalıydın. İnsiyatifi onun elinden aldın. Sen de Verrick ve diğerleri gibisin. Yenilebileceğini hiç bir zaman düşünmedin. İnandırıncaya kadar da ona bir çocuk muamelesi yaptın.</p>
<p>Wakeman sakin sesle :</p>
<p>— Pellig'i durduracağım, dedi. Hatamı tamir edeceğim. Ne olduğunu öğrenecek ve amcana ulaşmadan evvel onu durduracağım. İdarenin Verrick’in elinde olduğunu sanmıyorum. Böylesine akıllıca davranamayacak karekterde bir adam olduğunu çok iyi biliyorum. Bu işin başında Moore olmalı.</p>
<p>Rita :</p>
<p>— Çok fena, dedi. Ne yazık ki şu Moore denen adam bizim tarafımızdan değil.</p>
<p>Wakeman tekrarladı.</p>
<p>— Onu durduracağım! Şu veya bu şekilde muhakkak ona engel olacağım !</p>
<p>— İçki içtiğin sürece zihnin daha açık olur her halde!</p>
<p>Rita çizmelerinin bağlarını bağlamak için kısa bir süre durdu, sonra Cartwright'ın özel dairesinin kapısında kayboldu. Kapıdan geçerken arkasına bakmamıştı.</p>

<p class="ortali">⁂</p> 

<p>Keith Pellig, büyük bir güvenle Direktörlük binasının geniş, mermer basamaklarını çıkıyordu. Hareketleri çok seriydi, fakat dikkati çekmeye çalışıyordu. Büyük Salona geldiği zaman bir an tereddütle durdu.</p>
<p>Birden bütün alarm zilleri çalmaya başladı.</p>
<p>Hareket halindeki kalabalık insan grupları birden oldukları yerde kaldı. Bütün yüzlerdeki dostça ifade silinmişti; birden herkes birbirinden kuşkulanırcasına çevresine bakmaya başladı. Duvarlardaki gizli mikrofonlar mekanik seslerle harekete geldi.</p>
<p>— Binayı boşaltın! Herkesin binadan çıkması gerekmektedir. Katil binaya girmiş bulunuyor! Herkesin binayı terk etmesi gerekmektedir!</p>
<p>Pellig, kadınlı erkekli kalabalığın arasına karıştı. Kıvrak hareketlerle kendisine yol açarak binanın iç kısmına götüren koridorlara doğru yaklaşmaya çalışıyordu.</p>
<p>Bir çığlık duyuldu. Birisi Pellig’i tanımıştı. Silahlar konuşmaya başladığı zaman yanan vücutlardan yanık et kokusu her tarafa yayıldı. Kimin kime ateş ettiği belli değildi. Pellig, mümkün olduğu kadar süratle hareket ediyordu.</p>
<p>Mikrofonun mekanik sesi tekrar duyuldu.</p>
<p>— Katil Salona girmiştir! Ana salona dikkat !</p>
<p>Adamın biri :</p>
<p>— İşte orada, diye haykırdı.</p>
<p>Diğerleri haykırışa karıştı.</p>
<p>— İşte, orada !</p>
<p>Çatıya ilk askeri araç inmek üzereydi. Yeşil elbiseli askerler araçlardan sel gibi boşalmaya başladı. Ağır silahlar, diğer gerekli araçlar asansörlerle birinci kata indirilmeye başladı.</p>
<p>Verrick, ekranın önünden kısa bir süre için ayrıldı ve Eleanor Stevens’a döndü.</p>
<p>— Telepat olmayanları harekete geçirdiler. Yani bu...</p>
<p>Eleanor :</p>
<p>— Bu demektir ki Birlik bozguna uğradı, dedi. Artık faydalı olamıyorlar, işleri bitti !</p>
<p>— Şu halde Pellig’i televizyonla izleyecekler. Bu takdirde de bizim makinelerimizin değeri düşmüş olacak.</p>
<p>Mikrofonlar tekrar gürledi.</p>
<p>— Katil Salonda !</p>
<p>Koridorlarda ağır MacMillan robot silahların sesleri duyuldu. Askerler plastik kabloları bütün koridorlara birer ağ gibi seriyorlardı. Kaynaşan resmî memurlar binanın çıkış, ana kapısına doğru götürüldüler. Dışardâ askerlerden ve silahlardan kurulu çelik bir ağ meydana getirilmişti. Resmî memurlar binadan çıkarken teker teker incelendiler, sonra bırakıldılar.</p>
<p>Fakat Pellig binadan çıkmıyordu. Bir kere geriye doğru yürüyecek oldu. Tam o sırada kırmızı düğme değişince Pellig'in düşünceleri de değişti.</p>
<p>Pellig’in kimliğine bürünen operatör arzulu ve hazırdı. Sentetik vücuda girmeden önce her şeyi düşünmüş ve ona göre hazırlanmıştı. Yan koridorlardan birine sıçradı ve zorlukla yerleşmeye çalışan MacMillan robot silahına ulaştı. Silahın ayakları koridorun tabanına yerleşirken Pellig kenardan sıyrılarak geçti. Robot silah koridora yerleştiği zaman Pellig’in arkasından kimse geçemezdi, çünkü, geçecek yer kalmamıştı.</p>
<p>Mikrofonların mekanik sesi tekrar duyuldu.</p>
<p>— Katil salondan ayrıldı ! Şu MacMillan silahını kaldırın!</p>
<p>Silah aceleyle yerinden söküldü ve küçük bir odaya sokuldu.</p>
<p>Pellig boş koridorlardan koşarken askerler peşine düştüler.</p>
<p>Pellig’in baş parmak silahı duvarda bir delik açtı ve Pellig ana kabul salonuna girdi. Salon boş ve sessizdi.</p>
<p>Benteley kendi ekranında gördüğü bu salonu hemen tanıdı. Burası Verrick’i beklediği salondu...</p>
<p>Sentetik vücut bürodan büroya geçiyor, kapılara aldırış etmeden yolunu baş parmak silahıyla yakarak açıyordu. Bir keresinde hâlâ görev başında bulunan kimselerin bulunduğu bürodan geçince her ağızdan haykırışlar yükselmeye, kadın çığlıkları duyulmaya başladı. Pellig, onlara aldırmadan yoluna devam etti. Ayaklarının yere dokunduğu bile belli olmuyordu.</p>
<p>Pellig, son büroyu da geçerek Quizmaster’in özel dairesine girdi. Parmağından fışkıran elektrik akımı özel çelik duvarlardan yansıyınca bir an için şaşırdı.</p>
<p>Mikrofonlardan yükselen ses her taraftan duyuluyordu.</p>
<p>— Katil iç bürolarda! Etrafını sarıp yok edin!</p>
<p>Pellig, çaresizlik içinde bir daire çizerek dönerken kırmızı düğme yine değişti.</p>
<p>Yeni operatör sarsılarak bir masaya çarptı, sonra kendisini hemen toparladı ve sistemli bir şekilde reksoroid duvarların kenarlarını yakmaya başladı.</p>
<p>Verrick ellerini oğuşturarak söylendi.</p>
<p>— Fazla kalmadı. Moore mu idare ediyor?</p>
<p>Eleanor, ekranı inceleyerek :</p>
<p>— Hayır, dedi. Adamlarından birisi.</p>
<p>Sentetik vücut son gücünü kullandığı zaman reksoroid duvar gümbürtüyle yıkıldı ve gizli koridor meydana çıktı. Pellig hiç tereddüt etmeden bu koridora daldı.</p>
<p>Ayaklarının altındaki gaz kapsülleri teker teker patlıyordu, ama Pellig’e bir zarar veremezdi, çünkü, Pellig nefes almıyordu.</p>
<p>Verrick heyecanlanmış bir çocuk gibi kahkahayı bastı.</p>
<p>— Gördün mü? Onu durduramıyorlar! İçeri girdi !</p>
<p>Verrick yerinde zıplıyor ve iri yumruklarını dizlerine indiriyordu.</p>
<p>— Şimdi onu öldürecek! Şimdi!</p>
<p>Fakat reksoroid tank, girilmez iç büro tamamen boştu.</p>
<p>Verrick hayretle küfür etti.</p>
<p>— Orada yok! Hergeleyi oradan götürmüşler!.</p>
<p>Moore kendi ekranının önünde, birçok düğmelerle oynuyor, ışıklar devamlı yanıp sönüyordu. Pellig, iç büronun kapısının eğiğinde bir ayağını atmış şaşkınlıkla duruyordu, Cartwright’in oturması gereken büyük masa boştu.</p>
<p>Verrick haykırdı.</p>
<p>— Aramaya devam etsin! Cartwright oralarda bir yerde olmalı!</p>
<p>Verrick’in sesi, Moore’un mikrofonundan yayıldı. Moore’un kafası makine gibi çalışıyordu. Ekranda adamının şaşkınlık içinde bulunduğunu görüyordu. Pellig, verilen rotayı çok güzel izlemiş, hedefine ulaşmış, fakat avını bulamamıştı.</p>
<p>Verrick'in sesi Moore’un kulaklarında çınladı.</p>
<p>— Tuzak kurmuşlar! Büyük bir hata işledik! Şimdi onu yok edecekler!</p>
<p>Küçük odanın her tarafı askerî birliklerle çevrilmişti. Herkes Shaeffer’in talimatı üzerine hareket ediyordu.</p>
<p>Mikrofonun mekanik sesi zaferle haykırdı.</p>
<p>— Katil iç hücreye girdi! Yaklaşın ve öldürün!</p>
<p>— Katili öldürün!</p>
<p>— Gebertin ve ayaklar altında çiğneyin.</p>
<p>Eleanor, Verrick'in geniş omuzlarının üzerine doğru uzandı.</p>
<p>— Pellig'i özellikle içeri bıraktılar, şimdi de öldürmek üzere harekete geçtiler.</p>
<p>Verrick :</p>
<p>— Hareket ettirin!, diye haykırdı. Eğer orada duracak olursa paramparça edecekler, toz haline getirecekler!</p>
<p>Pellig’in geçtiği koridorda robot bir silah ağır ağır yerini alıyordu. Görünüşe göre, hiç aceleleri yok gibiydi.</p>
<p>Pellig şaşkınlık içinde dönenip duruyordu. Tekrar koridora daldı ve çaresizlik içinde kapıdan kapıya koştu. Bir keresinde durarak, yavaş yavaş nişan almakta olan bir MacMillan robot silahını yakıp kül etti. Silah yoldan çekilince Pellig üzerinden sıçrayıp geçti. Fakat ilerdeki koridor silah ve asker doluydu, Pellig vazgeçerek tekrar geri döndü.</p>
<p>Herb Moore, sinirli sesle Verrick’e:</p>
<p>— Cartwright’ı Batavia’dan götürmüş olmalılar, dedi.</p>
<p>— Arayıp bulun !</p>
<p>— Batavia’da yok. Zaman kaybediyoruz. Batavia’dan ayrılan gemilerin listesini hemen bana gönderin. Bilhassa son saat içinde ayrılan gemilerin listesini İstiyorum.</p>
<p>— Fakat...</p>
<p>— Bir saat öncesine kadar orada, olduğunu biliyorduk. Çabuk olun!</p>
<p>Bir saniye sonra gerekli bilgiler Moore'un elindeydi. Moore, raporları aceleyle gözden geçirdi.</p>
<p>— Ay’da, dedi. C-Plus feza gemisiyle Cartwright'ı Ay’a götürmüşler!</p>
<p>Verrick öfkeyle karşılık verdi.</p>
<p>— Emin değilsin ki! Belki de yer altı dehlizlerinden birindedir!</p>
<p>Moore ona aldırış etmeden bir şalteri kapadı. Bütün düğmeler arasında ışıklar yanıp sönmeye başladı. Moore’un vücudu koruyucu bantın içinde hareketsiz kaldı.</p>
<p>Benteley, ekranında, Pellig'in vücudunun kasılıp kaldığım gördü. Sentetik vücudun içine yeni bir operatör girmişti. Benteley’in üstünde kırmızı bir ışık devamlı hareket halindeydi.</p>
<p>Yeni operatör hiç vakit kaybetmedi. Bir avuç dolusu askeri yaktıktan sonra duvarda kendisine bir gedik açtı, birden sıçradı ve delikten geçerek yükseklik kazanmaya başladı. Öğle güneşinin altında donuk beyaz renkte görünen Ay’a doğru gittikçe yükseliyordu.</p>
<p>Pellig, kesiksiz olarak yerden yükseliyordu. Bu gidişle uzaya çıkacağı belliydi.</p>
<p>Benteley donmuş gibi ekrana bakıyordu. Birden her şeyi anlar gibi oldu. Sentetik vücudun karanlıklara doğru uzandığını görünce ne olduğunu kesin olarak anladı. Gördüğü rüya değildi. Sentetik vücut, Moore’un laboratuvarında hazırlanmış minyatür bir roketti. Vücudun havaya ihtiyacı olmadığını ancak kavrayabiliyordu. Aynca, ısı değişikliğinden de etkilenemezdi. Vücut, gezegenler arası yolculuk yapabilecek kapasitedeydi.</p>

<p class="ortali">⁂</p> 

<p>Pellig'in yeryüzünden ayrılmağından bir saniye sonra Peter Wakeman, Shaeffer’dan televizyon yayını alıyordu.</p>
<p>— Gitti! Meteor gibi fezaya doğru yükseldi.</p>
<p>— Nereye gidiyor?</p>
<p>Shaeffer umutsuz sesle :</p>
<p>— Ay’a, dedi. Yenildik yine! Ordunun yardımını istedik. Birliğin hiç bir faydası olamadı.</p>
<p>— Şu halde her an bekleyebilirim!</p>
<p>Shaeffer yorgun tavırla :</p>
<p>— Her an bekleyebilirsin, dedi. Yola çıktı bile!</p>
<p>Wakeman bağıntıyı kesti ve raporlarına döndü. Masasının üstü kahve fincanlarıyla doluydu. Sigara tablasında izmaritler kümelenmişti. Artık hiç kuşku yoktu; Keith Pellig, canlı değildi. Yüksek reaktörle donatılmış bir robottu. Moore’un tecrübe laboratuvarında yapılmış olduğu da kuşkusuzdu. Fakat, kişilik değiştirmesini çözümleyemiyordu, ancak...</p>
<p>Pellig’in kimliği sürekli değiştiğine göre, düşüncelerinin de değişik ve anlaşılmaz olacağı muhakkaktı. Shaeffer ordudan yardım istemekte haklıydı.</p>
<p>Wakeman bir sigara yakarak boynundaki uğuru tuttu. Eğer biraz daha vakti olsaydı, durumu tamamen çözümlemiş olacaktı...</p>
<p>Birden yerinden kalktı ve teçhizat odasına doğru yürüdü.</p>
<p>Düşüncelerini yakında bulunan Birlik askerlerinden birine yolladı.</p>
<p>— Katil, Batavia’daki güvenlik hatlarımızı yardı ve Ay’a doğru yola çıktı!</p>
<p>Wakeman’ın verdiği haber Birlik askerleri arasında bir panik yaratmakla beraber her tarafta yoğun bir çalışma başladı.</p>
<p>Wakeman düşünmeye devam etti.</p>
<p>— Bütün Birlik üyelerinin Farley elbisesi giymesini istiyorum. Batavia’da başaramadık, ama katilin balonun dışında karşılanmasını istiyorum.</p>
<p>Pellig hakkında duyduklarını ve kendi inançlarını telepatiyle yayınladı. Cevap düşünceleri hemen gelmeye başladı.</p>
<p>— Bir robot mu ?</p>
<p>— Kişiliği çok sentetik bir robot mu?</p>
<p>— Şu halde zihin izlemesi ile hareket edemeyiz. Fiziksel görünüşe göre davranmalıyız.</p>
<p>Wakeman, Farley elbisesinin kemerini tokalarken :</p>
<p>— Cinayet düşüncelerini yakalayabilirsiniz, diye düşündü. Fakat devamlı olacağını sanmayın. Düşünce zinciri hiç bir uyarma yapılamadan kesilebilir. Etkisine karşı kendinizi hazırlayın, çünkü Birlik üyelerinin Batavia’da başarısızlığa uğramaları bu sebepten.</p>
<p>— Her değişik düşünce yeni bir strateji mi veriyor?</p>
<p>— Görünüşe göre öyle.</p>
<p>Bu düşünce, herkesin kafasında bir hayret düşüncesi uyandırmıştı.</p>
<p>— Çok zekice hazırlanmış bir plan!</p>
<p>Wakeman ciddi bir ifadeyle :</p>
<p>— Onu bulmalısınız, diye düşündü. Gördüğünüz anda da öldürmelisiniz! Cinayet düşüncelerini yakalar yakalamaz derhal yakıp kül edin. Hiç bir emir beklemeyin !</p>
<p>Wakeman, masasının üzerindeki viski şişesini aldı ve kendisine son bir kadeh doldurdu. Farley elbisesinin yuvarlak başlığını kilitledi ve hava tüpünün mandalını çevirdi, sonra balonun çıkış yerine doğru yürüdü.</p>
<p>Balonun dışına çıktığı zaman gravite ve nem kontrolünü ayarladı. Ayın yüzeyi geniş çatlaklarla doluydu. Meteorların çarptığı yerlerde çok derin çukurlar vardı. Hava olmadığı için rüzgâr yoktu. Wakeman’in adımlarım attığı yerden kalkan ince toz tabakası uzun süre boşlukta asılı kalıyordu.</p>
<p>Balon, fosforlu ışıklarla yanıyordu. Wakeman, rahat ve sıcak balonun özlemini duymaya başlamıştı bile.</p>
<p>Wakeman acele adımlarla, düşmemeye gayret ederek yürürken beynine ok gibi bir düşünce saplandı.</p>
<p>— Peter, onu yakaladım? Benden bir çeyrek mil kadar ileriye indi !</p>
<p>Wakeman, küçük alev tabancası elinde, taşlar üzerinde seke seke koşmaya başladı.</p>
<p>Hemen düşündü.</p>
<p>— Ona yaklaşın! Balona yaklaştırmamaya dikkat edin !</p>
<p>Birlik askerleri müthiş heyecanlanmışlardı.</p>
<p>— Bir meteor gibi indi. Emirleriniz geldiği zaman halen balondan bir mil uzaklıktaydım. Bir ışık görür gibi olmuş ve incelemek üzere yaklaşmıştım.</p>
<p>— Balondan ne kadar uzaktasın ?</p>
<p>— Üç mil kadar.</p>
<p>Üç mil! Keith Pellig, avına bu kadar çok yaklaşmıştı. Wakeman, gravitesini mümkün olduğu kadar düşürdü ve uzun adımlarla, sıçrarmış gibi koşmaya başladı. Uzun sıçrayışlarla biraz önce konuştuğu adamına doğru yaklaşıyordu. Wakeman, nefes alışları sıklaştığı hâlde büyük bir hızla düşmanına doğru ilerliyordu.</p>
<p>Ayağı takılınca yüzükoyun yere kapaklandı. Kalkmaya çalışırken kulağına kaçan havanın tıslaması geldi. Bir eliyle acil tamir takımını çıkartırken diğer eliyle yere düşen alev tabancasını araştırdı. Çevresindeki toz yığınlarının içinde olmalıydı, fakat bir türlü bulamıyordu.</p>
<p>Hava büyük bir hızla sızıyordu. Tabancasını unutarak, bütün dikkatini elbisenin tamirine verdi. Plastik yapıştırıcı hemen sertleşerek havanın sızmasını önlemişti. Aceleyle alev tabancasını aramaya başladığı zaman yakındaki Birlik askerlerden birinin düşünceleri kendisine kadar ulaştı.</p>
<p>— Harekete geçti ! Balona doğru ilerliyor. Balonun yerini buldu.</p>
<p>Wakeman küfürleri birbirinin peşine sıralayarak tabancayı aramaktan vazgeçti. Düşüncelerini yakaladığı askere doğru koşmaya başladı. Tam karşısında küçük bir tepe vardı. Wakeman uzun bir sıçrayışla tepeyi aştı ve yarı yuvarlanıp, yarı kayarak tepenin eteğine kadar indi. Birlik askerine yaklaşmış olmalıydı ki düşünce zihnine daha kuvvetle geldi.</p>
<p>Ve ilk defa olarak katilin düşüncelerini yakaladı.</p>
<p>Wakeman, taşlaşmış gibi yerinde kaldı.</p>
<p>Birden aceleyle düşündü.</p>
<p>— Bu pellig değil, Herb Moore !</p>
<p>Moore’un düşünceleri karmakarışıktı. Zihninden geçenlerin izlenebileceğini tahmin etmediği için zihin perdeleri tamamen açıktı.</p>
<p>Wekeman’in taşlaşmış gibi kalmasına sebep Moore’un delice düşünceleri sebep olmuştu. Wakeman, daha önce çözümleyemediği bütün güçlüklerin anahtarını Moore’un düşüncelerinde bulmuştu.</p>
<p>Pellig, sık sık kimlik değiştirebiliyordu. Bu bakımdan düşünceler de değişik oluyordu.</p>
<p>Teknik düşüncelerin altında başka düşünceler de vardı. Benteley’i son derece kıskanması ve ondan nefret etmesi. Moore, hiç bir zaman tatmin olmayan bir insandı ve bu tatminsizliği, şeytanî zekâsını kötü şeyler üzerine çalıştırmasına sebep oluyordu.</p>
<p>Pellig’in kimliğini değiştiren makine gelişigüzel değildi. Tamamen Moore’un kontrolü altındaydı. Ne zaman olursa olsun Pellig’in sentetik vücudundaki kişiliği değişebilirdi. İstediği her birleşmeyi yapabilirdi. Arzu ettiği takdirde kendisini sentetik vücuttan ayırabilirdi. Ve...</p>
<p>Moore’un düşünceleri birden tek tarafa yöneldi. Kendisini izleyen Birlik askerini fark etmişti. Pellig’in sentetik vücudu birden havaya doğru fırladı ve peşindeki askerin üzerine yıldırım yağdırdı.</p>
<p>Telepatın düşüncelerinde keskin bir çığlık oldu, sonra vücudu bir kül halinde yığılıp kaldı.</p>
<p>Wakeman, ölen adamın halen canlı olan beyin hücrelerindeki düşünce kırıntılarını yakalamaya çalıştı.</p>
<p>— Peter... Oh, Tanrım...</p>
<p>Beyin yavaş yavaş fonksiyonunu kaybediyordu.</p>
<p>Wakeman kayıp alev tabancasına küfürler yağdırdı. Kendisine, Cartwright’a ve sistemdeki herkese küfür etti. Pellig, yavaşça ölü yüzeye inerken Wakeman, kendisini küçük bir taş yığınının arkasına attı ve sindî. Pellig, çevresine bakındı, tatmin olmuş göründü, sonra fosforlu ışıkla yanıp sönen balona doğru dikkatle ilerlemeye başladı. Bulunduğu yerden balon, takriben üç mil uzaklıktaydı.</p>
<p>Wakeman, düşüncelerini aceleyle yansıttı.</p>
<p>— Yakalayın onu! Neredeyse balona erişmek üzere!</p>
<p>Hiç bir cevap yoktu. Wakeman’in düşüncelerini alacak kadar yakında olan hiç bir asker yoktu, ölen telepatla beraber, kurulmuş olan güvenlik ağı ilk gediği vermiş oluyordu. Pellig, kendinden emin adımlarla ilerliyor, balona gittikçe yaklaşıyordu.</p>
<p>Wakeman ayağa sıçradı. Sıçraması tepenin üstüne çıkmasını sağlamıştı. Hemen altında Pellig, gülümseyerek yürüyordu. Wakeman, iri bir kayayı yakalayarak kaldırdı, Gravitenin olmaması işine yaramıştı. Wakeman, kayanın ağırlığı altında sarsıldı, kayayı biraz daha yukarı kaldırdı ve hemen altından geçmekte olan sentetik Pellig’e doğru savurdu.</p>
<p>Pellig, kayanın üzerine doğru düştüğünü görünce bir an şaşaladı, sonra hafif bir sıçrayışla kayanın yolu üzerinden en aşağı on adım ileriye fırladı. Tökezlenir gibi oldu, baş parmak silahını Wakeman’e doğru kaldırdı...</p>
<p>O sırada Herb Moore, Pellig'in sentetik vücudundan ayrıldı.</p>
<p>Pellig’in vücudu incelir gibi oldu. Wakeman, şaşkınlığından ne yapacağını bilemeden donmuş gibi duruyordu. Gözlerinin önünde yapılan bu değişiklik onu şaşkına çevirmişti. Pellig’in kişiliği değişmişti. Şimdi yüzü daha muntazam hatlıydı, çünkü sentetik vücudun içindeki kişi aynı değildi. Moore, gitmiş yerini yeni bir operatör almıştı. Soluk mavi gözlerin arkasında değişik bir kişilik vardı.</p>
<p>Yeni operatör bir an sarsıldı, sonra kendisini toparladı. Büyük kaya parçası zararsız bir şekilde yuvarlanıp gitti. Wakeman, başka bir kaya parçasına sarılırken Pellig’in düşüncelerini yakaladı.</p>
<p>— Wakeman! Peter Wakeman!</p>
<p>Wakeman elindeki kayayı bırakıp doğruldu. Yeni operatör onu tanımıştı. Düşünceler kendisine yabancı gelmiyordu. Wakeman, aceleyle araştırdı. Bir saniye kadar kişiliği yerine oturtamadı; kendisine yabancı değildi, ama içinde bulunduğu durum zihnini karıştırıyordu. Fakat birden kavradı. Hiç kuşkusu olamazdı, yanılamazdı.</p>
<p>Pellig’in vücudunda Ted Benteley vardı.</p>

</body>
</html>
