<?xml version="1.0" encoding="utf-8" standalone="no"?><html xmlns="http://www.w3.org/1999/xhtml">
<head>
		<meta content="text/html;charset=utf-8" http-equiv="content-type"/>
		<title>modernizim</title>
		<meta content="http://www.w3.org/1999/xhtml; charset=utf-8" http-equiv="Content-Type"/><link href="stylesheet.css" rel="stylesheet" type="text/css"/><style type="text/css">
		@page { margin-bottom: 10.000000pt; margin-top: 10.000000pt; }</style>
<meta name="Adept.resource" value="urn:uuid:296ed900-cc02-4965-b79b-2401e933221d"/></head>
	<body class="calibre">
<h2 class="h2baslik1" id="calibre_toc_18">Oğuz Atay’ın Çıkışını<br class="chapter"/>Anlama Süreci</h2>
		  <p class="normal">Oğuz Atay edebiyatımızın geleneksel ağırlığının dışına çıkmayı elbette tasarlamıştı, ama çevresini kuşatan bu ağırlığın altından kalkacak gücü kendinde nasıl bulduğunu bilmek kolay değil. İlk akla gelen sıradan nedenler değil aradığım, ama şu anlaşılıyor ki, 1960’lardan sonraki on yıl içinde oluşmuş toplumcu edebiyat kültürünün gölgesi, tam o anda içinde bulunulan askeri darbe rejiminin baskısı, edebiyatımızın son yarım yüzyıl boyunca dokuduğu kumaştan dikilmiş tek tip elbise dayatması sanki bütün kapıları pencereleri sımsıkı kapatmıştır ve <span class="ideitalik">Tutunamayanlar</span>’ın yılı 1971’de, Oğuz Atay’a bacadan çıkmak düşmüştür.</p>
		  <p class="normal"><span class="ideitalik">Tutunamayanlar</span> bir gizli teşebbüs gibi edebiyatımızın orta yerine düşmüştü, ama onu anlayacak duyarlığa, sezgiye, anlağa tam olarak sahip olmadığımızı biliyorduk. Biz, elbette her şeyimizle biz değildik; o günlerin yeniyetmeleri olarak yazmaya başlamamıştık; Oğuz Atay’ı anlayacak olan da okuyup dünyayı içine çektikçe kişiliğini oluşturan da biz değildik ve kendimizi edebiyatımızın eski, ağır ve yaşlı kuşaklarının parçası sayarken bizden öncekilerin sorumluluğunu taşıma yüküyle yoğrulmamıştık.</p>
		  <p class="normal">Gününde anlaşılmasını beklemediğimiz Oğuz Atay’ı anlayacaktık bir gün, o gün bunun tam ayırdında olmasak da. Bazı romanlar bazı zamanları bekler ve edebiyat bazen içine doğduğu zamanla arasında ancak köktenci bir dönüşümle çözülecek bir çelişki taşır ki, bu çelişkiyi çözmeden yaşamak bile onun sürüden koptuğunu gösterir.</p>
		  <p class="normal">Hiç kuşku yok ki, hangi yazar yapıtlarıyla geç anlaşılmış ve ortaya çıktığı zaman tuhaf karşılanmıştır, o, edebiyatın egemen eğilim ve akımından daha baştan ayrı düşmüştür. Bunu, ölçütlerden biri olarak alıp edebiyatımızın tarihine tuttuğumuz zaman, Ahmet Hamdi Tanpınar’ı görürüz sözgelimi, edebiyatımızın ana akımından ayrılmıştı o; Vüs’at O. Bener de, Oğuz Atay da ortaya çıktıkları günlerin kelaynakları gibiydi, ama bugün edebiyatımızın onlar olmadan taşıyacağı değerin kaç kırat düşeceğini hesaplamaya kalkışmayalım. Bir gün sanırım Oktay Rifat da çağdaş Türk şiirinin doruk noktası olarak yeniden değerlendirilecektir.</p>
		  <p class="normal">Cevat Çapan yazmıştı: Oğuz Atay, Tanpınar’ı çok seviyormuş, şiirde de Oktay Rifat’ı keşfetmiş; Vüs’at O. Bener de birlikte bulunduğumuz her yerde Oğuz Atay’a sevgisini incelikle belli etmiştir. <span class="ideitalik">Oğuz Atay’a Armağan</span> kitabında, “‘<span class="ideitalik">Tutunamayanlar...</span> Çok büyük yazar...’ filan falan, tamam bunların hepsi güzel de, bir de insan adam... Onun üzerinde çok duralım,” diye anlattı Vüs’at O. Bener. Değil mi ki insan insanı önünde sonunda bulur.</p>
    <p class="normal">Kemal Tahir’e gelince, Oğuz Atay ile arasında bulunan benzerlikleri o dönemin etkilerinden kurtulamamaya bağlıyorum. Yerleşik inanışlara bağlanmaya karşı çıkmak buluşturmamıştır ikisini. Dönemin yokluk yıllarında böyle düşünmüş olsalar bile. Doğu-Batı sorunsalı, roman anlayışı, tarih kavrayışı, gelecek tasarımı, yararlandıkları kaynaklar bakımından birbirine zıt iki romancı kimliğinden söz etmemiz gerekirken, bana kalırsa düpedüz bir anakronizma yüzünden yan yana düşmüş Kemal Tahir ile Oğuz Atay arasında yakınlıklar aramak, somut bir âna saplanıp soyutlamaya yanaşmamak yüzünden zaman dışına çıkmaktır.</p>
		  <p class="normal">Sonunda, <span class="ideitalik">Tutunamayanlar</span>’ın nereden çıktığına bakmayalım, bulamayız. Etkilendiği alanlardan biri 1950 Kuşağı’nın Batı’dan aldıklarıyla tam da <span class="ideitalik">Tutunamayanlar</span>’ın yazıldığı yıllara kadar oluşturduğu edebiyat anlayışıydı. Kemal Tahir’in apayrı bir mecraya atılan özgür düşünme biçimiydi Oğuz Atay’ı yanına çeken, ama romanları değildi. 1950 Kuşağı’nın modernist atılımının verdiği ipuçları, hangi kapıları açıp nereden çıkmak gerektiğini göstermişti. <span class="ideitalik">Tutunamayanlar</span> bir geleneğin sonucu olmadığı gibi, bir geleneğin tetikleyicileri arasında da ilk değildi. Sözgelimi Vüs’at O. Bener ve Bilge Karasu ile yakınlığının ve yanı başındaki Tanpınar ile Yusuf Atılgan’ın varlığının onun üstündeki etkisi değerlendirilmedi, ama bu yakınlığın başlangıçtaki payını düşünmek <span class="ideitalik">Tutunamayanlar</span>’a yeni bir pencere açabilir.</p>
		  <p class="normal">Oğuz Atay’ın düşündüklerini romana boca ettiği de söylenir ya, bilinçli yapılmış bir yaratma biçimidir bu; böylece romanın bir düşünce yığını altında nasıl bir biçim alacağını araştırırken <span class="ideitalik">Tutunamayanlar</span> (bu nedenle deneysel bir romandır), modernizmin geç dönem örnekleri arasında Batı edebiyatlarında da pek görmediğimiz bir biçim kazanıyordu. Bu ilişki düşünceden, düşüncenin roman içinde hızla ve bir sarmal biçimde soyutlanmasından başka bir yol seçemezdi.</p>
		  <p class="normal"><span class="ideitalik">Tutunamayanlar</span> bir eleştiridir: dönemin kültürüne, okurla yazar arasındaki ilişkinin yerleşik biçimlerine, geçmiş roman anlayışına tutulmuş deneysel bir tez. Ne ki, bu eleştirel tutumun anlaşılıp ondan daha ileri bir aşama için sonuçlar çıkaracak koşullar içinde değildi Oğuz Atay.</p>
		  <p class="normal">William R. Everdell, <span class="ideitalik">İlk Modernler</span>’de, “Yazarları yazar yapan okurlardır ve yazarlar, okurların bu iyiliğinin karşılığını, hepsinden daha obur okurlar olmakla öderler,” diyor. Oğuz Atay’ı anlatır bu söz, olumlu ve olumsuz sonuçlarıyla. O, kendi okurlarını ancak ölümünden sonra görmesine karşın, borcunu çok okuyarak yaşadığı yıllar içinde fazlasıyla ödedi. Gene de en yetişkin okurları, dönemin yazarları ve eleştirmenleri de <span class="ideitalik">Tutunamayanlar</span>’ı hemen anlamadı. Bu durumlarda, <span class="ideitalik">yadırgatıcı</span> olduğu söylenir.</p>
		  <p class="normal">Kimler ki yazdıkları yıllarda yadırgatıcı bulunmuştur, onlar aslında edebiyatımızın her döneminde beklediği, ama hemen anlamakta hep güçlük çektiği yazarlar olmuştur. Bir tek ayrıksı örneği olmaksızın... Belki bugüne dek tanığı olduğumuz örnekler, beklediğimiz yazarları bundan sonra çabuk anlama reflekslerimizi ânında göstermemiz için eğitmiştir bizi. İhsan Oktay Anar’da bu refleksi gösteremedik, Orhan Pamuk’ta iyi bir sınav vermedik, ama sanırım onları da son iki tanıklık olarak yanımıza alacağız.</p>
		  <p class="normal"><span class="ideitalik">Tutunamayanlar</span> Cumhuriyet aydınının eleştirisi ve burjuva değerlerle uzlaşmak istemeyen yalnız aydının çaresizliği, dramı, çıkışsızlığıdır saptaması çok yapıldı. Aslında bundan önce, bireyin aydın olarak yalnızlığıdır <span class="ideitalik">Tutunamayanlar</span>’ın sorunu. Selim Işık, intihar ve aydın çaresizliğini anlatırken Turgut Özben buna edilgin bir tanıklık eder. Adalet Ağaoğlu’nun <span class="ideitalik">Hayır...</span>’da anlattığı başkaldırı olarak intihar sorunsalı Oğuz Atay’ınkinden farklıdır. Adalet Ağaoğlu intiharı roman boyunca çağımızın bir başkaldırı sorunsalı düzeyinde çözümlerken sanki romanın yazarı olarak da geride hiçbir eksik bırakmama kaygısı içindedir.</p>
		  <p class="normal"><span class="ideitalik">Tutunamayanlar </span>aydın ve intihar sorununu bireyin daramatiğine yüklü bir sorun olarak alır; üstelik Cumhuriyet aydınının sorununu, çağımızın ve günümüzün bir sorunu olarak almak yerine, yerellikten çıkarmakla yetindiği, Batılılaşma serüveninin henüz tam anlamıyla çözemediğimiz bir dönemine karşılık gelen bir sorun olarak irdelemekle yetinir.</p>
		  <p class="normal"><span class="ideitalik">Tutunamayanlar</span>’ın yazıldığı yılların ertesinde modernizmi de tartışmadığımız için, aydın sorunsalı ve bireylik çevresinde yapılmış tartışmalarla yetindik, ama bunun modernizmle ilişkisi üstünde durulmadığı gibi, Oğuz Atay’ın aklına geleni yazdığı bir roman olarak anlamı üstünde de durulmadı. Değil mi ki <span class="ideitalik">Tutunamayanlar</span>, yazarının düşündüklerinin ve bütün roman tasarımının boca edildiği bir romandır, kurgusunu, yapısını, yaratılma biçimlerini de burada aramak gerekir. Öyle olmasaydı, bugün hâlâ <span class="ideitalik">Tutunamayanlar</span>’ı tartışır, Oğuz Atay’ı da bütün edebiyat kamuoyunun seçtiği en önemli birkaç romancımızdan biri olarak görebilir miydik?</p>
		  <p class="normal">Bir sırrı var <span class="ideitalik">Tutunamayanlar</span>’ın. Anlaşılması gecikmiş, demek ki egemen anlayışın dışına büsbütün çıkmayı başarmış, orada geri dönüşlü biçimde edebiyatımızı adamakıllı etkilemesi için beklenmiş bir roman. Fatih Özgüven güzel bir saptama yapıyor ve <span class="ideitalik">Tutunamayanlar</span>’ın da, birçok büyük yazarınki gibi, “uzamda, bilinçte ve bellekte çıkılmış olağanüstü bir yolculuk” olduğunu belirtiyor. Böyle bir yolculuğu yalınayak başı çıplak yapamazsınız. <span class="ideitalik">Tutunamayanlar</span>’ın bavulu yolculuğun devamını sağlama alabilmek için tıka basa doludur.</p>
		  <p class="normal">Vüs’at O. Bener, Bilge Karasu, <span class="ideitalik">Saatleri Ayarlama Enstitüsü</span>, <span class="ideitalik">Tuhaf Bir Kadın</span>, belki en başta <span class="ideitalik">Aylak Adam</span> ile <span class="ideitalik">Anayurt Oteli</span> hizayı bozup sıradışına çıktı. Onlara ne çok şey borçlu olduğumuzu yeterince düşünmedik. Oğuz Atay onlardan bağımsız değildir elbette; onların dışındaki edebiyata bağlanması neredeyse olanaksız olan <span class="ideitalik">Tutunamayanlar</span>, ayrıca Oğuz Atay’ın Anglosakson edebiyatıyla Nabokov’a derin yakınlığı içinde dövülmüş, sonra da edebiyatımızın ana akımı dışındaki yazarlar ve yapıtlarla kan bağlarını dokumuştur. Verilmiş konvansiyonel roman anlayışıyla ilişkisi yoktur. Bu yüzden anlamak isteyenler her düzeyde zorlanmıştır.</p>
		  </body>
</html>