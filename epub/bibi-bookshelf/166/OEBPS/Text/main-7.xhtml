<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1><span style="font-weight:bold;font-style:italic;">18:5<a id="bookmark0"></a>0</span></h1>

  <p>Külkedisi!</p>

  <p>İnsanlar her şeyin olanaksız olduğuna inanan kocalarına ve ana babalarına kulak verecekleri yerde daha çok masallara inansalardı, tam o sırada onun hissettiklerini&nbsp;yaşayabilirlerdi. Yavaş yavaş ama kesin olarak o merdivenlere ve dünyanın en büyük podyumu olan kırmızı halıya doğru ilerleyen sayısız limuzinden birinde olmak!</p>

  <p>Yıldız zorunlu olarak giydiği smokinin içinde gülümseyerek yanında oturuyor. Heyecanlı olup olmadığını soruyor. Elbette değil. Gerilim, asabiyet, endişe ve korku yoktur hayallerde. Her şey mükemmeldir, tıpkı filmlerdeki gibi. Başroldeki kadın acı çeker, mücadele eder ve sonunda istediği her şeye kavuşur.</p>

  <p>“Eğer Hamid Hussein projeyi gerçekleştirmeye karar verir de film istediği başarıyı kazanırsa, bunun gibi anları&nbsp;daha çok yaşayacaksın.”</p>

  <p><span style="font-style:italic;">Eğer</span> Hamid Hussein projeyi gerçekleştirmeye karar verirse mi? Her şey imzalandı, bitmedi mi?</p>

  <p>“Ama Armağan Odası’ndan kıyafetimi almaya gittiğimde bir anlaşma imzaladım ben.”</p>

  <p>“Bak, unut söylediklerimi. Şu özel anlarını berbat etmek istemiyorum.”</p>

  <p>“Yoo, lütfen, devam et.”</p>

  <p>Bu aptal kızın aynen bunu söyleyeceğini tahmin eden Yıldız, karşısındakinin istediğini yaparken çok büyük zevk alıyor.</p>

  <p>“Şimdiye kadar, başlayıp ortalıkta kalan bir sürü proje gördüm. Oyunun kuralı böyle, ama, dedim ya, sen takma kafanı artık.”</p>

  <p>“Ama sözleşme...”</p>

  <p>“Sözleşmeler avukatların para kazanırken tartışacakları bir şeyler olsun diye yapılır. Lütfen, unut dediklerimi, bu anın tadını çıkar.”</p>

  <p>“Bu an” yaklaşıyor. Her ne kadar füme camlar sıradan ölümlüler ile seçkinleri birbirinden ayırıyor olsa da, trafiğin yavaş akması sayesinde insanlar arabaların içinde&nbsp;kim olduğunu görebiliyorlar. Yıldız el sallıyor, cama vuran eller imza alabilmek ya da fotoğrafını çekebilmek için&nbsp;azıcık açmasını istiyorlar.</p>

  <p>Yıldız sanki ne istediklerini anlamamış ve onların dünyasını ışıklandırmak için bir gülücüğün yeteceği kanısındaymış gibi el sallamayı sürdürüyor.</p>

  <p>Gerçek bir curcuna yaşanıyor dışarıda. Küçücük, katlanır sandalyelerinin üstüne oturmuş, sabahtan beri örgü ören kadınlar; sıkıntıdan patlıyor olsalar da, sanki kırmızı halıya kendileri çıkacakmış gibi giyinip süslenmiş orta&nbsp;yaşlı karılarına eşlik etmek zorunda kalan bira göbekli adamlar; ne olup bittiğini anlamasalar da ortada önemli bir şeyler döndüğünü sezebilen çocuklar. Limuzin kafilesiyle aralarındaki çelik bariyerlerin arkasına istiflenmiş&nbsp;her yaştan, her renkten insanın her biri büyük efsanelerden yalnızca birkaç metre uzakta olduğuna inanmak istiyor; oysa aslında aralarında kilometrelerce uzaklık var;&nbsp;çünkü yalnızca çelik bariyer ve araba camı değil, şans, fırsat ve yetenek de onları birbirlerinden uzaklaştırıyor.</p>

  <p>Yetenek mi? Evet, genç kadın yeteneğin de önemli olduğuna inanmak istiyor, ama her şeyin, kimilerini seçip alan, ötekileri ise yalnızca tapınacakları, alkışlayacakları, kahramanlarının şansı döndüğünde ise lanetler savuracakları geçit vermeyen bir dipsiz kuyuya atan tanrıların&nbsp;bu oyunda zarı nasıl attıklarına bağlı olduğunu biliyor.</p>

  <p>Yıldız onunla konuşuyormuş gibi yapıyor, ama aslında hiçbir şey söylemiyor, ne büyük bir aktör olduğunu kanıtlamasına ona bakarak dudaklarını oynatıyor. İstediği için ya da keyif aldığından yapmıyor bunu. Sadece, dışarıdaki hayranlarına hoş görünmek isterken durmadan gülümseme ya da öpücükler yollama zahmetine katlanamadığını fark ediyor Gabriela.</p>

  <p>Sonunda, “Benim kibirli, alaycı, taş kalpli biri olduğumu sanıyorsun herhalde,” diyor. “Bir gün gelir de elde etmek istediğin her şeyi almış olursan, o zaman ne hissettiğimi anlarsın: Buradan çıkış yoktur. Başarı hem bir bağımlılık hem de tutsaklıktır ve günün sonunda, yeni bir&nbsp;adam ya da kadınla yatağa girdiğinde, kendi kendine sorarsın: Değer miydi? Neden istedim ben bütün bunları?”</p>

  <p>Duraklıyor.</p>

  <p>“Devam et.”</p>

  <p>“Neden anlatıyorum bunları sana, bilmem.”</p>

  <p>“Çünkü beni korumak istiyorsun. Çünkü iyi bir adamsın. Lütfen devam et.”</p>

  <p>Gabriela birçok konuda toy ve saf olabilir, ama yine de bir erkekten istediği hemen her şeyi nasıl alacağını bilen bir kadın o. Bu vakada ise gurur düğmesine basması gerekiyor.</p>

  <p>“Neden hep bunu istedim, bilmiyorum.” Yıldız tuzağa düştü ve dışarıdaki hayranları el sallamayı sürdürürken, o daha kırılgan yanını açığa vuruyor. “Yorucu bir iş gününden sonra otele döndüğümde, genellikle duşun altında saatlerce kalır, vücuduma dökülen suyun sesini dinlerim. İçimde çarpışan birbirine zıt iki dürtü vardır. Biri Tanrı’ya şükretmemi söyler, öteki ise hâlâ vakit varken&nbsp;bırakıp gitmemi.</p>

  <p>“O anda kendimi dünyanın en nankör insanı gibi hissederim. Hayranlarım var, ama onlara katlanamam. Dünyada herkesin gitmek istediği partilere çağrılırım, ama oradayken tek istediğim şey bir an önce çıkıp gitmek, odama dönüp sessizce güzel bir kitap okuyabilmektir. İyi niyetli erkekler ve kadınlar bana ödüller verir, davetler düzenler ve beni mutlu etmek için her şeyi yaparlar, oysa&nbsp;hissettiğim tek şey yorgunluk ve utançtır; çünkü tüm&nbsp;bunları hak ettiğime inanmam, başarıma layık olmadığımı düşünürüm. Anlıyor musun?”</p>

  <p>Gabriela bir an için yanındaki adam adına üzülüyor. Yılda kaç partiye katılmak zorunda olduğunu, oralarda&nbsp;mutlaka birilerinin çıkıp imza ya da fotoğraf istediğini, o&nbsp;dinler gibi görünürken insanların bezdirici hikâyeler anlattıklarını, kimilerinin de yeni bir proje satmaya çalıştıklarını ya da, “Beni hatırladınız mı?” diye utanç verici sorular sorduklarını, birinin cep telefonunu çıkarıp oğluna,&nbsp;karısına ya da kız kardeşine birkaç kelime söylemesini istediğini hayal etmeye çalışıyor. Ve adam her zaman mutlu, neşeli, dikkatli, nazik, dört dörtlük bir profesyonel olmak zorunda.</p>

  <p>“Anlıyor musun?”</p>

  <p>“Evet, anlıyorum, ama bir gün böyle sorunlarım olacağına aldırmıyorum; gerçi daha oraya varmama çok var ama...”</p>

  <p>Dört limuzin daha var; sonra varmış olacaklar. Şoför hazırlanmalarını söylüyor. Yıldız arabanın tavanından küçük bir ayna indirip ona bakarak kravatını düzeltiyor. Gabriela da kendi aynasını indiriyor, saçını düzeltiyor. Henüz merdivenler ortada yok, ama kırmızı halının ucunu görebiliyor. Dışarıdaki curcuna sihirli bir değnek&nbsp;değmiş gibi bitiverdi. Artık, boyunlarına kimlik kartları&nbsp;takmış, birbirleriyle konuşan adamlar dolaşıyor ortalıkta;&nbsp;arabalarda kimlerin olduğu umurlarında bile değil; çünkü&nbsp;hep aynı sahneyi seyretmekten çoktan bıkmışlar.</p>

  <p>İki araba daha. Sol tarafında birkaç basamak beliriyor. Smokinli ve kravatlı adamlar kapıları açıyorlar. Saldırgan görünüşlü metal bariyerler yerlerini bronz ve ahşap ayaklar arasına gerilmiş kadife şeritlere bırakıyor.</p>

  <p>Yıldız, “Lanet olsun!” diye bağırınca, Gabriela yerinden sıçrıyor.</p>

  <p>“Lanet olsun! Şuraya bak, kim var orada, bak, arabasından iniyor!”</p>

  <p>Gabriela, sırtında yine bir Hamid Hussein elbisesiyle bir kadın Süperstar’ın kırmızı halıya ayak basmakta olduğunu görüyor. Süperstar sırtını Kongre Sarayı’na dönüyor&nbsp;ve Gabriela kadının baktığı yöne bakınca, sıradışı bir görüntüyle karşılaşıyor: durmadan çakan flaşlarla dolu, yaklaşık üç metre yüksekliğinde bir insan duvarı.</p>

  <p>Yıldız rahatlamış bir tavırla, “İyi!” diyor. “Bu tarafa bakmıyor.”</p>

  <p>Artık nazik, çekici bir adam değil o, varoluşçu endişelerini tümüyle unutmuş. “Akredite fotoğrafçılar değil bunlar. Önemsiz insanlar.”</p>

  <p>“Neden ‘lanet olsun’ dedin?”</p>

  <p>Yıldız sinirlendiğini saklayamıyor. Önlerinde yalnızca bir araba kalmış.</p>

  <p>“Anlamıyor musun? Hangi gezegenden geldin sen, yavrum? Biz kırmızı halıya ayak bastığımızda, yarı yolda konuşlanmış bütün akredite fotoğrafçıların objektifleri ona çevrilmiş olacak!”</p>

  <p>Şoföre dönüp, “Yavaşla!” diyor.</p>

  <p>Şoför, devam etmeleri ve trafiği tıkamamaları için işaret eden, boynunda kimlik kartı asılı, sivil giyimli bir&nbsp;adamı gösteriyor.</p>

  <p>Yıldız derin bir nefes alıyor, şanslı gününde değil besbelli. Yanındaki tıfıl kıza ne diye anlattı bütün bunları? Sürdürdüğü yaşamın yorgunu olduğu kesin de, başka bir&nbsp;iş yaptığını hayal edemiyor.</p>

  <p>“Acele etme,” diyor. “Elimizden geldiğince oyalanalım da onunla aramıza biraz mesafe girsin.”</p>

  <p>“O” dediği, Süperstar.</p>

  <p>Önlerindeki arabadan çıkan çift fazla ilgi uyandırmıyor; oysa bu basamaklara kadar ulaştıklarına göre hayatta kim bilir hangi dağları, tepeleri aşmış, önemli binleri olmalılar.</p>

  <p>Yanındaki biraz rahatlamış görünüyor; gerginleşme sırası ne yapacağını bilemeyen Gabriela’da şimdi. Elleri&nbsp;terliyor. Kâğıtlarla dolu çantasını kavrıyor, derin bir soluk&nbsp;alıyor ve dua ediyor.</p>

  <p>“Yavaş yürü,” diyor Yıldız, “bana da çok yaklaşma.”</p>

  <p>Limuzin merdivenlerin kıyısına yanaşıyor. İki kapı da dışarıdan açılıyor.</p>

  <p>Ansızın her yönden bağrışlar, çığlıklar geliyor, ortalığı müthiş bir gürültü dolduruyor. Gabriela o ana kadar, ses yalıtımlı bir arabada olduğunun farkında değilmiş.&nbsp;Yıldız, sanki iki dakika önce sinir krizi geçirmemiş ve sanki arabada ona yaptığı itiraflara karşın evrenin merkezi&nbsp;hâlâ oymuş gibi, gülümseyerek çıkıyor arabadan. Kendiyle, dünyasıyla, geçmişiyle çelişen bir adam bu, artık geri&nbsp;dönüşü de yok üstelik.</p>

  <p>“Neler düşünüyorum ben?” diye soruyor Gabriela kendi kendine. “Dikkatimi bu ana, merdivenlerden çıkmaya yoğunlaştırmalıyım şimdi!”</p>

  <p>Her ikisi de “önemsiz” fotoğrafçılara el sallayarak bir süre orada duruyor. İnsanlar Yıldız’a kâğıtlar uzatıyor,&nbsp;o da imzalıyor ve hayranlarına teşekkür ediyor. Gabriela adamın yanında mı dursun, yoksa kırmızı halıya doğru ilerleyip Kongre Sarayı’nın kapısına mı gitsin, bilemiyor. Neyse ki, kâğıt kalem uzatıp imzasını isteyen biri onu&nbsp;kurtarıyor.</p>

  <p>Törenin tüm dünyaya canlı yayınlanmasını nasıl da isterdi. O zaman annesi görkemli bir giysi içindeki kızının, yanında gerçekten de ünlü (hakkında kafasından atmaya çalıştığı kuşkular belirmeye başlasa da) bir aktörle yürüyüşünü, sonra da yirmi beş yıllık yaşamının en&nbsp;önemli imzasını atışını görebilirdi! Kadının adını anlamayınca, gülümseyerek “sevgilerle” gibisinden bir şeyler yazıyor.</p>

  <p>Yıldız ona yaklaşıyor.</p>

  <p>“Gel bakalım. Önümüz açık artık.”</p>

  <p>Az önce sevgi dolu bir mesaj yazdığı kadın yazıyı okuyunca kızıp söyleniyor:</p>

  <p>“Senin imzanı istemiyorum ki! Adını istiyorum, resminden tanımak için.”</p>

  <p>Gabriela duymamış gibi yapıyor; dünyada hiçbir şey şu sihirli anı mahvedemez.</p>

  <p>Polislerin iki yanda güvenlik kordonu oluşturdukları merdivenlerden çıkmaya başlıyorlar; oysa kalabalık epeyce geride kalmış. Her iki tarafta, binanın cephelerindeki&nbsp;dev plazma ekranlarda, dışarıdaki biçare ölümlülere bu&nbsp;açıkhava tapınağında neler olup bittiği gösteriliyor. Histerik bağırışlar, alkışlar ta uzaktan duyuluyor. Binanın ilk&nbsp;katı gibi görünen daha geniş bir basamağa ulaştıklarında, Gabriela başka bir fotoğrafçı ordusu görüyor; ama bu&nbsp;kez giyimleri daha düzgün ve Yıldız’a adıyla sesleniyor,&nbsp;“Şu tarafa, hayır, bu tarafa, bir poz daha lütfen, daha yakından, yukarı bak, aşağı bak!” diye bağırıyorlar. Başka&nbsp;birileri onları geçip merdivenleri çıkıyor, ama fotoğrafçılar onlarla ilgilenmiyor. Yıldız, parlaklığından bir şey kaybetmemiş; hiçbir şeye aldırmıyormuş gibi görünüyor, tüm&nbsp;bunlar karşısında nasıl rahat olduğunu göstermek istermiş gibi espriler patlatıyor.</p>

  <p>Gabriela fotoğrafçıların kendisiyle de ilgilendiklerini fark ediyor. Tabii, kim olduğunu bilmedikleri için, ona adıyla seslenmiyorlar; Yıldız’ın yeni kız arkadaşı sanıyor&nbsp;olmalılar. Birlikte fotoğraflarım çekebilmek için yan yana&nbsp;durmalarını istiyorlar. Yıldız bir an için zorlanıyor, ama&nbsp;aralarında uygun bir mesafe belirliyor ve fiziksel temastan kaçınıyor.</p>

  <p>Evet, Süperstar’dan kurtulmayı gayet iyi başardılar. Kadın şimdi Kongre Sarayı’nın kapısına ulaşmış, Film&nbsp;Festivali başkanı ile Cannes Belediye Başkanı tarafından&nbsp;karşılanıyor olmalı.</p>

  <p>Yıldız merdivenlerden çıkmayı sürdürmesi için işaret ediyor, o da itaat ediyor.</p>

  <p>İleri baktığında, insanların kendilerini seyretmeleri için en uygun yere konmuş dev bir ekran daha görüyor.&nbsp;Bir hoparlörden duyuru yapılıyor:</p>

  <p>“Ve şimdi de aramızda...”</p>

  <p>Duyuruyu yapan ses Yıldız’ın ve en ünlü filminin adını söylüyor. Daha sonra biri Gabriela’ya, dışarıda duran plazma ekrandaki görüntüleri içeridekilerin de izlediğini söylüyor.</p>

  <p>Kalan basamakları da tırmanıp kapıya ulaşıyor, Festival’in başkanı ve belediye başkanını selamlayıp içeri&nbsp;giriyorlar. Bütün bunlar üç dakikadan az sürdü.</p>

  <p>Şimdi Yıldız konuşmak, iltifat etmek, birlikte fotoğraf çektirmek isteyen insanlarla çevrili (evet, seçkinler bile ünlü insanlarla fotoğraf çektirmek istiyorlar). İçerideki sıcak boğucu; Gabriela bu sıcakta makyajının...</p>

  <p>Makyajı!</p>

  <p>Tümüyle unutmuş. Dışında birinin onu bekleyeceği soldaki kapıdan geçmesi gerekiyordu. Hemen basamaklardan inerken, birkaç güvenlik görevlisinin yanından geçiyor. Biri ona sigara içip filme geri mi döneceğini soruyor. “Hayır,” deyip devam ediyor.</p>

  <p>Bir dizi metal bariyer daha geçtiği halde kimse bir şey sormuyor; çünkü oradan ayrılıyor, içeri girmeye çalışmıyor. Merdivenlere yanaşmayı sürdüren limuzinlerden&nbsp;çıkanlara bağırıp çağırmayı, el sallamayı hâlâ sürdüren&nbsp;kalabalığı arkadan görebiliyor. Bir adam yanaşıyor, adını&nbsp;soruyor ve kendisini izlemesini söylüyor.</p>

  <p>“Bir dakika bekleyebilir misiniz?”</p>

  <p>Adam şaşırmış gibi, ama başını sallayarak kabul ediyor. Gabriela’nın bakışları eski bir atlıkarıncaya dikilmiş. Atlıkarınca herhalde geçen yüzyılın başından beri orada&nbsp;ve aşağı-yukarı inip çıkan çocukları eğlendirerek dönmeye devam ediyor.</p>

  <p>Adam nezaketle, “Artık gidelim mi?” diye soruyor.</p>

  <p>“Bir dakika daha.”</p>

  <p>“Geç kalıyoruz.”</p>

  <p>Gabriela geçirdiği o üç dakikanın gerginliği, korkusu ve dehşetinden sonra tutamıyor gözyaşlarını. Nasıl olsa birinin düzelteceği makyajını da düşünmeden katıla katıla ağlıyor. Adam, yüksek topuklarının üstünde sendelemesin diye ona kolunu uzatıyor. Meydanı geçip Croisette Bulvarı’na doğru yürümeye başlıyorlar. Kalabalığın&nbsp;sesi uzaklaştıkça onun hıçkırıkları artıyor. Nasıl geçtiğini bile anlayamadığı o anları hayal ederek harcadığı günler, haftalar, yıllar boyunca biriktirdiği gözyaşları bir anda&nbsp;boşalıyor.</p>

  <p>Yanındaki adama, “Özür dilerim,” diyor.</p>

  <p>Adam saçını okşuyor. Gülümsemesi anlayış, şefkat ve merhamet dolu.</p>
</body>
</html>
