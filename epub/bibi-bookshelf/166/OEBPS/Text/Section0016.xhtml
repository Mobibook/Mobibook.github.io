<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1><i>13:55</i></h1>

  <p>Gabriela, tekneye bineceği yere kadar yavaş yavaş yürümeye karar veriyor. Kafasını toparlamaya, sakinleşmeye ihtiyacı var. Yalnızca en gizli hayallerinin değil, en&nbsp;kötü kâbuslarının da gerçek olabileceği bir noktada.</p>

  <p>Telefonu çalıyor. Menajerinden bir mesaj.</p>

  <p>“Tebrikler. Ne teklif ederlerse kabul et. xxx<sup>b</sup>’</p>

  <p>Bulvarda amaçsızca gidip gelen insanları izliyor. Oysa onun bir amacı var! O, şansını denemek için Cannes’a gelen ve işe nereden başlayacağını bilemeyenlerden biri değil. Sağlam bir CV’si, saygın bir profesyonel geçmişi var,&nbsp;bugüne kadar hayatta ilerlemek için fiziksel özelliklerini&nbsp;kullanmış değil, gerçekten yetenekli! Bu ünlü yönetmenle randevuya o yüzden kendisi seçildi, üstelik kimseden&nbsp;yardım almadan, kışkırtıcı giysiler giymeye gerek görmeden, dahası rolünü prova etmeye bile vakit bulmadan. Yönetmen bütün bunları hiç kuşkusuz göze alacak.</p>

  <p>Bir şeyler atıştırmak için bir yere uğruyor -sabahtan beri hiçbir şey yemedi- ve kahvesinden ilk yudumu alır&nbsp;almaz aklı başına geliyor.</p>

  <p>Neden o seçildi?</p>

  <p>Filmde nasıl bir rol verecekler?</p>

  <p>Ya Gibson, deneme videosunu gördüğünde, aradığı kişinin o olmadığı sonucuna varırsa?</p>

  <p>“Sakin ol.” <a id="footnote1"></a><sup><a href="../Text/Section0017.xhtml#bookmark1">1</a></sup></p>

  <p>Kaybedecek hiçbir şeyi olmadığını geçiriyor içinden, ama başka bir ses diretiyor:</p>

  <p>“Bu senin tek şansın.”</p>

  <p>“Tek şans” diye bir şey yok; hayat insana her zaman ikinci bir şans daha tanır, ama ses diretmeyi sürdürüyor:&nbsp;“Belki, ama ikinci bir şansı bir daha ne zaman yakalarsın ki? Kaç yaşında olduğunu bilmiyor musun?”</p>

  <p>Elbette biliyor. Yirmi beş yaşında. Aktrislerin, en kararlı aktrislerin bile vb., vb.</p>

  <p>Bütün bunları yeniden düşünmesi gereksiz. Sandviçle kahvenin parasını ödeyip rıhtıma doğru yola koyuluyor; bu kez iyimserliğini kontrol etmeye çalışıyor, başkalarını “şansını deneyenler” olarak görmekten uzak durmayı telkin ediyor kendine, az sonra gerçekleşecek buluşmayı kafasından uzak tutmaya çalışarak pozitif düşünmenin kurallarını hatırlayabildiği kadarıyla aklından geçiriyor.</p>

  <p>“Sen zafere inanırsan, zafer de sana inanır.”</p>

  <p>“Şansı yakalamak için her şeyi göze al ve sana rahat bir dünya sunan her şeyden uzak dur.”</p>

  <p>“Yetenek evrensel bir armağandır, ama onu kullanmak epey cesaret ister. En iyi olmaktan korkma.”</p>

  <p>Büyük öğretmenlerin söylemiş olduklarına odaklanmak yeterli değil; Gabriela’nın Tanrı’nın yardımına ihtiyacı var. Ne zaman kaygıya kapılsa hep yaptığı gibi, dua etmeye başlıyor. Bir vaatte bulunma ihtiyacı duyuyor ve&nbsp;rolü kapacak olursa Cannes’dan Vatikan’a kadar yürümeye karar veriyor. Film çekilirse. Dünya çapında başarı kazanırsa.</p>

  <p>Yok, Gibson’ın filminde bir rol kapmak yeterli, o zaman öteki yönetmenler ve yapımcıların da dikkatini çekebilir. İşte o zaman vaadini tutup hac yolculuğuna çıkacak.</p>

  <p>Buluşma yerine vardığında, önce denize bakıyor, sonra menajerinden aldığı mesaja yeniden göz atıyor; menajeri durumu biliyorsa, yönetmen ciddi olmalı. Ama “Ne teklif ederlerse kabul et” de ne demek? Yönetmenle ya da&nbsp;başroldeki aktörle yatmalı mı yani?</p>

  <p>Daha önce hiç böyle bir şey yapmadı, ama şimdi her şeyi yapmaya hazır. Hem, bir film yıldızıyla yatmayı kim&nbsp;hayal etmemiştir ki?</p>

  <p>Yeniden denize bakıyor. Eve dönüp üstünü değiştirebilirdi, ama batıl inançları var. Eğer bir blucin ve beyaz tişört buralara kadar gelmesine yettiyse, üstünü değiştirmek için hiç değilse akşama kadar bekleyebilir. Kemerini gevşetip lotus pozisyonunda oturuyor ve yoga nefes tekniklerini uygulamaya başlıyor. Yavaş yavaş nefes alıp veriyor ve beden, kalp ve düşünceler dinginleşip düzene giriyor.</p>

  <p>Teknenin motorunun yaklaştığını görüyor. Bir adam motordan rıhtıma atlayıp, “Gabriela Sherry mi?” diyor.</p>

  <p>Gabriela başıyla onaylayınca, adam kendisiyle gelmesini rica ediyor. Motora atlayıp her türden ve her boydan yatlarla dolu denizde yola koyuluyorlar. Adam, sanki kafası çok başka yerlerdeymiş gibi, başka tek bir söz etmiyor; belki de o küçük teknelerin kamaralarında neler olup&nbsp;bittiğini düşünüyor ya da o teknelerden birine sahip olmayı hayal ediyor. Gabriela duraksıyor: Kafası bir sürü soru&nbsp;ve kuşkuyla dolu; hoş bir söz, bir yabancıyı, nasıl davranmak gerektiği konusunda değerli ipuçları verebilecek bir&nbsp;dosta dönüştürebilir. Ama Gabriela adamın kim olduğunu&nbsp;bilmiyor. Kim bilir, belki Gibson üzerinde bir etkisi vardır, belki de tanınmamış aktrisleri alıp patronuna götürmek gibi işler verilen önemsiz bir yardımcıdır.</p>

  <p>En iyisi hiçbir şey söylememek.</p>

  <p>Beş dakika sonra kocaman beyaz bir tekneye yanaşıyorlar. Teknenin pruvasında <span style="font-style:italic;">Santiago</span> yazıyor. Tayfalardan biri merdivenden inip Gabriela’nın tekneye çıkmasına yardım ediyor. Gabriela, o gece verilecek büyük bir partinin hazırlıklarının yapıldığı anlaşılan çok büyük bir&nbsp;orta salondan geçip teknenin kıç tarafına yürüyor; burada küçük bir yüzme havuzu, şemsiyeli iki masa ve birkaç&nbsp;şezlong var. Gibson ve filmin yıldızı öğleden sonra güneşinin keyfini çıkarıyorlar!</p>

  <p>Gabriela, kendi kendine gülümseyerek, “İkisinden biriyle yatabilirim, dert değil,” diye geçiriyor aklından.&nbsp;Kalbi her zamankinden daha hızlı atmakla birlikte, kendini daha güvenli hissediyor.</p>

  <p>Yıldız, Gabriela’yı tepeden tırnağa süzdükten sonra dostça, güven verici bir biçimde gülümsüyor. Gibson, Gabriela’nın elini sıktıktan sonra yerinden kalkıyor, en&nbsp;yakın masanın iskemlelerinden birini alıp Gabriela’ya&nbsp;oturmasını söylüyor.</p>

  <p>Sonra birine telefon edip bir otel odasının numarasını soruyor. Gabriela’ya bakarak numarayı yüksek sesle tekrarlıyor.</p>

  <p>Tam Gabriela’nın aklından geçirdiği gibi - bir otel odası.</p>

  <p>Gibson telefonunu kapatıyor.</p>

  <p>“Buradan çıkınca doğru Hilton’daki bu süite git. Hamid Hussein’in giysileri orada sergileniyor. Bu gece Cap d’Antibes’deki<a id="footnote2"></a><sup><a href="../Text/Section0017.xhtml#bookmark2">2</a></sup> partiye davetlisin.”</p>

  <p>Hiç de Gabriela’nın düşündüğü gibi değil. Rol onun. Üstelik Cap d’Antibes’de bir partiye gidecek - <span style="font-style:italic;">Cap&nbsp;d’Antibes’de bir parti!</span></p>

  <p>Gibson, Yıldız’a dönüyor.</p>

  <p>“Sen ne düşünüyorsun?”</p>

  <p>“Bence onu dinlememiz gerekiyor.”</p>

  <p>Gibson başıyla onaylıyor ve eliyle “Bize biraz kendini anlat” dercesine bir hareket yapıyor. Gabriela, aldığı oyunculuk kurslarından, göründüğü reklamlardan başlıyorsa da, iki adamın pek dinlemediklerini fark ediyor. Aynı hikâyeyi binlerce kez dinlemiş olmalılar. Ama yine&nbsp;de Gabriela kendini tutamıyor, söyleyeceği daha fazla bir&nbsp;şey olmadığını ve yakaladığı bu şansın bir türlü bulamadığı doğru sözcüğü bulmaya dayandığını düşünerek gittikçe daha hızlı konuşuyor. Derin bir nefes alıyor ve rahat&nbsp;görünmeye çalışıyor; zeki görünmek istediği için bir espri yapıyor, ama menajerinin bu tür görüşmelerde uymasını öğütlediği senaryodan da uzaklaşamıyor.</p>

  <p>İki dakika sonra Gibson sözünü kesiyor:</p>

  <p>“Harika, ama bütün bunları CV’nden biliyoruz. Sen kendinden söz etsene biraz.”</p>

  <p>Gabriela’nın içindeki bir engel birden yıkılıyor. Paniğe kapılacağı yerde, sesi sakinleşip rahatlıyor.</p>

  <p>“Bu dünyada hayatları boyunca böyle bir yatta olmayı, denize bakarak sizin gibi beylerden biriyle çalışma ihtimalini konuşmayı hayal etmiş milyonlarca insandan biriyim. Bunu ikiniz de biliyorsunuz zaten. Söyleyebileceğim çok daha farklı bir şey olduğunu sanmıyorum. Bekâr mıyım? Evet. Ama bütün bekâr kadınlarda olduğu gibi, evde beni deliler gibi seven bir adam var; şu anda&nbsp;Chicago’da beni bekliyor ve buradaki işlerin çok kötü gitmesini umuyor.”</p>

  <p>İkisi de gülüyor ve Gabriela biraz daha rahatlıyor.</p>

  <p>“Sinema dünyasında yaşımın pek elverişli olmadığı düşünülürse gelebileceğim yere kadar geldiğimin farkındayım, ama yine de sınırları zorlamak istiyorum. Benim&nbsp;kadar ya da benden daha yetenekli pek çok insan olduğunu biliyorum, ama ben seçildim -neden bilmem- ve bunu&nbsp;değerlendirmeye karar verdim. Bu benim son şansım olabilir; şu anda bunları söylüyor olmam belki de değerimi&nbsp;düşürecek, ama benim için başka seçenek yok. Hep bu&nbsp;anı hayal ettim: deneme çekimine katılmayı, seçilmeyi ve&nbsp;gerçek profesyonellerle çalışabilmeyi. Sonunda oldu. Bu&nbsp;görüşmeden öteye gidemesem ve eve ellerim boş dönsem&nbsp;de, en azından biliyorum ki buraya dürüstlük ve kararlılık sayesinde vardım.</p>

  <p>“En iyi dostum da, en kötü düşmanım da benim. Buraya gelmeden, bunu hak etmediğimi, sizin beklentilerinizi karşılayamayacağımı, büyük ihtimalle yanlış bir aday seçtiğinizi düşünüyordum. Ama bir yandan da, içimden&nbsp;bir ses, yılmadan sonuna kadar savaştığım için ödüllendirildiğimi söylüyordu.”</p>

  <p>Gabriela başını çeviriyor ve birden ağlamak için müthiş bir istek duyuyor, ama duygu sömürüsü olarak anlaşılabilir kaygısıyla kendini dizginliyor. Sessizliği Yıldız’ın yumuşak sesi bozuyor:</p>

  <p>“Her işte olduğu gibi sinema dünyasında da profesyonelliğe değer veren, dürüst insanlar vardır. Bugün bulunduğum yere bu sayede geldim, aynı şey buradaki yönetmenimiz için de geçerli. Senin şu anda yaşadıklarını ben de yaşadım. Neler hissettiğini biliyoruz.”</p>

  <p>Tüm yaşamı Gabriela’nın gözünün önünden geçiyor. Aradığını bir türlü bulamadığı, çaldığı kapıların açılmadığı, sorularına hiçbir zaman yanıt alamadığı ve sanki yaşamıyormuş gibi tam bir kayıtsızlıkla karşılandığı bütün o yıllar. Yaşadığını ve en azından bir yanıtı hak ettiğini bile kimsenin fark etmediği o günlerde duyduğu bütün o “Hayır”lar.</p>

  <p>“Ağlamamalıyım.”</p>

  <p>Yıllar boyunca kendisine gerçekleşmesi olanaksız bir hayalin peşinde koştuğunu söyleyen, ama hayali gerçekleşecek olursa da, “Senin ne kadar yetenekli olduğunu biliyordum!” demekten çekinmeyecek olan bütün o insanları düşünüyor. Dudakları titremeye başlıyor. Bütün bu düşünceler birden yüreğinden taşıyor sanki. İnsani zaaflarını ve seçilmiş olmanın ruhunda büyük bir değişim yarattığını gizlememe cesaretini gösterdiği için memnun. Gibson şimdi onunla ilgili fikrini değiştirecek olsa, motora atlayıp en küçük bir üzüntü duymadan kıyıya dönebilir. Savaş patlak verdiği anda gerçek bir cesaret gösterdi.</p>

  <p>Gabriela başkalarına bağımlı. Bunu anlaması uzun zaman aldı, ama en sonunda bunun böyle olduğunu kabul&nbsp;etti. Duygusal açıdan kimseye bağımlı olmamakla övünen, oysa aslında kendisi kadar kırılgan olan, bir köşeye&nbsp;çekilip kendi başına ağlayan ve kimseden yardım istemeye yanaşmayan çok insan tanıyor. Bunlar yazılı olmayan&nbsp;o ünlü kurala inanırlar: “Bu dünya güçlülerin dünyasıdır” ve “yalnızca en güçlü olan hayatta kalır”. Oysa bu kural geçerli olsaydı insanlar asla hayatta kalamazlardı, çünkü insan türü uzun yıllar özen ve korumaya muhtaç olarak yaşar. Bir keresinde babası ona, insanların bir başlarına hayatta kalma yeteneğini ancak dokuz yaşında kazandıklarını, buna karşılık bu yeteneği zürafaların beş saatte elde ettiklerini, arıların ise beş dakikadan kısa bir süre&nbsp;sonra bağımsız bir yaşam sürmeye başladıklarını anlatmıştı.</p>

  <p>“Aklından neler geçiyor?” diye soruyor Yıldız.</p>

  <p>“Güçlüymüşüm gibi yapmaya ihtiyacım olmadığını düşünüyorum, bu da müthiş rahatlatıyor beni. İstediğim&nbsp;yere nasıl ulaşacağımı herkesten daha iyi bildiğimi sandığım için ilişkilerimde birçok sorun yaşadım. Bu yüzden&nbsp;bütün erkek arkadaşlarım benden nefret ederdi ve ben&nbsp;neden nefret ettiklerini bir türlü anlayamazdım. Ama bir&nbsp;seferinde, bir oyunun turnesine çıktığımızda feci bir gribe&nbsp;yakalanmıştım, odamdan çıkamıyordum, bir yandan da&nbsp;rolümü başka birine verecekler diye içim içimi yiyordu.&nbsp;Yemek yiyemez olmuştum, ateşler içinde yanıyordum; sonunda bir doktor çağırdılar ve adam eve dönmem gerektiğini söyledi. Hem işimi hem de meslektaşlarımın saygısını yitirdiğimi sanmıştım. Oysa hiç de öyle olmadı: Beni çiçeklere boğdular, telefonlar susmak bilmedi. Hepsi de nasıl olduğumu öğrenmek istiyordu. Birden, aynı sahnede&nbsp;yarıştığımız, rakiplerim olduklarını sandığım insanların&nbsp;aslında benim için kaygı duyduklarını fark ettim. Öteki&nbsp;aktrislerden biri bana bir kartpostal gönderdi; kartpostala, çalışmak için uzak bir ülkeye gitmiş bir doktorun sözlerini yazmıştı. Doktor şöyle diyordu:</p>

  <p>“‘Orta Afrika’da uyku hastalığı denen bir hastalık vardır, hepimiz duymuşuzdur. Ama bir de ruha saldıran&nbsp;bir hastalık vardır ki, onu pek bilmeyiz. İlk evreleri çoğu&nbsp;zaman hiç fark edilmediği için çok tehlikelidir. İlk kayıtsızlık ya da isteksizlik belirtisini önemsemezlik etmeyin!&nbsp;Bu hastalık ancak, yüzeysel bir biçimde yaşamaya zorladığımız ruhun acı çektiğini, hem de büyük acılar çektiğini fark ederek önlenebilir. Ruh, güzel ve derin olan her&nbsp;şeyi sever. ’”</p>

  <p>Sözcükler. Yıldız’ın aklından, daha okuldayken öğrendiği ve zamanla onu gittikçe daha çok korkutan bir şiirin en sevdiği dizesi geçiyor: “Terk etmen gerekecek başka ne varsa, yalnız ben umacağım senin biricik ölçütün olmayı.” Seçmek, belki de insanoğlunun yapmak zorunda olduğu en zor şey. Aktris hikâyesini anlatırken, Yıldız&nbsp;kendi yaşadıklarının zihninde yeniden canlandığını fark&nbsp;ediyor.</p>

  <p>Tiyatro oyuncusu olarak gösterdiği yetenek sayesinde yakaladığı ilk büyük şansı hatırlıyor. Hayatının bir anda nasıl değiştiğini, şöhrete daha alışmaya fırsat bulamadan ne kadar hızlı kavuştuğunu, sonunda hiç gitmemesi gereken yerlere yapılan davetleri kabul ettiğini,&nbsp;mesleğinde daha da ilerlemesine yardım edebilecek insanlarla görüşmeleri reddettiğini hatırlıyor. Sonra para&nbsp;kazanmıştı, gerçi çok fazla değildi, ama ona her şeyi yapabileceği duygusunu vermişti; pahalı hediyeler, bilinmedik bir dünyayla karşılaşmalar, özel uçaklar, beş yıldızlı restoranlar ve çocukluk düşlerini süsleyen krallarla&nbsp;kraliçelerin saray odalarını andıran otel süitleri. Saygı ve&nbsp;övgü dolu ilk eleştiriler, yüreği ve ruhunu derinden etkileyen sözler; dünyanın dört bir yanından yağan ve her birini şahsen yanıtlamaya özen gösterdiği mektuplar. Hatta&nbsp;kendisine fotoğraflarını gönderen kadınlardan bazılarıyla&nbsp;buluşmaya bile kalkışmış, ama sonunda bu tempoya ayak&nbsp;uyduramayacağını anlamıştı; üstelik menajeri bir tuzakla karşılaşabileceği konusunda uyararak gözünü korkutmuştu. Yine de, şimdi bile, attığı her adımı izlemiş olan,&nbsp;filmlerine ayrılmış web sayfaları açan, hayatında olup biten her şeyi -olumlu şeyleri tabii- anlatan ve bir filmdeki&nbsp;oyunu hak ettiği övgüleri almadığında onu basındaki saldırılara karşı savunan küçük dergiler çıkaran hayranlarıyla buluşmaktan ayrı bir zevk alıyor.</p>

  <p>Evet, bir zamanlar mucize gibi görünen şey gerçek olmuş, Yıldız da bu parlak yaşamın kölesi olmayacağına&nbsp;kendi kendine söz vermişti; ne ki, aradan yıllar geçmiş,&nbsp;bu yaşam giderek onun tek varlık nedeni olup çıkmıştı. Şimdi ileriye baktığında, bütün bunların bir gün sona&nbsp;ereceğinden korkuyor. Sırf kendilerini daha görünür kılmak için daha az paraya daha çok çalışmaya çoktan razı&nbsp;pek çok genç aktör dolaşıyor ortalıkta. Herkesin yalnızca ona ün getiren o büyük filmden söz ettiğinin, sonradan&nbsp;çevirdiği doksan dokuz filmi artık kimsenin hatırlamadığının farkında.</p>

  <p>Artık mali koşullar da aynı değil; çünkü ilk başlarda, her zaman iş bulabileceğini sanarak ve menajerini ücretini çok yüksek tutmaya zorlayarak büyük bir hata yaptı. Sonunda, artık bir filmde oynamak için eski ücretinin&nbsp;yarısını istemesine karşın, gittikçe daha az teklif almaya&nbsp;başladı. Durmadan ilerleyeceği, hem de gittikçe daha hızlı&nbsp;bir biçimde yükseleceği umudu üstüne kurmuştu dünyasını, oysa bu dünya şimdi umarsızlığa gömülüyor. Değerinin öylesine yitip gitmesine göz yumamayacağı için, artık&nbsp;ne zaman bir senaryo gelse, niteliğine bakmaksızın, önerdikleri rolü çok sevdiğini, eski ücretini veremeseler bile&nbsp;kabul etmeye hazır olduğunu söylemek zorunda. Yapımcılar ona inanıyormuş gibi yapıyorlar, menajeri gözlerini&nbsp;boyamayı başarmış gibi yapıyor; ama o, bu tür festivallerde boy göstermeyi sürdürmesi gerektiğini biliyor, hep işi&nbsp;başından aşkın, her zaman kibar, sinema efsanelerinin olması gerektiği gibi her zaman biraz erişilmez.</p>

  <p>Basınla ilişkiler görevlisi, ünlü bir aktrisle öpüşürken fotoğrafının çekilmesini önerdi; böylece fotoğraf skandallara meraklı bir derginin kapağında çıkacak. Söz konusu aktrisle çoktan temasa geçtiler bile; aslına bakılırsa,&nbsp;onun da fazladan bir tanıtıma ihtiyacı yok değil. O yüzden, iş artık bu geceki gala yemeğinde doğru anı seçmeye kaldı. Yakınlarında bir fotoğrafçı olduğunu elbette bilecekler, ama izlendiklerinin farkında değilmiş gibi yapacaklar; öpüşme anı çok doğal görünmeli. Daha sonra, fotoğraflar yayımlandığında, yeniden manşetlere taşınacaklar, aralarındaki aşk ilişkisini reddedecekler, fotoğraflarının çekilmesinin özel yaşamlarına bir müdahale olduğunu ileri sürecekler. Avukatlar dergileri dava edecekler,&nbsp;her iki tarafın basınla ilişkiler görevlileri de olayı mümkün olduğu kadar uzun bir süre canlı tutmak ellerinden&nbsp;geleni yapacaklar.</p>

  <p>Onca yılın oyuncusu olmasına ve bütün dünyada ta-nınmasına karşın, Yıldız’ın durumu bu genç aktrisin durumundan pek de farklı sayılmaz.</p>

  <p><span style="font-style:italic;">Terk etmen gerekecek başka ne varsa</span>, <span style="font-style:italic;">yalnız ben umacağım senin biricik ölçütün olmayı.</span></p>

  <p>Yat, güneş, buzlu içkiler, martıların çığlıkları, serinlik veren hafif bir rüzgâr: Bu enfes sahnenin üstüne çöken otuz saniyelik sessizliği Gibson bozuyor:</p>

  <p>“Sanırım, oynayacağın rolü bilmen gerekiyor, çünkü filmin adı prömiyere kadar değişebilir. Evet, onunla birlikte oynayacaksın.”</p>

  <p>Başıyla Yıldız’ı gösteriyor.</p>

  <p>“Yani başrollerden birini oynayacaksın. Şimdi çok doğal olarak, neden ünlü bir film yıldızı değil de ben, diye&nbsp;soracaksın.”</p>

  <p>“Haklısınız.”</p>

  <p>“Para meselesi. Çekmem istenen film, Hamid Hussein’in yapımcılığını üstlendiği ilk film ve bütçesi çok kısıtlı. Üstelik bunun yarısı yapımın kendisinden çok tanıtıma gidecek. O yüzden, geniş kitleleri filme çekecek büyük bir isme ve ucuza gelecek, ama medyanın da epey dikkatini çekecek hiç tanınmamış birine ihtiyacımız var.&nbsp;Yeni bir şey değil bu. Sinema endüstrisi dünyada bir güç&nbsp;olalı beri, stüdyolar, şöhret ve paranın eşanlamlı olduğu&nbsp;düşüncesini canlı tutmak için hep böyle yapmışlardır. Hiç&nbsp;unutmam, küçük bir çocukken Hollywood’un o kocaman&nbsp;malikânelerini gördüğümde, bütün aktörlerin servet sahibi olduklarını sanırdım.</p>

  <p>“Palavra. Dünyada, bir servet kazandığını dürüstçe söyleyebilecek on, bilemedin yirmi yıldız vardır. Geri kalanın zenginliği tamamen görünüştedir: Stüdyonun kiraladığı bir evde oturur, modaevlerinin hediye ettiği giysileri giyer, ünlü mücevher mağazalarının ödünç verdiği mücevherleri takar, adlarının sosyete hayatıyla birlikte anılmasını isteyen şirketlerin kısa süreliğine verdiği arabalara binerler. Bu pırıltılı hayatın bütün parasını stüdyo&nbsp;öder, oyuncular ise pek az kazanırlar. Buradaki dostumuzun durumu böyle değil tabii, ama senin durumun böyle olacak.”</p>

  <p>Yıldız, Gibson’ın samimi olup olmadığını, kendisini gerçekten büyük yıldızların arasına katıp katmadığını ya&nbsp;da kendisini alaya mı aldığını pek anlayamıyor. Doğrusu&nbsp;bunun pek önemi de yok, yeter ki sözleşmeyi imzalasınlar, yapımcı son dakikada fikrini değiştirmesin, senaristler senaryoyu vaktinde yetiştirsinler, bütçeye sıkı sıkıya&nbsp;bağlı kalınsın ve mükemmel bir PR<a id="footnote3"></a><sup><a href="../Text/Section0017.xhtml#bookmark3">3</a></sup> kampanyası yapılsın. Bugüne kadar yüzlerce projenin boşa çıktığını gördü;&nbsp;hayatın bir gerçeği bu. Ne ki, son filmi seyirciden hemen&nbsp;hiç ilgi görmedi, şimdi en kısa zamanda bir başarıya fena&nbsp;halde ihtiyacı var. Gibson da ona bu başarıyı sağlayabilecek bir konumda.</p>

  <p>“Kabul ediyorum,” diyor genç kadın.</p>

  <p>“Her şeyi menajerinle konuşacağız. Seni tümüyle bize bağlayan bir sözleşme imzalayacaksın. İlk film için,&nbsp;bir yıl boyunca ayda 5. 000 dolar kazanacaksın; birtakım&nbsp;partilere katılman gerekecek, tanıtımın PR bölümümüz&nbsp;tarafından yapılacak, seni nereye gönderirsek oraya gideceksin, ne söylemeni istiyorsak onu söyleyeceksin, ne düşündüğünü değil. Anlaşıldı mı?”</p>

  <p>Gabriela başıyla onaylıyor. Ne diyebilir ki? Avrupa’da bir sekreter de ayda 5. 000 dolar kazanabilir, ama ister beğen ister beğenme. En küçük bir tereddüt göstermek istemiyor. Oyunun kurallarını kavrıyor.</p>

  <p>“Demek ki,” diyor Gibson, “bir milyoner gibi yaşayacak, büyük bir yıldız gibi davranacaksın, ama bunların hiçbirinin gerçek olmadığını asla unutmayacaksın. İşler&nbsp;yolunda giderse, bir sonraki filmde aylığını 10. 000 dolara&nbsp;yükseltiriz. O zaman yeniden konuşuruz, çünkü, ‘Bir gün&nbsp;intikamımı alırım, ’ diye düşünüyor olacaksın belki de. Tabii menajerin şartlarımızı duymuştur ve ne bekleyeceğini&nbsp;biliyordur. Sen bunun farkında bile değilsin belki de.”</p>

  <p>“Hiç önemli değil, intikam almak gibi bir niyetim de yok.”</p>

  <p>Gibson duymamış gibi yapıyor.</p>

  <p>“Seni buraya deneme çekimini konuşmaya çağırmadım: Harikaydı, uzun zamandır gördüklerimin en iyisi. Kasting yönetmeni de aynı fikirde. Seni, nasıl bir işin içine girdiğini anladığından emin olmak için çağırdım buraya. Bir sürü aktris ve aktör, ilk filmini çevirdikten sonra&nbsp;havaya girer ve kuralları değiştirmeye kalkar. Ama sözleşme imzalamışlardır ve bunu değiştirmenin olanaksız olduğunu bilirler. O zaman da ağır bir depresyona girerler&nbsp;ve kendi kendilerini yıkıma sürüklerler. İşte bu yüzden,&nbsp;her şeyin nasıl olacağını açık seçik ortaya koymayı tercih&nbsp;ediyoruz artık. Başarılı olmak istiyorsan, iki kadınla birlikte yaşamayı öğrenmek zorundasın: biri, bütün dünyanın hayranlık duyduğu kadın; öbürü, aslında hiçbir gücü&nbsp;olmadığını hiç unutmayan kadın.</p>

  <p>“Onun için, Hilton’a gidip gece giysilerini almadan önce bu işin sonuçlarını iyice bir düşün. Otelin süitine girdiğinde, içeride senin için hazırlanmış kapsamlı bir sözleşmeden dört nüsha bulacaksın. O sözleşmeyi imzalayana kadar bu dünyada canının istediğini yapabilirsin, ama&nbsp;imzayı attığın anda hiçbir şey sana ait olmayacak artık.&nbsp;Saç biçiminden acıkmasan bile nerede yiyeceğine kadar&nbsp;her şeye biz karar vereceğiz. Tabii yeni şöhretini reklamlardan para kazanmakta kullanabilirsin, herkes bu şartları ondan kabul ediyor zaten.”</p>

  <p>İki adam da ayağa kalkıyor. Gibson, Yıldız’a soruyor: “Ne dersin, onunla oynamak hoşuna gidecek mi?”&nbsp;“Bence bu kız müthiş olacak. Böyle durumlarda çoğu&nbsp;kendinden emin görünmeye çalışır, oysa bu kız çok açık&nbsp;yürekli davrandı.”</p>

  <p>Gibson, kızı rıhtıma bırakacak motora kadar eşlik etmesi için birini çağırdıktan sonra, “Ya, öyle,” diyor. “Ha bu arada, sakın bu yatın benim olduğunu sanma.”&nbsp;Gabriela mesajı alıyor.</p>
</body>
</html>
