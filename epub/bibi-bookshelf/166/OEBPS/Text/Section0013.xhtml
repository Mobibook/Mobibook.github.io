<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1><i>12:53</i></h1>

  <p>“Günaydın.”</p>

  <p>“Herhalde ‘Tünaydın’ demek istiyorsun,” diye karşılık veriyor kızlardan biri. “Çoktan öğlen oldu.”</p>

  <p>Her şey Gabriela’nın tahmin ettiği gibi. Beklemekte olan öteki beş kadın da en azından fiziksel olarak ona benziyor. Ama hepsi de boyacı küpüne girmiş gibiler, etekleri kısa, göbekleri açıkta, ya cep telefonlarıyla uğraşıyorlar&nbsp;ya da ellerindeki metinlere bakıyorlar.</p>

  <p>Hiçbiri konuşmuyor, çünkü aynı güçlükleri yaşadıklarını, hiç yakınmadan aynı zorluklarla karşılaştıklarını, aynı darbelere boyun eğdiklerini biliyorlar. Hepsi de hayallerin bir gün gerçek olabileceğine, hayatın her an değişebileceğine, doğru anın bir yerlerde kendilerini beklediğine ve bunun irade güçlerinin sınanmasından başka bir&nbsp;şey olmadığına inanmaya çalışıyorlar.</p>

  <p>Hepsi de, kızlarının sonunda bir fahişe olup çıkacağına inanan aileleriyle kavga etmişlerdi belki de.</p>

  <p>Hepsi de sahneye çıkmış ve seyirciyle yüz yüze gelmenin, bütün gözlerin üzerlerinde olmasının azabını ve coşkusunu yaşamıştı; havadaki elektriği hissetmiş ve sonunda alkışları duymuştu. Bir gece Süpersıınftan birinin seyirciler arasında olacağını, oyundan sonra kendilerini soyunma odasında ziyaret ederek, bir akşam yemeğine davet etmekten, telefon numaralarını istemekten ya da&nbsp;kuru kuruya kutlamaktan çok daha önemli bir şey söyleyeceğini yüzlerce kez hayal etmişlerdi.</p>

  <p>O davetlerden birkaçını kabul etmişler, ama her seferinde kendilerini, zaferlerine bir zafer daha eklemekten başka bir şey düşünmeyen, güçlü ve yaşlıca bir adamın -bütün “enteresan” erkekler gibi evli- yatağında bulmuşlardı.</p>

  <p>Hepsinin de kendi yaşlarında bir erkek arkadaşı olmuştu, ama evli mi, bekâr mı oldukları sorulduğunda hep aynı yanıtı vermişlerdi: “Serbestim, hiçbir bağım yok.”&nbsp;İplerin kendi ellerinde olduğunu sanıyorlardı. Kendilerine hep -belki yüzlerce kez- gerçekten yetenekli oldukları söylenmişti, yeter ki yeteneklerini gösterebilecekleri&nbsp;fırsatı yakalasınlar, hayatlarını değiştirecek insan karşılarındaydı işte. Zaman zaman buna inandıkları da olmuştu.&nbsp;Kendilerine aşırı güvenmenin ve iplerin kendi ellerinde&nbsp;olduğunu sanmanın tuzağına az düşmemişlerdi, ta ki ertesi gün, kendilerine verilen telefon numarasını aradıklarında, karşılarına patronuyla asla konuşturmayan aksi bir&nbsp;sekreter çıkıncaya kadar.</p>

  <p>Başlarına geleni, nasıl aldatıldıklarını magazin gazetelerine satacaklarını söyleyerek tehditler savurmuşlar, ama hâlâ, “Sinema dünyasıyla köprüleri atmamalıyım,” diye düşündükleri için bunu hiçbir zaman yapmamışlardı.</p>

  <p>Belki birkaçı Gabriela’nın <span style="font-style:italic;">Alice Harikalar Diyarında</span> deneyimini de yaşamıştı, şimdi de ailelerine sandıklarından çok daha yetenekli olduklarını kanıtlamak istiyorlardı. Aileleri, hiç kuşku yok ki, kızlarını reklam filmlerinde,&nbsp;kentin çeşitli yerlerindeki afişler ve billboardlarda birçok&nbsp;kez görmüşler ve ilk başta biraz karşı çıksalar da, kızlarının o “parıltılı şan şöhret dünyası”na adım atmak üzere&nbsp;olduğuna inanmışlardı.</p>

  <p>Buradaki kızların hepsi de hayallerinin gerçekleşmesinin mümkün olduğuna, yeteneklerinin bir gün mutlaka anlaşılacağına inanıyordu. Yine de tek bir sihirli kelime&nbsp;vardı - “bağlantılar”. Fotoğraflarının bulunduğu albümlerini Cannes’a gelir gelmez her yere dağıtmışlardı, şimdi gözleri cep telefonlarındaydı, açılışlara davet edilmeyi bekliyorlar, davet edilmedikleri açılışlara girebilmek&nbsp;için ne mümkünse yapıyorlardı; birinin kendilerini akşam partilerinden birine çağırmasının hayalini kuruyorlardı, ama en büyük hayalleri ödüllerin en büyüğünü elde&nbsp;etmek, Kongre Sarayındaki kırmızı halının üstünde yürümeye davet edilmekti. Ne var ki, belki de gerçekleşmesi&nbsp;en güç hayal buydu. O kadar güçtü ki, akıllarından geçirmeye bile çekiniyorlardı; düş kırıklığına uğrayacak olurlarsa, en mutsuz anlarında bile mutlu görünme yeteneğini yitirmekten korkuyorlardı.</p>

  <p>Bağlantılar.</p>

  <p>Pek çok yanlış insandan sonra, işlerine yarayacak bağlantıyı buldular, o yüzden buradalar. Böyle bir bağlantı Yeni ZelandalI bir yapımcının onları çağırmasını&nbsp;sağlamıştı. Hiçbiri neden çağrıldığını sormamıştı; tek bildikleri, tam zamanında orada olmaları gerektiğiydi, çünkü kimsenin kaybedecek vakti yok, hele film endüstrisi işindekilerin hiç. Kaybedecek vakti olanlar, bekleme&nbsp;odasındaki beş genç kadın; cep telefonlarına ve mecmualarına dalmışlar, daha sonraki saatlerde bir yere davet&nbsp;edilip edilmediklerini anlamak için mesajlara bakıyorlar, durmadan arkadaşlarını arıyorlar ve her seferinde de,&nbsp;bir film yapımcısıyla önemli bir randevuları olduğu için&nbsp;o anda rahat konuşamayacaklarını söylemenin bir yolunu buluyorlar.</p>

  <p>Gabriela, içeri çağrılan dördüncü kişi. Odadan çıktıklarında hiçbir şey söylemeyen ilk üç adayın bakışlarından sonucu kestirmeye çalışmıştı ama, ne de olsa onlar da, sevinseler de üzülseler de duygularını gizleyebilecek kadar&nbsp;oyuncuydular. Üçü de kararlı adımlarla kapıya doğru ilerlemişler ve sanki, “Dert etmeyin, kızlar, kaybedecek bir&nbsp;şeyiniz yok. Rol benim,” dercesine, kendilerinden son derece emin, “İyi şanslar” dilemişlerdi.</p>

  <p>Kattaki duvarlardan biri siyah bir örtüyle kaplı. Yerde bir yığın elektrik kablosu ve metal başlıklı lambalar, önüne beyaz bir örtü serilmiş bir tür şemsiye, ses aygıtları, ekranlar ve bir video kamera. Odanın köşelerinde maden suyu şişeleri, metal çantalar, tripodlar, kâğıt parçaları&nbsp;ve bir bilgisayar. Otuz yaşlarında, gözlüklü bir kadın yere&nbsp;oturmuş, Gabriela’nın portfolyosunu karıştırıyor.</p>

  <p>“Berbat,” diyor, başını kaldırmadan. “Berbat.”</p>

  <p>Gabriela ne yapacağını bilemiyor. Belki de duymazdan gelmeli ve bir köşede sigara üstüne sigara yakarak çene çalan teknisyenlerin yanma gitmeli ya da olduğu&nbsp;yerde kalmalı.</p>

  <p>Kadın, “Berbat bu,” diyor yine.</p>

  <p>“O benim.”</p>

  <p>Gabriela kendini tutamıyor. Cannes’ın yarısını koşarak aşıp gelmiş, neredeyse iki saat beklemiş, yine de hayatının tümden değişmek üzere olduğunu hayal etmiş (artık bu tür hayallere gittikçe daha az kapılmasına ve eskisi kadar heyecanlanmamasına karşın) ve artık kesinlikle daha&nbsp;fazla üzülmeye niyeti yok.</p>

  <p>Kadın, gözlerini fotoğraflardan ayırmadan, “Biliyorum,” diyor. “Bunlar sana bir servete mal olmuş olmalı. Millet böyle portfolyolar hazırlayarak, <span style="font-style:italic;">CV'ler</span> yazarak, oyunculuk kursları açarak köşeyi dönüyor, senin gibi&nbsp;kendini beğenmişlerin sırtından para kazanıyor.”</p>

  <p>“Bu kadar berbat olduğumu düşünüyorsanız, beni neden çağırdınız?”</p>

  <p>“Berbat birini arıyoruz da ondan.”</p>

  <p>Gabriela gülüyor. Kadın sonunda başını kaldırıp Gabriela’yı tepeden tırnağa süzüyor.</p>

  <p>“Giysilerin hoşuma gitti. Pespaye insanlardan nefret ederim.”</p>

  <p>Gabriela yeniden umutlanır gibi oluyor. Kalbi daha hızlı atıyor.</p>

  <p>Kadın ona bir kâğıt uzatıyor.</p>

  <p>“İşaretli yere git.”</p>

  <p>Sonra ekibe dönüyor.</p>

  <p>“Şu sigaraları söndürün, camı da kapatın. Ses girsin istemiyorum.”</p>

  <p>Yerde sarı bantla yapılmış bir çarpı işareti var. Oyuncunun ışıklar ve kamera karşısında duracağı yeri gösteriyor.</p>

  <p>“Burası çok sıcak, terliyorum. Banyoya gidip biraz fondöten sür sem, biraz makyaj yapsam hiç değilse?”</p>

  <p>“Tabii, istediğini yapabilirsin, ama geri döndüğünde kayıt yapacak vakit kalmamış olur. Bu mereti akşamüstüne kadar teslim etmek zorundayız.”</p>

  <p>Odaya giren öteki kızlar da aynı soruyu sormuş ve aynı yanıtı almış olsalar gerek. İyisi mi, vakit kaybetmemeli. Gabriela cebinden bir kâğıt mendil çıkarıyor, işaretin bulunduğu yere doğru ilerlerken kâğıtla yüzünün terini alıyor.</p>

  <p>Gabriela zamana karşı yarışarak kâğıtta yazanları okumaya çabalarken, asistanlardan biri kameranın başına geçiyor.</p>

  <p>“Deneme çekimi yirmi beş, Gabriela Sheery, Thompson Ajansı.”</p>

  <p>“Yirmi beş mi?!” diye içinden geçiriyor Gabriela.</p>

  <p>“Başla!” diyor gözlüklü kadın.</p>

  <p>İçerisi sessizliğe bürünüyor.</p>

  <p>“Hayır, söylediklerine inanamıyorum. Hiç kimse durup dururken cinayet işleyemez.”</p>

  <p>“Baştan başla. Erkek arkadaşınla konuşuyorsun.”</p>

  <p>“Hayır, söylediklerine inanamıyorum. Hiç kimse durup dururken böyle bir cinayet işleyemez.”</p>

  <p>“Senaryoda ‘böyle bir’ diye bir laf yok. Bu senaryonun üstünde aylarca çalışan senaristin bu sözleri düşünmüş, ama sonradan yararsız, yapay, gereksiz bulduğu için kullanmamaya karar vermiş olabileceği hiç aklına gelmiyor mu?”</p>

  <p>Gabriela derin bir soluk alıyor. Sabrından başka kaybedeceği bir şey yok. Artık elinden gelenin en iyisini yapacak, sonra da çıkıp plaja gidecek ya da eve dönüp biraz uyuyacak. Akşamki kokteyllerde formda olmak için dinlenmeye ihtiyacı var.</p>

  <p>Tuhaf, tatlı bir rehavet çöküyor üzerine. Birden, korunduğunu, sevildiğini hissediyor, yaşadığına şükrediyor. Kimse onu orada olmaya, bir aşağılanmaya daha katlanmaya zorlamıyor. Yıllardır ilk kez gücünün, daha önce var&nbsp;olduğu akimdan bile geçmeyen bir gücün farkında.</p>

  <p>“Hayır, söylediklerine inanamıyorum. Hiç kimse durup dururken cinayet işleyemez.”</p>

  <p>“Sonraki satır.”</p>

  <p>Kadının bunu söylemesine ne gerek var ki? Gabriela nasıl olsa devam edecek.</p>

  <p>“Bir doktora gitsek iyi olacak. Bence senin yardıma ihtiyacın var.”</p>

  <p>Gözlüklü kadın, erkek arkadaşın rolünü üstlenerek, “Hayır,” diyor.</p>

  <p>“Peki, doktora gitmeyelim öyleyse. Şöyle bir yürümeye ne dersin, belki neler olup bittiğini anlatırsın bana. Biliyorsun, seni seviyorum, bu dünyada seni düşünen hiç kimse yoksa bile ben varım.”</p>

  <p>Başka satır yok. Yine bir sessizlik. Odaya tuhaf bir enerji doluyor.</p>

  <p>Gözlüklü kadın oradakilerden birine dönüp, “Dışarıda bekleyen kıza gidebileceğini söyleyin,” diyor.</p>

  <p>Bu, Gabriela’nın sandığı anlama mı geliyor?</p>

  <p>“Croisette Bulvarı’nın sonunda, Palmiye Yolu’nun karşısındaki marinaya git. Tam 13: 55’te bir tekne seni oradan alıp Bay Gibson’a götürecek. Videoyu ona hemen gönderiyoruz, ama Bay Gibson birlikte çalışabileceği insanlarla tanışmak ister.”</p>

  <p>Gabriela gülümseyiveriyor.</p>

  <p>“‘Birlikte çalışabileceği’ dedim, ‘<span style="font-style:italic;">çalışacağı</span>’ demedim.”</p>

  <p>Gabriela hâlâ gülümsüyor. Bay Gibson!</p>
</body>
</html>
