<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1><span style="font-weight:bold;font-style:italic;">12:4<a id="bookmark0"></a>4</span></h1>

  <p>Ne şans!</p>

  <p>O sabah, yaşamını değiştirecek -bundan emindi-adamla tanışacağını rüyasında görse inanmazdı. Ama orada işte, iki arkadaşıyla oturuyor, her zamanki gibi gösterişsiz giyinmiş; güç sahibi insanlar ne kadar güçlü olduklarını göstermeye gerek duymazlar, korumalara bile gerek duymazlar.</p>

  <p>Maureen’in, Cannes’daki insanlar iki sınıflamaya ayrılabilir diye bir görüşü var:</p>

  <p>(a) &nbsp;&nbsp;&nbsp;Sabahtan akşama kadar güneşin altında kalan (onlar&nbsp;kazananlardır zaten) ve Festival’in herkese açık olmayan belirli alanlarına girmek için gerekli belirtkelere sahip olan yanık tenliler. Bunlar otellerine geldiklerinde, çoğunu çöpe atacakları bir sürü davetiyeyle&nbsp;karşılaşırlar.</p>

  <p>(b) &nbsp;&nbsp;&nbsp;Oyuncu sınavları için kasvetli ofisler arasında mekik&nbsp;dokuyan, ya sunulan pek çok başka film arasında kaybolup gidecek bazı gerçekten iyi filmler izleyen ya da&nbsp;yapımcıları doğru insanları tanıdığı için turnayı gözünden vurabilecek (yanık tenliler arasında) bazı gerçekten dehşetengiz filmlere katlanmak zorunda kalan&nbsp;solgun yüzlüler.</p>

  <p>Javits Wild, hiç kuşkusuz, kıskanılası yanık tenliler arasında.</p>

  <p>Fransa’nın güneyindeki bu küçük kenti on iki gün boyunca, fiyatları yükselterek, caddelerde yalnızca izin&nbsp;verilmiş arabaların dolaşmasını sağlayarak, havalimanını özel jetlerle, plajları da mankenlerle doldurarak teslim&nbsp;alan Festival, yalnızca çevresini fotoğrafçıların aldığı, büyük yıldızların üzerinde yürüyerek Kongre Sarayı’na girdiği bir kırmızı halı olayı değildir. Cannes modayla ilgili&nbsp;değil, sinemayla ilgilidir!</p>

  <p>Gerçi gözünüze en çok çarpan, lüks ve görkemdir; ama Festival’in gerçek özü, Film endüstrisinin dev paralel pazarıdır: Dünyanın dört yanından gelen alıcılar ve satıcılar burada toplanırlar ve çekilmiş filmler için pazarlık&nbsp;ederler ya da yeni girişimleri ve tasarıları konuşurlar. Festivalin sonuna kadar kiralanmış, insanların yatakların üstüne tıkış tıkış tünedikleri, sıcaktan yakındıkları, her kaprislerinin yerine getirilmesini istedikleri, maden suyu şişelerini kafalarına diktikleri apartman dairelerinde her&nbsp;Allahın günü dört yüz film gösterilir; filmleri gösterenler sinirden deliye dönseler de o donuk gülümseyişi yüzlerinden eksik etmezler, çünkü muhtemelen yıllarını verdiğin bir filmi gösterme fırsatını bulmuşken her şeye razı&nbsp;olmak, her isteği kabul etmek zorundasındır.</p>

  <p>Ne var ki, bu 4 bin 800 yeni yapım o otel odasından kurtulup düzgün bir sinemada gösterilme şansını yakalamak için cebelleşirken, hayaller dünyası bambaşka bir&nbsp;yönde ilerliyor: Yeni teknolojiler gelişmekte, insanlar&nbsp;kendilerini güvende hissetmedikleri, işten başlarını alamadıkları için ya da neredeyse hiçbir şey ödemeden günde beş yüz kadar film seçilebilen o kablo TV şebekeleri&nbsp;yüzünden artık eskisi kadar evlerinden çıkmıyorlar.</p>

  <p>Daha da kötüsü, internet yediden yetmişe herkesi film yönetmeni yaptı. Belirli konulara ayrılmış kanallar, emekleyen bebekleri, savaşlarda kafaları uçurulan insanları, sırf kendilerini seyreden kişinin o anda kendi başına zevk aldığını bilmekten haz duydukları için bedenlerini sergileyen kadınları gösteren filmler, Büyük Merkez Garı’nda “donmakta olan” insanları, trafik kazalarını, spor küpleri ve moda defilelerini gösteren filmler, oradan&nbsp;geçmekte olan zavallı masum insanları gülünç durumlara düşürmek için gizli video kameralarıyla çekilmiş filmler sunuyor.</p>

  <p>Hiç kuşkusuz, insanlar hâlâ dışarı çıkıyorlar, ama paralarını restoranlarda yemek yemeye ve marka giysilere harcamayı tercih ediyorlar, çünkü bunlar dışında her şeye&nbsp;yüksek çözünürlüklü televizyon ekranlarında ya da bilgisayarlarında erişebiliyorlar.</p>

  <p>Altın Palmiye’yi kimin kazandığını herkesin bildiği günler çok geride kaldı. Artık, Altın Palmiye’yi geçen yıl kimin kazandığını sorduğunuzda, o sırada Festival’de&nbsp;bulunanlar bile hatırlayamıyorlar. “Galiba bir Rumen’di,&nbsp;yoksa yanılıyor muyum?” diyor biri. Bir başkası, “Emin&nbsp;değilim, ama sanırım bir Alman filmiydi,” diyor. Sonra da,&nbsp;gizlice kataloga bakıyorlar ve ödülü, anlaşıldığı kadarıyla,&nbsp;filmleri yalnızca sanat sinemalarında gösterilen bir İtalyan yönetmenin kazandığını keşfediyorlar.</p>

  <p>Sinemalar, kiralık video filmleriyle yoğun bir rekabet döneminden sonra yeniden yükselişe geçmeye başladı, ama şimdi de öyle görünüyor ki, internetteki kiralık filmler, korsan filmler ve gazetelerin bedava verdiği eski&nbsp;filmlerin DVD’leriyle rekabet etmek zorunda kaldığından&nbsp;yeni bir düşüş dönemine giriyor. Bu da dağıtımı daha da&nbsp;vahşi bir iş haline getiriyor. Büyük stüdyolardan biri, yeni&nbsp;bir filmi büyük bir yatırım olarak tasarlıyorsa, filmin en&nbsp;çok sayıda sinemada aynı anda gösterime girmesini sağlamaya çalışacak, böylece pazara girmeye kalkışan diğer&nbsp;yeni filmlere pek az sinema kalacaktır.</p>

  <p>Uyarılara kulak asmayıp riski göze almaya karar veren birkaç maceraperest ise, nitelikli bir yapım gerçekleştirmenin yeterli olmadığını anladıklarında iş işten geçmiş olur. Gazete ve dergilere verilmesi gereken tam sayfa ilanlar, davetler, basın görevlileri, tanıtım gezileri, son derece pahalı ekipler, gelişmiş film donanımı ve gittikçe az&nbsp;bulunan set emekçileri düşünüldüğünde, bir filmi dünyanın büyük başkentlerindeki sinemalara sokmak çok pahalıya patlar. İşin en zor yanı ise, filmin dağıtımını yapacak birini bulmaktır.</p>

  <p>Ama yine de her yıl sürüp gider: oradan oraya koşuşturmalar, randevular, beyazperdede neyin gösterildiği dışında her şeyle ilgilenen Süpersınıf, sırf bir film yönetmenine yapıtının televizyonda gösterilmesi “onurlunu kazandırmak için akla uygun olanın onda birini ödemeye hazır şirketler, aileleri küstürmemek için filmin yeniden&nbsp;elden geçirilmesi ricaları, filmin kısaltılması yönündeki&nbsp;talepler, senaryo değiştirilerek tümüyle belirli bir konuya&nbsp;odaklanacak olursa seneye bir sözleşmenin imzalanacağı&nbsp;vaatleri (her zaman tutulmasa da).</p>

  <p>insanlar dinler ve kabul ederler, çünkü başka bir seçenekleri yoktur. Süpersınıf dünyaya hükmeder; onların ileri sürdükleri görüşler zekice, sesleri yumuşak, gülümseyişleri ölçülü, ama kararları kesindir. Onlar bilirler. Kabul eder ya da reddederler. Güç onlardadır. Ve güç, kimseyle görüşmez, yalnızca kendisiyle görüşür. Ne ki, her&nbsp;şey yitirilmiş değildir. Hayal dünyasında ve gerçek dünyada her zaman bir kahraman vardır.</p>

  <p>Şimdi Maureen gururla bu kahramanlardan birine bakıyor! Neredeyse üç yıllık bir çabadan, hayallerden, telefonlardan, Los Angeles yolculuklarından, armağanlardan, İltimaslar Bankası’ndaki dostlarından istediği iltimaslardan, bir zamanlar onunla sinema okulunda okumuş, sonra da hem aklını hem de parasını kaybetme riskine girmektense önemli bir sinema dergisinde çalışmanın daha güvenli olduğuna karar vermiş eski bir erkek arkadaşının nüfuzunu kullanmasından sonra, büyük buluşma en sonunda iki güne kadar gerçekleşecek.</p>

  <p>Eski erkek arkadaşı, “Ben Javits’le konuşurum,” demişti. “Ama onun kimseye, yapımlarını vezir de edebilecek, rezil de edebilecek gazetecilere bile ihtiyacı yoktur. Böyle şeyler ona vız gelir. Bir keresinde, onca sinema sahibinin onun eline bakmasını nasıl sağladığını ortaya çıkaracak bir yazı hazırlamaya kalkışmıştık, ama Javits’le&nbsp;çalışan hiç kimsenin ağzından tek bir laf alamamıştık.&nbsp;Javits’le konuşurum, ama ona hiçbir baskı yapamam.”</p>

  <p>Onunla gerçekten de konuşmuş ve <span style="font-style:italic;">Mahzenin Sırları</span>’nı seyretmesini sağlamıştı. Ertesi gün Maureen’e bir telefon gelmiş, Javits’in onunla Cannes’da görüşeceği bildirilmişti.</p>

  <p>O sırada Maureen Javits’in ofisine taksiyle sadece on dakika uzaklıkta olduğunu söyleyememişti; Fransa’nın&nbsp;bu uzak kentinde randevu vermişlerdi. Paris’e bir uçak bileti almış, trene atlayıp bütün gün süren bir yolculuktan&nbsp;sonra Cannes’a varmış, ucuz bir otelin huysuz müdürüne&nbsp;kimliğini gösterdikten sonra kendini, tuvalete bavullarının üstünden atlayarak ulaşabildiği tek kişilik bir odaya&nbsp;atmış ve (yine eski erkek arkadaşı sayesinde) birkaç sıradan olaya -yeni bir votka markasının tanıtımı ya da yeni&nbsp;bir tişört koleksiyonunun lansmanı- davetiye koparmıştı;&nbsp;ama Festival ve Kongre Sarayı’na girme izni için başvurmakta geç kalmıştı.</p>

  <p>Fazla dökülüp saçıldı, yirmi saatten fazla yolculuk yaptı, ama hiç değilse on dakika görüşebilecek. Oradan&nbsp;elinde bir sözleşmeyle çıkacağından, kendisini parlak bir&nbsp;geleceğin beklediğinden emin. Evet, sinema endüstrisi&nbsp;krizde, ama ne fark eder ki? Filmler (az film çekiliyor olsa&nbsp;da) hâlâ para yapmıyor mu? Büyük kentler yeni filmleri tanıtan afişlerden geçilmiyor. Boyalı basın film yıldızlarıyla ilgili dedikodularla dolu! Maureen, sinemanın ölümünün daha önce birçok kez ilan edildiğini, ama yine de&nbsp;varlığını hâlâ sürdürdüğünü biliyor ya da böyle olduğuna&nbsp;inanıyor. Televizyon ortaya çıktığında “sinema ölmüştü”.&nbsp;Kiralık video filmler ortaya çıktığında “sinema ölmüştü”.&nbsp;İnternet korsan sitelere girilmesine olanak vermeye başladığında “sinema ölmüştü”. Ama sinema, ününü hiç kuşkusuz Festival’e borçlu olan bu küçük Akdeniz kentinde&nbsp;hâlâ yaşıyor ve dimdik ayakta.</p>

  <p>Şimdi bu cennetin nimetlerinden sonuna kadar yararlanmak gerekiyor. Bir de her şeyi, ama her şeyi kabullenmek. Javits Wild burada. Filmini gördü. Filmin konusu çok güncel: Gönüllü ya da zorla cinsel sömürü, bir dizi olay bütün dünyada gazetelerin başlıklarına taşındıktan sonra, medyanın büyük ilgisini çekiyordu. <span style="font-style:italic;">Mahzenin&nbsp;</span>Sırları’nın, Javits’in kontrolü altındaki dağıtım zinciri tarafından afişlere çıkarılmasının tam zamanı.</p>

  <p>Javits Wild, sinema endüstrisinin asi çocuğuydu, filmlerin çok geniş bir kitleye ulaşmasında devrim yapan adamdı. Bir tek oyuncu Robert Redford, bağımsız yönetmenler için düzenlediği Sundance Film Festivaliyle,&nbsp;onun yaptığına benzer bir şey denemişti, ama yine de,&nbsp;onca yıldır uğraşmasına karşın Redford ABD, Avrupa ve&nbsp;Hindistan’da yüz milyonlarca doların döndüğü bir dünyanın önündeki engelleri hâlâ aşamamıştı. Oysa Javits hep&nbsp;kazananlardandı.</p>

  <p>Javits Wild, sinemacıların babası, büyük efsane, tepedeki azınlığın dostu, sanatçıların arkadaşı, dünyanın dört bir yanındaki sinema salonlarına ulaşmak için hiç kuşkusuz çok zekice bir yöntem kullanan (Maureen’in bu yöntemin ne olduğu konusunda en küçük bir fikri yoktu, ama&nbsp;işe yaradığını biliyordu) yeni patron.</p>

  <p>Javits Wild, iki gün sonra kendisiyle on dakika görüşebileceğini bildirmişti. Demek projesini kabul etmişti, geri kalan her şey ayrıntıdan ibaretti.</p>

  <p>Maureen, “Her şeyi, ama her şeyi kabul edeceğim,” diye yineliyor.</p>

  <p>Hiç kuşku yok ki, o on dakikada, sonunda filmini çektiği sekiz yıl içinde (evet, yaşamının dörtte biri) başından geçenler hakkında tek bir söz söyleme fırsatı bile bulamayacak. Javits’e sinema okuluna gittiğini, birkaç reklam filmi yönettiğini, çeşitli küçük kentlerin sinemalarında ya da New York’taki alternatif barlarda hararetle izlenen iki kısa film çektiğini söylemenin hiçbir anlamı olmayacak. Profesyonel bir yapım için gereken milyonlarca doları toparlamak amacıyla, ailesinden kalan evi ipotek ettirdiğini; ipotek ettirecek bir evi daha olmadığından, bunun tek şansı olduğunu anlatmak hiçbir anlam taşımayacak.</p>

  <p>Okuldaki arkadaşlarının, uzun uğraşlardan sonra reklam filmlerinin rahat dünyasına atıldıklarına ya da TV&nbsp;dizileri çeken pek çok şirketten birinde güvenli ama sıradan bir işi seçtiklerine tanık olmuştu. Kısa filmlerinin&nbsp;coşkuyla karşılanmasından sonra daha büyük filmlerin&nbsp;hayalini kurmaya başlamıştı, artık onu hiçbir şey durduramazdı.</p>

  <p>Bir misyonu olduğuna inanıyordu: dünyayı gelecek kuşaklar için daha iyi bir yer haline getirmek; kendisi gibi&nbsp;düşünen insanlarla bir araya gelip sanatın sadece yitik bir&nbsp;toplumu eğlendirmenin ya da avutmanın bir yolu olmadığını göstererek; dünya liderlerini bütün kusurlarıyla teşhir ederek; Afrika’da açlıktan ölmekte olan çocukları kurtararak; çevre sorunlarını gözler önüne sererek; toplumdaki adaletsizliğe son vererek.</p>

  <p>Hiç kuşkusuz, çok iddialı bir projeydi bu, ama bildiğinden şaşmazsa gerçekleştireceğinden emindi. Bunu yapmak için ruhunu arındırmaya ihtiyacı vardı, o yüzden&nbsp;de ona her zaman yol göstermiş olan dört güce başvurdu:&nbsp;sevgi, ölüm, güç ve zaman. Tanrı tarafından sevildiğimiz&nbsp;için sevmeliydik. Yaşamı doğru bir biçimde kavramak istiyorsak, ölümün bilincine varmalıydık. Gelişmek için&nbsp;mücadele etmeliydik, ama mücadele ederken kazandığımız gücün tuzağına düşmeden, çünkü böyle bir gücün değeri olmadığını biliyorduk. Son olarak da, ilahi ruhumuzun, tüm fırsatları ve sınırlamalarıyla zamanın ağına takıldığını kabullenmeliydik.</p>

  <p>Zamanın ağma takılmış olabilirdi, ama yine de ona zevk veren ve yüreğini coşkuyla dolduran uğraşı sürdürebilirdi. Yaptığı filmlerle, gözünün önünde çözülüp dağılmakta olan dünyaya kendince katkıda bulunabilir, gerçekliği ve insanları değiştirmeye çalışabilirdi.</p>

  <p>Babası, yaşamı boyunca hep hayal ettiği şeyi yapma fırsatını bir türlü bulamamaktan yakındıktan sonra öldüğünde, Maureen çok önemli bir şeyi fark etmişti: değişimlerin her zaman bunalım anlarında gerçekleştiğini.</p>

  <p>Yaşamının babasınınki gibi son bulmasını istemiyordu. Kızına, “Yapmak istediğim bir şey vardı, onu yapabileceğim bir noktaya da gelmiştim, ama riski göze alacak cesareti bulamadım kendimde,” demek zorunda kalmak istemiyordu. Payına düşen mirası aldığında, bunun kendisine tek bir nedenle verildiğini anlamıştı: kaderini kendisinin belirlemesini sağlamak için.</p>

  <p>Savaşmayı göze almıştı. Hep ünlü bir oyuncu olmayı hayal eden genç kızların tersine, onu hayali, sonraki kuşakların izleyebileceği, gülümseyebileceği ve hayaller kurabileceği hikâyeler anlatmak olmuştu. Hayranlık duyduğu örnek, <span style="font-style:italic;">Yurttaş Kane’</span>di. Amerikalı bir basın imparatorunun yaşamını gözler önüne sermek isteyen bir radyo&nbsp;programcısının bu ilk filmi, yalnızca öyküsüyle değil, dönemin etik ve teknik sorunlarını yaratıcı ve yenilikçi bir&nbsp;yaklaşımla ele alışıyla da bir klasik olmuştu. Tek bir film,&nbsp;ebedi ün getirmeye yetmişti.</p>

  <p>“İlk filmi.”</p>

  <p>İlkinde doğrusunu yapmak mümkün <span style="font-style:italic;">olmuştu.</span> Filmin yönetmeni Orson Welles bir daha o kadar iyi bir film yapamamış olsa da. Ortalıktan yok olmuş (olur böyle) ve&nbsp;artık yalnızca sinema derslerinde okunuyor olsa da, biri&nbsp;onun dehasını er geç “yeniden keşfedecekti”. Onun ardında bıraktığı bir tek <span style="font-style:italic;">Yurttaş Kane</span> değildi; ilk adım iyi&nbsp;atıldığında çağrıların hep birbirini izleyeceğini herkese&nbsp;kanıtlamıştı. O çağrılar Maureen’e de gelecekti. Yaşadığı zorlukları hiçbir zaman unutmayacağı ve yaşamıyla insan yaşamının saygınlığına katkıda bulunacağı konusunda kendi kendine söz vermişti.</p>

  <p>Ve her zaman ancak bir tek ilk film olabileceğinden, tüm fiziksel çabalarını, tüm dualarını, tüm duygusal enerjisini bu projeye vermişti. Senaryoları, önerileri, fikirleri hiçbir zaman ciddiye almayıp sonunda bir sürü&nbsp;işi aynı anda yapan, ama hiçbirini doğru dürüst yapamayan arkadaşlarının tersine, kendini her şeyiyle <span style="font-style:italic;">Mahzenin&nbsp;Sırları</span>’na, bir seks manyağı tarafından ziyaret edilen beş&nbsp;rahibenin öyküsünü anlatan bu filme adamıştı. Rahibeler&nbsp;adamı Hıristiyanlığa yönelterek kurtarmak yerine, onunla iletişim kurabilmenin tek yolunun onun sapkın dünyasının ölçütlerini benimsemek olduğunu fark ediyorlar ve</p>

  <p>Tanrı’nın yüceliğini aşktan geçerek anlayabilmesi için bedenlerini ona teslim etmeye karar veriyorlardı.</p>

  <p>Maureen’in planı basitti. Hollywood aktrisleri, ne kadar ünlü olurlarsa olsunlar, genellikle otuz beşine geldiklerinde oyuncu listelerinden silinirler. Sosyete dergilerinin sayfalarında görünmeyi sürdürürler, hayır derneklerinin müzayedeleri ve büyük partilerde boy gösterirler; kendilerini insancıl davalara adarlar ve yıldızlarının gerçekten de sönmek üzere olduğunu fark ettiklerinde, evlenmeye ya da gürültüler koparan boşanma davaları ve&nbsp;skandallarla ortalığı birbirine katmaya başlarlar - sırf&nbsp;namları birkaç ay, birkaç hafta ya da birkaç gün daha yürüsün diye. İş bulamamaktan unutulmaya doğru giden bu&nbsp;dönemde para hiç önemli değildir. Her türlü rolü kabul etmeye hazırdırlar, yeter ki beyazperdede görünebilsinler.</p>

  <p>Maureen, on yıl kadar önce zirvede olan, ama artık gözden düşmekte olduklarını sezinleyen ve eski ünlerine&nbsp;yeniden kavuşmak için ne yapacaklarını bilemeyen aktrislere yönelmişti. Elinde iyi bir senaryo vardı; senaryoyu&nbsp;aktrislerin menajerlerine göndermiş, olmadık ücretler istediklerini görünce de hiç düşünmeden hayır yanıtını vermişti. Daha sonra her aktrisi tek tek aramıştı. Onlara proje için gerekli parayı bulduğunu söylemiş, onlar da neredeyse hiç para almadan çalıştıklarını nasıl olsa kimsenin&nbsp;bilmeyeceğini düşünerek kabul etmişlerdi.</p>

  <p>Film endüstrisi gibi bir alanda, alçakgönüllü olmanın bir anlamı yoktu. Orson Welles’in hayaleti bazen Maureen’in rüyalarına girerdi: “Olanaksızı olanaklı kılmaya çalış. Aşağılardan başlama, çünkü şu anda oradasın. Birileri merdiveni çekip almadan basamakları hızla&nbsp;tırman. Korkuyorsan, bir dua oku, ama devam et.” Elinde mükemmel bir senaryo, birinci sınıf bir kadro vardı ve&nbsp;nitelikten ödün vermeden büyük stüdyolar ve dağıtımcıların kabul edebileceği bir film yapması gerektiğini biliyordu. Sanat ile ticaretin el ele yürümesi mümkün olduğu kadar zorunluydu da. Geri kalanına gelince; eh, geri&nbsp;kalanı çok değişik şeylerden oluşuyordu: zihinsel mastürbasyon yapan ve kimsenin anlamadığı filmlerden hoşlanan kimi eleştirmenler; hep aynı beş-on kişinin gösterimlerden çıkıp kendilerini barlara attığı, sabahlara kadar sigaralarını tüttürerek (anlamı büyük olasılıkla çekilirken amaçlanandan çok farklı olan) tek bir sahneyi tartıştığı küçük alternatif çevreler; seyirciye neyin verilmesi gerektiğini açıklayan nutuklar çeken yönetmenler; yerli sinemaya daha fazla devlet desteği çağrılarında bulunan&nbsp;sendika toplantıları; hükümetin sanatı desteklemedeki ilgisizliği konusunda hep aynı şikâyetlerin ortaya atıldığı&nbsp;bitmez tükenmez toplantılar sonunda entelektüel dergilerde yayımlanan bildiriler; arada sırada ciddi gazetelerde&nbsp;yayımlanan ve genellikle yalnızca ilgili taraflar ya da ilgili&nbsp;tarafların aileleri tarafından okunan mektuplar.</p>

  <p>Dünyayı kim değiştiriyor? Süpersınıf. Bu işi becerenler. En geniş kitlelerin davranışını, yüreğini ve aklını değiştirenler.</p>

  <p>Maureen de bu yüzden Javits’i, bir Oscar kazanmayı, Cannes’ı istiyordu.</p>

  <p>Ve bunları “demokratik” bir biçimde elde edemediğinden -başkaları öğüt vermekte çok istekli olmakla birlikte, hiçbir riske omuz vermeye asla yanaşmıyorlardı-kendini ateşe atmıştı. Erişebildiği herkese başvurmuş, senaryoyu yazabilmek için aylarca uğraşmış, mükemmel -ama tanınmamış- sanat yönetmenleri, tasarımcılar ve&nbsp;yardımcı oyuncuları hemen hiç para sözü vermeden, yalnızca ileride daha bir tanınacakları vaadiyle ikna etmişti.&nbsp;Başrolleri üstlenen beş aktrisin adlarını görünce hepsi de&nbsp;çok etkilenmiş (“Bütçe muazzam olsa gerek!”) ve ilk başta yüksek ücretler istemiş, ama sonunda, böyle bir projede yer almanın CV’lerinde gerçekten çok iyi görüneceğine ikna olmuşlardı. Maureen bu proje konusunda o kadar&nbsp;coşkuluydu ki, coşkusu tüm kapıları açıyordu sanki.</p>

  <p>Artık sıra atılacak son adıma gelmişti, asıl farkı yaratacak adıma. Bir yazar ya da müzisyenin nitelikli bir şey üretmesi yeterli değildir, o yapıtın bir raf ya da çekmecede tozlanıp gitmemesini de sağlamak gerekir.</p>

  <p>Gö-rü-nür-lük-tür gerekli olan!</p>

  <p>Maureen filmini tek bir kişiye, Javits Wild’a göndermişti. Tüm ilişkilerini kullanmış, reddedilmiş, ama yılmayıp yoluna devam etmişti. Görmezden gelinmiş, ama cesaretini yitirmemişti. İtilip kakılmış, küçük düşürülmüş, dışlanmış, ama hayatını koyduğu bu işin gerçekleşeceğine olan inancını kaybetmemişti. İşte o sırada eski sevgilisi&nbsp;devreye girmiş ve Javits Wild filmini seyretmeyi ve onunla görüşmeyi kabul etmişti.</p>

  <p>Maureen, iki gün sonra buluşacakları anı aklından geçirerek yemek boyunca gözlerini Javits’ten ayırmıyor.&nbsp;Birden Javits’in kaskatı kesildiğini, gözlerinin kaydığını&nbsp;fark ediyor. Javits’in yanındaki arkadaşlarından biri önce&nbsp;arkaya, sonra yana bakıp elini ceketinin içine atıyor. Öteki adam ise kendini kaybetmişçesine cep telefonunda bir&nbsp;numara tuşlamaya başlıyor.</p>

  <p>Yoksa bir şey mi oldu? Yok canım. Javits’in yakınında oturanlar hâlâ sohbet ediyor, içkilerini yudumluyor, bir Festival gününün, partilerin, güneşin ve güzel vücutların&nbsp;keyfini çıkarıyorlar.</p>

  <p>Adamlardan biri Javits’i ayağa kaldırıp yürütmeye çalışıyor, ama Javits hareket edemiyor gibi. Ciddi bir durum olmasa gerek. İçkiyi fazla kaçırdı belki de. Yorgunluk. Stres. Yok, ciddi bir durum olamaz. Maureen işi buraya kadar getirmişken, bu kadar yaklaşmışken...</p>

  <p>Uzaklardan bir canavar düdüğü duyuyor. Polis olmalı, önemli birine ulaşmak için her zamanki yoğun trafikte yolu açmaya çalışıyor herhalde.</p>

  <p>Adamlardan biri Javits’in kolunu omzuna atıp onu kapıya doğru sürüklüyor. Canavar düdüğü gittikçe yaklaşıyor. Öteki adam, eli hâlâ ceketinin içinde, dört bir yanı&nbsp;kolluyor. Bir noktada gözleri buluşuyor.</p>

  <p>Arkadaşlarından biri Javits’i eğimli yolda sürüklerken, Maureen, böylesine çelimsiz biri bu kadar iriyarı bir adamı&nbsp;nasıl bu kadar rahat taşıyabilir, diye geçiriyor içinden.</p>

  <p>Canavar düdüğü çadırın hemen dışında susuyor. Ja-vits artık arkadaşlarından biriyle gözden kayboldu; ama öteki adam, bir eli hâlâ ceketinin içinde, Maureen’e doğru yürüyor.</p>

  <p>Maureen, korkuyla, “Ne oldu?” diye soruyor, çünkü yıllardır oyuncuları yönetmekten edindiği deneyimle, bu&nbsp;adamın yüzünün profesyonel bir katilin yüzü olduğunu&nbsp;sezinliyor, buz gibi bir bakışı var adamın.</p>

  <p>Adam, Maureen’in çıkaramadığı bir şiveyle, “Biliyorsun ne olduğunu,” diyor.</p>

  <p>“Onun kötüleşmeye başladığını gördüm, peki ama <span style="font-style:italic;">ne</span> oldu?”</p>

  <p>Adamın eli hâlâ ceketinin içinde; Maureen o anda, bu önemsiz olayı büyük bir olanağa dönüştürme şansını yakalayabileceğini geçiriyor akimdan.</p>

  <p>“Yardım edebilir miyim? Onunla birlikte gitsem?”</p>

  <p>Ceketin içindeki el gevşer gibi oluyor, ama gözler Maureen’in hiçbir hareketini kaçırmıyor.</p>

  <p>“Ben de sizinle geleyim. Javits Wild’ı tanıyorum. Arkadaşıyım onun.”</p>

  <p>Adam, hiç bitmeyecekmiş gibi gelen bir anlık bir duraksamadan sonra, hiçbir şey söylemeden dönüp dışarı çıkıyor, Bulvar’a doğru yürüyor.</p>

  <p>Maureen’in beyninde şimşekler çakıyor. Bu adam neden onun ne olduğunu bildiğini söyledi? Ve neden birden onunla ilgilenmekten vazgeçti?</p>

  <p>Öteki konuklar, canavar düdüğünün sesi dışında hiçbir şey fark etmediler, sokakta bir şeyler olduğunu sandılar herhalde. Canavar düdüklerinin neşeyle, güneşle, içkiyle, bağlantılarla, güzel kadınlar ve yakışıklı erkeklerle, soluk yüzlüler ve yanık tenlilerle hiçbir ilgisi yoktur. Başka bir dünyaya aittir canavar düdükleri, kalp krizlerinin,&nbsp;hastalıkların, cinayetlerin dünyasına. Buradaki insanları&nbsp;zerre kadar ilgilendirmezler.</p>

  <p>Maureen’in başı fır fır dönmeye başlıyor. Javits’in başına bir şey geldi ve bu büyük bir fırsat olabilir. Maureen kapıya koşuyor ve Bulvar’ın trafiğe kapatılmış tarafında&nbsp;canavar düdüklerini öttüre öttüre hızla uzaklaşan bir ambulans görüyor.</p>

  <p>Çadırın girişindeki korumalardan birine, “O benim arkadaşım,” diyor. “Onu nereye götürüyorlar?”</p>

  <p>Adam ona hastanenin adını söylüyor. Maureen hiç düşünmeden, bir taksi yakalamak için kendini sokağa atıyor. On dakika sonra, yüklüce bir bahşiş alma umuduyla otel kapıcılarının çağırdıkları dışında kentte hiçbir taksi olmadığını fark ediyor. Çantasında hiç para olmadığından, bir pizzacıya girip yanındaki haritayı gösteriyor ve&nbsp;hastaneye ulaşmak için en az yarım saat koşması gerektiğini öğreniyor.</p>

  <p>Kendini bildi bileli koşuyor zaten, yarım saat daha koşsa ne olur ki.</p>
</body>
</html>
