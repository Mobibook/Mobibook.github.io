<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1><i>16:34</i></h1>

  <p>Jasmine oturmuş sigara içerek denize bakıyor ve hiçbir şey düşünmüyor. Böyle anlarda sonsuzlukla arasında derin bir bağ olduğunu hissediyor; sanki var olan o değilmiş de, çok daha güçlü bir şeymiş, olağanüstü şeylere kadir bir şeymiş gibi.</p>

  <p>Bir zamanlar okuduğu eski bir öyküyü anımsıyor.</p>

  <p><span style="font-style:italic;">Nasreddin kafasında görkemli bir kavukla sultanın huzuruna çıkmış,</span> para <span style="font-style:italic;">dileniyormuş.</span></p>

  <p><span style="font-style:italic;">“Buraya para istemeye geldin, ama kafanda çok pahalı bir kavuk var. Kaç para eder o kavuk?” diye sormuş sultan.</span></p>

  <p><span style="font-style:italic;">“Çok zengin birinin hediyesidir. Herhalde beş yüz altından az etmez,” diye yanıtlamış zeki Sûfi.</span></p>

  <p><span style="font-style:italic;">Sultanın veziri, “Mümkün değil,” diye homurdanmış. “Hiçbir kavuk bu kadar para etmez.”</span></p>

  <p><span style="font-style:italic;">Nasreddin ise ısrarcıymış:</span></p>

  <p><span style="font-style:italic;">“Buraya yalnızca dilenmeye gelmedim, iş yapmaya da geldim. Ancak yüce bir soylunun bu türbana altı yüz&nbsp;altın vereceğini biliyordum. Alınca da üstünü fakirlere&nbsp;dağıtacağım.”</span></p>

  <p><span style="font-style:italic;">Sultan bu iltifata bayılmış ve Nasreddin<sup>9</sup>e istediği parayı vermiş. Nasreddin dışarı çıkarken vezire dönüp demiş ki:</span></p>

  <p><span style="font-style:italic;">“Kavuğun kaç para ettiğini bilmiş olabilirsin, ama ben de gururun insana neler yaptıracağını bilirim.”</span></p>

  <p>İşte çevresindeki dünya aynen böyle. Mesleğiyle alıp veremediği yok, insanları hırsları yüzünden kınamıyor&nbsp;da, ama hayatta neyin gerçekten önemli olduğunu biliyor&nbsp;ve her köşeden baştan çıkarıcı bir şey karşısına çıksa da,&nbsp;ayakları hep yere bassın istiyor.</p>

  <p>Biri kapıyı açıp defilenin başlamasına yalnızca yarım saat kaldığını haber veriyor. Günün en fena bölümünün,&nbsp;bütün defilelerin öncesindeki sıkıntılı dönemin sonu yaklaşıyor. Öteki kızlar iPod’larım ve telefonlarını bir yana bırakıyorlar; makyajcılar son düzeltmeleri yapıyorlar; kuaförler hırçın saç tutamlarını tarayarak yerlerine yerleştiriyorlar.</p>

  <p>Jasmine soyunma odasındaki aynanın karşısına oturmuş, herkesin işini yapmasına izin veriyor.</p>

  <p>Makyajcı, “Cannes’dayız diye gerilme sakın,” diyor.</p>

  <p>“Gergin değilim.”</p>

  <p>Neden olsun ki? Tam tersine, podyuma her adım atışında esrime halinde hissediyor kendini, kanına adrenalin pompalanıyor. Makyajcı konuşmak hevesinde; nice şöhretlerin yüzlerindeki kırışıklıkları nasıl düzelttiğini&nbsp;anlatıyor, yeni bir yüz kremi tavsiye ediyor, işinin yorucu olduğunu söylüyor, Jasmine’e o geceki partiye fazla bileti olup olmadığını soruyor. Jasmine bütün bunları sonsuz bir sabırla dinliyor. Bir zamanlar ona teklif getiren iki&nbsp;fotoğrafçıyla konuşmaya karar verdiği gün Antwerp’in&nbsp;arka sokaklarındaki hali var gözlerinin önünde. Başlangıçta birkaç küçük zorluk çıkmıştı, ama sonunda her şey&nbsp;düzelmişti.</p>

  <p>Bir gün onu yolda görüp durdurmuş olan ilk fotoğrafçının kapısını çaldığında, kızının içinde bulunduğu bunalımdan bir an önce çıkmasını isteyen annesiyle birlikteydi. Kapı açıldığında küçük bir odaya girdiler. Odada, üstü negatiflerle kaplı saydam bir masa, ayrıca üstünde bir bilgisayarın ve kâğıtlarla dolu bir tür çizim tahtasının durduğu büyükçe bir masa vardı. Fotoğrafçıyla birlikte olan&nbsp;kırklı yaşlardaki kadın, gülümseyip kendini organizasyon&nbsp;koordinatörü olarak tanıtmadan önce, onu uzun uzun inceledi. Sonra dördü oturdular.</p>

  <p>Kadın, “Kızınızın mankenlikte parlak bir geleceği olacağına eminim,” dedi.</p>

  <p>Jasmine’in annesi, “A, ben sadece onu yalnız bırakmamak için geldim,” dedi. “Söyleyeceğiniz bir şey varsa doğrudan kendisiyle konuşun.”</p>

  <p>Azıcık bozulan kadın birkaç saniye durakladıktan sonra eline bir kart alıp ayrıntıları ve ölçüleri yazarken, “Tabii, Cristina bir manken için hoş bir ad değil,” dedi. “Çok sıradan. İlk yapacağımız şey onu değiştirmek olacak.”</p>

  <p>Jasmine, “Cristina’nın hoş bir ad olmamasının başka bir nedeni de var,” diye düşünüyordu. Çünkü bir cinayeti gözleriyle gördükten sonra varoluşundan vazgeçmiş ve gözlerinin unutmayı reddettiği şeyleri inkâr etmiş bir kıza aitti o ad. Her şeyi değiştirmeye karar verdiğinde,&nbsp;bu değişikliğe çocukluğundan beri kullandığı adıyla başladı. Her şeyi, ama her şeyi değiştirmesi gerekiyordu. Kadına yanıtı hazırdı.</p>

  <p>“Profesyonel adım Jasmine Tiger<a id="footnote2"></a><sup><a href="../Text/Section0019.xhtml#bookmark2">2</a></sup> - hoşluk ile tehlikenin karışımı.”</p>

  <p>Kadın bu adı beğenmiş gibiydi.</p>

  <p>“Mankenlik mesleği kolay bir meslek değildir; siz de ilk adımı atmak üzere seçildiğiniz için şanslısınız. Elbette ki halledilmesi gereken birçok şey var, ama istediğiniz&nbsp;noktaya ulaşabilmeniz için size yardım etmek üzere yanınızda olacağız. Fotoğraflarınızı çekip gerekli ajanslara&nbsp;göndeririz. Size bir de kompozit gerekecek.”</p>

  <p>Cristina’nın, “Kompozit nedir?” diye sormasını bekledi, ama soru soran olmadı. Kadın bir kez daha bozulmuştu.</p>

  <p>“Eminim biliyorsunuzdur; kompozit bir sayfadan oluşur. Bir tarafında en güzel fotoğrafınız, ölçüleriniz, öteki tarafında ise farklı pozlarda başka fotoğraflarınız yer alır.&nbsp;Bikinili, öğrenci kılığında, belki bir tanesinde yalnızca&nbsp;yüzünüz, sizden yaşlı birini arıyorlarsa sizi devredışı bırakmasınlar diye bol makyajlı başka bir tane... Göğüsleriniz...”</p>

  <p>Bir duraklama daha.</p>

  <p>“... bir manken için galiba göğüsleriniz fazla büyük.”</p>

  <p>Fotoğrafçıya döndü.</p>

  <p>“Not al. Bunları gizlememiz lazım.”</p>

  <p>Fotoğrafçı dikkatle not aldı. Cristina -hızla Jasmine Tiger oluyordu- düşündü: “O insanlar benimle karşılaştıklarında, düşündüklerinden daha büyük göğüslü olduğumu görmeyecekler mi?”</p>

  <p>Kadın şık evrak çantasını aldı, içinden bir liste çıkardı.</p>

  <p>“Makyaj uzmanını ve bir de kuaförü aramamız lazım. Şimdiye dek podyumda yürüme tecrübeniz olmadı, değil mi?”</p>

  <p>“Yok.”</p>

  <p>“Tabii ki podyumda sokaktaki gibi yürümezsiniz. Sokaktaki gibi yürürseniz tökezlersiniz, çünkü ya fazla hızlı gidersiniz ya da yüksek topuklar dengenizi bozar. Bir ayağınızı ötekinin önüne koyarak, yani kedi gibi yürümeksiniz. Fazla da gülümsemeyeceksiniz. Daha önemlisi de&nbsp;duruştur.”</p>

  <p>Listesinde üç şeyi işaretledi.</p>

  <p>“Kıyafet kiralamanız da gerekecek.”</p>

  <p>Bir işaret daha.</p>

  <p>“Sanırım şimdilik bu kadar.”</p>

  <p>Elini tekrar evrak çantasına sokup bir hesap makinesi çıkardı. Listeyi inceleyerek birkaç rakam tuşladı, sonra onları topladı. Odada kimse bir şey söylemeye cesaret edemiyordu.</p>

  <p>“Yaklaşık iki bin Euro tutuyor. Fotoğraflar hariç, çünkü Yasser,” fotoğrafçıya döndü, “çok pahalı çalışır, ama bu sefer, malzemeyi kullanmasına izin verirseniz, işi bedava yapmayı kabul etti. Makyaj uzmanıyla kuaförü yarın&nbsp;buraya getirtebiliriz, ben de kursu yapan insanları arayıp&nbsp;boş yer var mı diye soracağım. Olacağına eminim, tıpkı&nbsp;kendinize yatırım yaparak geleceğiniz için yeni olanaklar&nbsp;yarattığınıza ve harcadıklarınızı pek yakında geri alacağınıza emin olduğum gibi.”</p>

  <p>“Yani ödemeyi benim yapacağımı mı söylemek istiyorsunuz?”</p>

  <p>“Organizasyon koordinatörü” bir kez daha bozulmuş görünüyordu. Onu görmeye gelen kızlar kendi kuşaklarının bütününün kurduğu hayali -dünyanın en seksi kadınlarından biri sayılmak- gerçekleştirmek için genellikle o kadar hevesli olurlardı ki, asla böylesine kaba sorular sormazlardı.</p>

  <p>“Bakın, Cristina...”</p>

  <p>“Jasmine. Bu kapıdan içeri girer girmez Jasmine oldum ben.”</p>

  <p>Fotoğrafçının cep telefonu çaldı. Telefonu cebinden çıkardı, sonra da, o dakikaya kadar karanlıklar içinde&nbsp;olan, odanın öteki ucuna yürüdü. Perdelerden birini çektiğinde, Jasmine siyah örtüyle kaplı bir duvar, üstünde flaşlar olan tripodlar, ışıkları yanıp sönen kutular ve tavandan&nbsp;sarkan spotlar gördü.</p>

  <p>“Bakın, Jasmine, yerinizde olmak isteyen binlerce, milyonlarca insan var. Antwerp’in en iyi fotoğrafçılarından biri sizi seçti, en seçkin profesyoneller yardım edecek&nbsp;size ve ben de mesleğinizle bizzat ilgileneceğim. Öte yandan, hayatta her şeyde olduğu gibi, bunda da kendi başarınıza inanmanız, bunun gerçekleşmesi için de yatırım yapmanız lazım. Manken olarak büyük bir başarıya ulaşacak&nbsp;kadar güzel olduğunuzu biliyorum, ama bu fazlaca rekabetçi dünyada güzellik yetmiyor. En iyisi olmanız gerek,&nbsp;bu da pahalıya patlıyor, en azından başlangıçta.”</p>

  <p>“Mademki bunca üstün niteliğim var, neden <span style="font-style:italic;">kendi</span> paranızı yatırmıyorsunuz bana?”</p>

  <p>“Sonra yapacağım bunu. Ama şimdi ne kadar kararlı olduğunuzu görmemiz gerek. Gerçekten profesyonel manken mi olmak niyetindesiniz, yoksa başka bir sürü&nbsp;genç kadın gibi, seyahat olanağına kavuşmak, dünyayı gezip görmek ve zengin koca bulmak mı istiyorsunuz,&nbsp;bundan emin olmalıyım.”</p>

  <p>Kadının ses tonu sertleşmişti. Fotoğrafçı odanın öteki ucundan geri döndü.</p>

  <p>“Makyajcı. Yarın kaçta geleceğini soruyor.”</p>

  <p>Jasmine’nin annesi, “Para lazımsa belki ben...” diye başladı, ama Jasmine kalkmış, kadınla ve fotoğrafçıyla el&nbsp;bile sıkışmadan kapıya yönelmişti bile.</p>

  <p>“Çok teşekkür ederim, ama benim o kadar param yok. Olsaydı bile, başka şeylere harcardım.”</p>

  <p>“Ama bu sizin geleceğiniz!”</p>

  <p>“Aynen. Benim geleceğim, sizinki değil.”</p>

  <p>Jasmine daha sonra gözyaşlarına boğuldu. Önce, pahalı bir butiğe gitmiş, orada ona kaba davranmakla kalmamışlar, sahibiyle tanıştığını anlatırken yalan söylediğini ima etmişlerdi. Ardından, tam yeni bir hayata başlayacağını düşünür, kendine mükemmel bir ad bulduğunu sanırken, yalnızca ilk adımı atmanın iki bin Euro’ya patlayacağını öğrenmişti.</p>

  <p>Anne ile kızı sessizlik içinde evin yolunu tuttular. Cep telefonu birkaç kez çaldı, ama Jasmine numaraya bakıp telefonu cebine attı.</p>

  <p>“Niye cevap vermiyorsun? Öğleden sonra bir randevumuz daha var, öyle değil mi?”</p>

  <p>“Çünkü iki bin Euro’muz yok.”</p>

  <p>Annesi Jasmine’i omuzlarından kavradı. Kızının ne denli hassas durumda olduğunu biliyordu, bir şeyler yapması lazımdı.</p>

  <p>“Evet, var. Baban öldüğünden bu yana her gün çalıştım ben ve iki bin Euro’muz var. Gerekiyorsa fazlası var. Avrupa’da temizlikçiler iyi para kazanır; çünkü burada&nbsp;kimse başkasının pisliğini temizlemek istemez. Ayrıca,&nbsp;söz konusu olan senin geleceğin. Şimdi eve gidemeyiz.”</p>

  <p>Telefon bir daha çaldı. Jasmine tekrar Cristina olup annesinin dediğini yaptı. Öğleden sonra görüşecekleri kadın, verilmiş başka bir sözü yüzünden randevusuna birkaç saat gecikebileceğini söyleyerek özür diliyordu.</p>

  <p>Cristina, “Zararı yok,” dedi. “Ama daha fazla vaktinizi almamak için, bana kaça mal olacağını öğrenebilir miyim?”</p>

  <p>“Kaça mı mal olacak?”</p>

  <p>“Evet. Az önce başka bir fotoğrafçıyla randevum vardı; o ve birlikte çalıştığı kişi benden iki bin Euro istediler; fotoğraflar, makyaj...”</p>

  <p>Hattın öteki ucundaki kadın güldü.</p>

  <p>“Size herhangi bir maddi yükü olmayacak. Eski bir numara bu. Buluştuğumuzda konuşuruz.”</p>

  <p>Kadının stüdyosu sabah ziyaret ettikleri yere çok benziyordu, ama sohbet tepeden tırnağa farklıydı. Neden&nbsp;ilk görüştükleri halinden çok daha üzgün göründüğünü&nbsp;sordu Cristina’ya; belli ki ilk görüşmelerini hâlâ anımsıyordu. Cristina öteki fotoğrafçıyla aralarında geçenleri anlattı. Kadın da ona bunun sık yapılan bir numara olduğunu, resmî makamların engellemeye çalıştığını açıkladı. O&nbsp;sıralarda dünyanın birçok yerinde, azıcık güzel olan kızlar “güzelliklerini tam anlamıyla gözler önüne sermeleri”&nbsp;için ikna ediliyor ve bu şerefe nail olabilmek için de neleri var neleri yoksa ödemek zorunda bırakılıyorlardı. Bu&nbsp;gibi ajanslar yeni yetenekler arama bahanesiyle lüks otellerde odalar tutuyor, odaları fotoğrafçılık malzemesiyle&nbsp;dolduruyor, manken adayına yılda en az bir defileye çıkacağını, yoksa parasının geri verileceğini söylüyor, çekilen&nbsp;fotoğraflar karşılığında bir servet alıyor, makyajcı ve kuaför numarası yapan işsiz aktörleri getirtiyor, özel mankenlik okullarına kayıt yaptırmayı öneriyor ve sonra da&nbsp;genellikle hiçbir iz bırakmadan ortadan kayboluyordu.&nbsp;Cristina’nin gittiği aslında gerçek bir stüdyoydu, ama tekliflerini reddetmekle doğru yapmıştı.</p>

  <p>“İnsanların gururuna hitap ediyorlar; ilgili kişi neye bulaştığını bildiği sürece, bunun ille de yanlış olması gerekmez. Üstelik bu yalnızca moda dünyasında değil, başka alanlarda da oluyor: kendi kitaplarını kendileri yayımlayan yazarlar, kendi sergilerinin sponsoru olan ressamlar, büyük stüdyolardan birinde iyi bir yer edinmek için&nbsp;borca giren yönetmenler, evi terk edip büyük kente garson olarak çalışmaya giden ve günün birinde onları yıldız yapacak bir yapımcıyla tanışmayı uman senin yaşında kızlar...”</p>

  <p>Hayır, şimdilik fotoğraf çekmeyeceklerdi. Önce Cristina’yı iyice tanıması gerekiyordu; fotoğraf makinesinin deklanşörüne basmak, karşısındakinin ruhunu açığa çıkarmakla başlayan uzun soluklu sürecin son aşamasıydı. Biraz daha konuşmak için ertesi gün yeniden buluşmaya karar verdiler.</p>

  <p>“Bir ad bulman lazım.”</p>

  <p>“Adım Jasmine Tiger.”</p>

  <p>Evet, hayatının aşkı geri gelmişti.</p>

  <p>Fotoğrafçı onu, hafta sonunu geçirmek için, Hollanda sınırına yakın olan plaj evine davet etti. Günde sekiz saat&nbsp;çalışarak kamerayla denemeler yaptılar.</p>

  <p>Fotoğrafçı, Jasmine’den “ateş”, “tahrik”, “su” gibi bazı sözcüklerin çağrıştırdığı bir dizi duyguyu çehresinde yansıtmasını istedi. Ruhunun iki yönünü de, kötülüğünü ve iyiliğini dışa vurmaya çalışmalıydı. Aşağı, dümdüz ileri, yana ve boşluğa baktırdı. Martıları ve şeytanları&nbsp;hayal etmesini istedi. Kendinden yaşlı bir grup erkek tarafından saldırıya uğrayıp aralarından bir ya da birkaçının ona tecavüz ettiğini, sonra da bir bar tuvaletine bırakıldığını hayal etmesini istedi. Günahkâr ve azize, sapık&nbsp;ve masum olmasını istedi.</p>

  <p>Bazı fotoğraflar açık havada çekildi ve o, soğuktan donuyor olmasına karşın her uyarıya tepki vermeyi, her&nbsp;talebi yanıtlamayı becermişti. Evin odalarından birindeki küçük bir stüdyoya da girdiler; böylelikle fotoğrafçı değişik müzikler ve ışıklar kullanarak denemeler yapabildi.&nbsp;Jasmine makyajını kendi yapıyor, saçını ise fotoğrafçı biçime sokuyordu.</p>

  <p>Jasmine, “İşe yarar bir halim var mı?” diye soruyordu. “Bunca vaktinizi neden benim için harcıyorsunuz?”</p>

  <p>Ama fotoğrafçının söylediği tek şey, “Bunu sonra konuşuruz,” oluyordu. Gecenin geri kalanını gün boyunca yaptıkları çalışmayı inceleyerek, düşünerek, not alarak geçiriyor, ama sonuçlardan memnun mu olduğu yoksa düş kırıklığına mı uğradığı konusunda hiçbir yorum yapmıyordu.</p>

  <p>Pazartesi sabahına kadar Jasmine (zira artık Cristina kesinlikle ölmüştü) herhangi bir fikir edinemedi. Antwerp&nbsp;aktarması için Brüksel istasyonunda beklerlerken, fotoğrafçı birden, “Sen şimdiye kadar çalıştığım en iyi mankensin,” dedi.</p>

  <p>“Şaka ediyorsunuz.”</p>

  <p>Kadın ona hayretler içinde baktı.</p>

  <p>“Hayır, öylesin. Yirmi yıldır bu alanda çalışıyorum, sayısız insanın fotoğrafını çektim; hepsi de epeyce deneyimli olan profesyonel mankenlerle, film oyuncularıyla&nbsp;çalıştım. Hiçbiri duygularını senin kadar iyi ifade edemiyordu. Buna ne denir, biliyor musun? Yetenek. Bazı mesleklerde yeteneği ölçmek çok kolaydır: iflasın eşiğindeyken işi kurtaran genel müdürler, rekor kıran sporcular,&nbsp;çalışmalarını iki kuşak boyunca devam ettirebilen oyuncular... Peki, ben senin mankenliğinden nasıl bu kadar&nbsp;emin olabiliyorum? Çünkü bir profesyonelim. Meleklerini ve şeytanlarını objektif aracılığıyla gösterdin; bu da&nbsp;hiç kolay değildir. Vampir kılığında gotik partilere giden&nbsp;gençlerden ya da adamların içindeki sübyancılığı tahrik&nbsp;etmek için masum havalar takman kızlardan değil, gerçek meleklerden ve gerçek şeytanlardan söz ediyorum.”&nbsp;İstasyon bir aşağı bir yukarı yürüyen insanlarla doluydu. Jasmine tren tarifesine bir göz attı ve dışarı çıkmayı önerdi. Sigara içmek için can atıyordu, istasyonda ise&nbsp;sigara yasağı vardı. O sırada içinden neler geçtiğini söylese mi, söylemese mi, kestiremiyordu.</p>

  <p>“Yeteneğim vardır belki, ama bu doğru olsa bile, o yeteneği gösterebilmemin tek nedeni vardı. Biliyorsunuz, birlikte geçirdiğimiz süre boyunca kişisel yaşamınızdan&nbsp;hiç söz etmediniz ve benimkini de hiç sormadınız. Bu arada, çantalarınızı taşımaya yardım etmemi ister misiniz?&nbsp;Fotoğrafçılık genellikle erkeklerin yaptığı bir iş, öyle değil mi? Taşınması gereken çok ağır şeyler var.”</p>

  <p>Kadın güldü.</p>

  <p>“İşime tapıyorum; bundan başka söyleyecek fazla bir şeyim de yok aslında. Otuz sekiz yaşındayım, boşandım,&nbsp;çocuğum yok, büyük bir lüks içinde değil ama rahat bir&nbsp;yaşam sürdürebilecek parayı kazanabilmek için iyi ilişkilerim var. Söyleyeceklerime bir şey daha eklemeliyim:&nbsp;Her şey planlandığı gibi giderse, var olabilmek için tümüyle mesleğine dayanan biri olarak yaşamamalısın, gerçek öyle olsa bile. Tavsiyelerimi dinlemezsen, sistem seni&nbsp;kolayca avucunun içine alır. Tabii ki fotoğraflarını kullanarak ben de para kazanacağım; ama bundan böyle kendine profesyonel bir menajer bulmanı tavsiye ederim.”</p>

  <p>Jasmine bir sigara daha yaktı. Ya şimdi ya da asla!</p>

  <p>“Yeteneğimi nasıl ortaya koyabildim, biliyor musun? Çünkü hayatımda başıma gelebileceğini asla düşünmediğim bir şey oldu: Bir kadına âşık oldum. O kadının yanımda olmasını, atmam gereken her adıma yön vermesini isterdim. O kadın hem nezaketi hem de titizliğiyle ruhuma&nbsp;işlemeyi başardı ve ta derinlerde yatan en iyilerin de en&nbsp;kötülerin de ortaya çıkmasını sağladı. Bana uzun meditasyon teknikleri öğreterek ya da -annemin ihtiyacım olduğuna inandığı- psikanaliz uygulayarak yapmadı bunu;&nbsp;kullandığı şey...”</p>

  <p>Durakladı. Korkmuştu, ama devam etmesi gerekiyordu. Artık kaybedecek hiçbir şeyi yoktu.</p>

  <p>“Kullandığı şey bir fotoğraf makinesiydi.”</p>

  <p>Zaman durdu. İstasyonun dışındaki diğer insanlar hareketsiz kaldı, sesler kesildi, rüzgâr durdu, sigarasının&nbsp;dumanı havada asılı kaldı, ışıklar söndü. Her zamankinden çok daha ışıltılı ve birbirine dikilmiş iki çift gözden&nbsp;başka bir şey kalmadı.</p>

  <p>Makyajcı, “Hazırsın,” diyor.</p>

  <p>Jasmine başını kaldırıyor ve soyunma odasına dönüştürülmüş mekânda arkadaşının bir aşağı bir yukarı dolaştığını görüyor. Gergindir herhalde; Cannes’daki ilk defilesi ne de olsa. İyi giderse, Belçika hükümetiyle şişkin bir sözleşme yapabilir.</p>

  <p>Jasmine yanma gidip ona güven vermek, her şeyin, daha önce hep olduğu gibi, yolunda gideceğini söylemek&nbsp;istiyor. Ama aşağı yukarı şöyle bir yanıt alabilir: “Daha on&nbsp;dokuz yaşındasın, ne biliyorsun ki hayat hakkında?”</p>

  <p>O da şöyle der: “Sen benim kapasitemi bildiğin gibi ben de şeninkini biliyorum. Üç yıl önce bir gün, bir tren&nbsp;istasyonunda yanağıma usulca dokunduğun zaman başlayıp hayatımızı değiştiren ilişkimizi biliyorum. İkimizin&nbsp;de nasıl korkmuş olduğunu anımsıyor musun? Ama o ilk&nbsp;korku duygusunu atlattık. Ve ilişkimiz sayesinde buradayım ben; sen de, mükemmel bir fotoğrafçı olmanın yanı&nbsp;sıra, her zaman hayalini kurduğun şeyi yapıyorsun artık:&nbsp;kıyafetler tasarlayıp dikmek.”</p>

  <p>O anda en iyisinin hiçbir şey söylememek olacağını biliyor. Birine sakin olmasını söylemek onu daha da gerginleştirmekten başka işe yaramaz.</p>

  <p>Pencerenin yanına gidip bir sigara daha yakıyor. Çok fazla sigara içiyor, iyi ama niye içmesin ki? Fransa’daki&nbsp;ilk büyük defilesi bu.</p>
</body>
</html>
