<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1><i>16:52</i></h1>

  <p>Kralların Kralı, İsa Mesih bile şimdi İgor’ın sınandığı gibi sınanmıştı: Şeytan onu günaha çağırmıştı. Yüklendiği misyonu yerine getirirken gücünden kaybetmek istemiyorsa, dişleriyle tırnaklarıyla kaderine tutunması gerek.</p>

  <p>Şeytan ona durmasını, bağışlamasını, görevinden vazgeçmesini söylüyor. Şeytan birinci sınıf bir profesyoneldir ve zayıfların içine korku, endişe, yetersizlik ve&nbsp;umutsuzluk gibi telaş verici duygular sokmayı iyi bilir.</p>

  <p>Sıra güçlüleri baştan çıkarmaya geldiğinde, daha usta işi bir olta kullanır: iyi niyet. Onu yaban ortamında dolaşırken bulduğunda İsa’ya yaptığı da aynen buydu. Neden taşları ekmeğe çevirmediğini sordu ona; böylece yalnız kendini değil, yiyecek dilenen tüm insanları doyurabilecekti. Ne var ki İsa, Tanrı’nın Oğlu’ndan beklenecek bir bilgelikle davrandı. İnsanının yalnızca ekmekle doymadığını, Tanrı’nın ağzından çıkan sözcüklerle beslendiğini söyledi.</p>

  <p>Ayrıca, iyi niyeti, erdemi, namusu nasıl tanımlamalı? Nazi toplama kamplarını yapan adamlar, hükümetin buyruklarına uyarken namuslu davrandıklarını sanıyorlardı. Sovyet rejimine karşı çıkan aydınlara deli raporu veren ve Sibirya’ya sürülmelerini sağlayan doktorlar, Komünizm’in adil bir sistem olduğuna inanıyorlardı. Savaşa giden askerler doğru dürüst anlamadıkları bir ideal&nbsp;uğruna insan öldürürler, ama yine de onlar iyi niyet, erdem ve namus timsalidirler.</p>

  <p>Hayır, bu doğru değil. Günah iyi bir şeye yol açıyorsa erdemdir; erdem de kötülük amacıyla kullanılırsa günah olur.</p>

  <p>Bu vakada, Şeytan bağışlayıcılığı onun ruhunu zora sokmak için kullanıyor. “Bunları yaşayan bir tek sen değilsin,” diyor İgor’a. “Bir sürü insan en çok sevdikleri kişi&nbsp;tarafından terk edilmiş, ama yine de içlerindeki burukluğu mutluluğa çevirmeyi başarmıştır. Bu dünyayı terk&nbsp;etmek zorunda bıraktığın insanların ailelerini düşünsene; kin ve öfkeyle dolacak içleri ve intikam almak isteyecekler. Dünyayı böyle mi düzelteceksin? Sevdiğin kadına&nbsp;vermek istediğin bu mu?”</p>

  <p>Ne var ki, İgor ruhunu ele geçirmeye çalışan fesatlıktan daha akıllı. Biraz daha sabrederse, içindeki ses yorulup susacak. Direncinin büyük ölçüde, cennete yolladığı insanlardan birinin, hayatında giderek daha çok yer almasından&nbsp;kaynaklandığını sanıyor. Kara kaşlı kız ona her şeyin yolunda olduğunu, unutmak ile bağışlamak arasında büyük&nbsp;fark bulunduğunu söylüyor. Yüreğinde nefret yok; bütün&nbsp;bunları dünyadan intikam almak için de yapmıyor.</p>

  <p>Şeytan istediği kadar ısrar etsin; sağlam durmalı ve neden burada olduğunu hep anımsamalı.</p>

  <p>Gördüğü ilk pizzacıya girip bir <span style="font-style:italic;">pizza margherita<a id="footnote4"></a><sup><a href="#bookmark4">4</a></sup></span> ile kola istiyor. Şu sırada bir şeyler yese iyi olur, çünkü masa&nbsp;çevresinde bir sürü insanın toplaştığı yemek davetinde&nbsp;hiçbir şey yiyemeyecek - zaten hiçbir zaman da yiyememiştir. Herkes kendini neşeli, rahat bir sohbeti sürdürmek zorunda hisseder ve ne zaman önündeki lezzetli yiyecekleri tatmaya kalkışsa, ortaya biri çıkıp engel olur.</p>

  <p>Bundan kaçınabilmek için bulduğu çare masadakileri soru yağmuruna tutmak, onlar akıllıca yanıtlar bulmaya çalışırken de huzur içinde yemeğini yemek olurdu. Oysa&nbsp;bu gece kendini hiç de yardımsever ya da canayakın hissetmiyor. Sevimsiz ve soğuk görünecek. Yabancı dil bilmediğini de söyleyebilir.</p>

  <p>Önündeki birkaç saat içinde, bütün bunlara son verip her şeyi bırakmasını söyleyecek olan Fesatlığın sesinin her zamankinden güçlü çıkacağını biliyor. Son vermek istemiyor; nedeni değişiyor olsa bile, yine de bu misyonu tamamlamak niyetinde.</p>

  <p>Bir gün içinde vahşice üç cinayet işlenmesinin Cannes için normal bir olay sayılıp sayılmayacağı hakkında hiçbir&nbsp;fikri yok; normalse, polis olağandışı bir şey olduğundan&nbsp;kuşkulanmayacak. Bürokratik işlerine devam edecekler;&nbsp;o da, planlandığı gibi, ertesi sabahın erken saatlerinde&nbsp;uçup gidecek. Teşhis edilip edilmediğini de bilmiyor: Bu&nbsp;sabah kendisiyle kızın yanından geçen o çift, ölü adamın&nbsp;yakın korumalarından biri ve öteki kadının öldürülmesini izleyen kişi görmüştü onu yalnızca.</p>

  <p>Fesatlık yöntem değiştiriyor: Zayıf kişilere yaptığı gibi, korkutmak istiyor onu. Şeytan onun neler geçirmiş&nbsp;olduğunu bilmediği gibi, Kader’in ona hazırladığı sınavdan öncekinden güçlü bir adam olarak çıktığının da farkında değil.</p>

  <p>Cep telefonunu alıp bir mesaj daha gönderiyor.</p>

  <p>Mesajı aldığında Ewa’nın vereceği tepkiyi düşünebiliyor. İçinden bir ses, onun korku ve hazla karışık bir duygu yaşayacağını söylüyor. İki yıl önceki kararından, kıyafetleri ve mücevherleri dahil her şeyi ardında bırakarak onu terk edip boşanma süreci için avukatlarını görevlendirmiş olmaktan pişmanlık duyduğuna emin. Sebep: uyumsuzluk. Sanki bir sürü ilginç insan eşleriyle aynı&nbsp;şeyleri düşünüyor, bir yığın ortak noktayı paylaşıyormuş&nbsp;gibi... Besbelli yalandı işte. Başkasına âşık olmuştu.</p>

  <p>Tutku. Dürüst davranmak gerekirse, beş yılı aşkın evlilikten sonra başka bir eş bulma arzusuna kapılmadığını hangimiz söyleyebilir? Yine dürüst davranmak gerekirse, kim hayatı boyunca en az bir kez ihanet etmediğini, en azından aklından geçirmediğini iddia edebilir? Kim&nbsp;bilir kaç kadın ya da erkek bu yüzden evlerini terk etmiş,&nbsp;sonra tutkunun uzun sürmediğini fark edip gerçek eşlerine geri dönmüştür. Azıcık olgunlukla davranılırsa her&nbsp;şey unutulabilir. Bu, insan biyolojisinin tamamıyla normal bir yanıdır.</p>

  <p>Her şeyi çok yavaş kavrayabildi. Önce, avukatlarına mümkün olduğunca haşin davranmalarını söyledi. Kadın onu terk etmek istiyorsa, neredeyse yirmi yılı aşkın bir süre boyunca birlikte oluşturdukları servet üstündeki tüm haklarından feragat etmeliydi; tek kuruş bile alamazdı. Ondan cevap beklerken bir hafta boyunca sarhoş&nbsp;dolaştı. Para umurunda değildi; böyle yapmasının nedeni&nbsp;onun dönmesini sağlamaktı ve Ewa’ya baskı yapmak için&nbsp;aklına gelen tek yol buydu.</p>

  <p>Oysa Ewa namuslu bir insandı. Avukatları İgor’un şartlarını kabul ettiler.</p>

  <p>Eski karısının yanındaki adamın kim olduğunu ancak basının diline düştüklerinde fark etti İgor. Dünyanın en başarılı terzilerinden biri, tıpkı onun gibi kendini sıfırdan başlayarak yetiştirmiş; yine onun gibi, kırklı yaşlarında ve tıpkı onun gibi, hiç kibirli olmayışı ve çok çalışmasıyla tanınıyor.</p>

  <p>Neler olduğunu bir türlü anlayamadı. Ewa Londra'daki bir defileye gitmeden hemen önce, Madrid’de, ender olarak yaşadıkları romantik bir tatil yapmışlardı. Oraya şirketin jetiyle gidip her türlü konforu olan bir otelde kalsalar da, birlikte dünyayı yeniden keşfetmeye karar vermişlerdi. Pahalı lokantalarda rezervasyon yaptırmamışlar, müzelere girmek için uzun kuyruklarda beklemişler,&nbsp;şoförlü limuzinler yerine taksiyle dolaşmışlar, kilometrelerce yol yürüyüp ikide bir kaybolmuşlardı. Çok yemiş ve&nbsp;her zamankinden çok içmişler, otele yorgun ama hoşnut&nbsp;dönmüşler ve hep yaptıkları gibi, her gece sevişmişlerdi.</p>

  <p>Dizüstü bilgisayarlarını ya da cep telefonlarını açmamak için ikisi de çok gayret göstermiş, ama becermişlerdi. Moskova’ya yürekleri iyi anılarla yüklü, yüzlerinde gülücüklerle döndüler.</p>

  <p>İgor tekrar işe gömülmüş, o yokken her şeyin mükemmel bir biçimde yürütüldüğünü görerek şaşırmıştı. Ertesi hafta Ewa Londra’ya gitmiş ve bir daha da dönmemişti.</p>

  <p>İgor en büyük özel dedektiflik firmalarından birini tuttu -aslında sanayi ve siyaset casusluğu yaparlardı-, bu&nbsp;da karısının yeni dostuyla el ele görüldüğü yüzlerce fotoğrafa bakmak demekti. Eski kocasından aldıkları bilgiye dayanan dedektifler, Ewa’ya ısmarlama bir “arkadaş”&nbsp;buldular. Ewa onunla bir mağazada “tesadüfen” tanıştı;&nbsp;kadın Rusya’dan geliyordu ve kocasının onu terk ettiğini,&nbsp;gerekli izni olmadığı için İngiltere’de çalışamadığını, karnını doyurmak için bile pek az parası olduğunu anlattı.&nbsp;Ewa önceleri pek güvenememişti, ama sonunda ona yardım etmeye karar verdi. Yeni sevgilisiyle konuştu; sevgilisi, yasadışı olsa da, bu yeni arkadaşı bürolarından birinde işe yerleştirmeyi göze aldı.</p>

  <p>Kadın Ewa’nin Rusça konuşan tek “arkadaş”ıydı. Yalnızdı. Evliliğinde sorunlar vardı. Dedektiflik firmasının başvurduğu psikologa göre, istenilen bilgiyi alabilmek için ideal konumdaydı kadın. İgor, Ewa’nin yeni hayatına henüz uyum sağlamamış olduğunu biliyordu; bu&nbsp;durumda, ille de yararı olsun diye değil, ama ruhunu biraz olsun rahatlatmak için, aynı koşullar içindeki bir kadınla mahrem düşüncelerini paylaşması kadar doğal bir&nbsp;şey olamazdı.</p>

  <p>“Arkadaş” tüm konuşmaları kaydediyor, İgor’un imzalaması gereken kâğıtları, varlığını talep eden davetiyeleri, müşterilere, toptancılara, siyasetçilere ve iş arkadaşlarına gönderilecek armağanları bir yana bırakmasına neden olan bu kayıtlar masasında yığılıyordu.</p>

  <p>Kayıtlar fotoğraflardan çok daha yararlı ve çok daha acı verici olmuştu. İgor, Ewa’nin ünlü terziyle ilişkisinin&nbsp;iki yıl önce, Milano’daki Moda Haftası’nda, profesyonel nedenlerle tanıştıklarında başladığını öğrendi. Ewa önceleri&nbsp;direnmişti; ne de olsa adam dünyanın en güzel kadınlarıyla çevriliydi; Ewa ise o sırada otuz sekiz yaşındaydı. Gelgelelim, ertesi hafta Paris’te kendilerini yatakta buldular.</p>

  <p>İgor bunu öğrendiği zaman cinsel açıdan tahrik olduğunu fark etti ve bedeninin neden böyle bir tepki verdiğini anlayamadı. Karısının, bacaklarını açıp başka bir erkeğin içine girmesine izin vermesi, onu tiksindireceğine neden tahrik ediyordu?</p>

  <p>Aklını kaçırabileceğinden bir tek o zaman korkmuştu. Bu yüzden suçluluk duygusunu biraz olsun hafifletebilmeyi amaçlayarak topluluk önünde bir tür itirafta bulunmayı denedi. Meslektaşlarıyla bir sohbet sırasında, “dostlarından birinin”, karısının evlilikdışı bir ilişki yaşadığını öğrendiğinde cinsel haz aldığından söz etti. Ardından sürpriz geldi.</p>

  <p>Toplumun değişik kesimlerinden ve değişik milletlerden, çoğu yönetici ve siyasetçi olan meslektaşları, önce bu yüzden dehşete kapılmış göründüler. Derken, onuncu votka kadehini tepelerine diktikten sonra, hepsi de&nbsp;bunun bir evlilikte başa gelebilecek en heyecanlı şeylerden biri olduğunu kabul etti. Aralarından biri karısından,&nbsp;âşığıyla birlikteyken yaşadığı tüm iğrenç ayrıntıları ve&nbsp;kullandığı ayıp sözleri kendisine anlatmasını isteyip duruyordu. Bir başkası, eş değişme kulüplerinin -toplu seks&nbsp;meraklısı çiftler oralara gidiyorlardı- hasta bir evlilik için&nbsp;en iyi tedavi olduğunu açıkladı. Bu belki biraz abartılıydı,&nbsp;ama İgor karısının başkasıyla yattığını öğrenince tahrik&nbsp;olan tek erkeğin kendisi olmadığına sevinmişti. İnsanoğulları, özellikle bu cinsin erkekleri hakkında pek az şey&nbsp;bildiğine de aynı derecede memnun olmuştu. Sohbetleri&nbsp;genellikle işle ilgili olur, kişisel alana pek az girilirdi.</p>

  <p>Şimdi o kayıtlarda neler olduğunu düşünüyor. Londra'da geçirdikleri hafta sırasında (katılan profesyoneller için hayat kolaylaşsın diye, moda haftaları birbirini izleyecek biçimde düzenlenir) ünlü terzi Ewa’ya âşık olduğunu açıklamıştı; dünyanın en sıradışı kadınlarından biriyle karşı karşıya olduğu düşünülürse, hiç de şaşırtıcı değildi. Ewa ise hâlâ kuşkular içindeydi. Hussein hayatında seviştiği ikinci erkekti; ikisi de aynı iş dalında çalışıyordu,&nbsp;ama onun karşısında kendini çok aşağılarda hissediyordu. Moda alanında çalışma hayalinden vazgeçmesi gerekecekti, çünkü müstakbel kocasıyla rekabet mümkün olamazdı; bu yüzden de ev kadını rolüne geri dönecekti.</p>

  <p>Dahası, böylesine güçlü birinin orta yaşlı bir Rus kadınıyla neden ilgilendiğini anlayamıyordu.</p>

  <p>Ewa fırsat verseydi İgor bunu açıklayabilirdi: Ewa’nin yalnızca varlığı bile çevresindeki herkesi aydınlatırdı;&nbsp;herkes elinde ne varsa vermek ister, insanın geçmişin&nbsp;küllerinden yeni bir umutla doğmasını sağlardı. Anlamsız, kanlı bir savaştan dönen genç bir adamken onun da&nbsp;başına aynen bunlar gelmişti.</p>

  <p>Fesatlık geri geliyor. Şeytan ona bunun doğru olmadığını söylüyor. Yaşadığı sarsıntılardan kendini işe vererek kurtulmuştu. Psikiyatristler çok fazla çalışmayı psikolojik bozukluk saysalar da, onun açısından, bağışlayarak ve unutarak yaralarını sarmanın bir yolu olmuştu. Ewa&nbsp;gerçekten de o kadar önemli değildi. Tüm duygularını var&nbsp;olmayan bir ilişkide yoğunlaştırmaktan vazgeçmeli artık.</p>

  <p>“İlk kez senin başına gelmiyor,” dedi Şeytan. “İyi eylemlere yol açacağı gibi yanlış bir kanıyla kötü eylemlere girişiyorsun.”</p>

  <p>İgor sinirlenmeye başlıyor. O iyi bir adam aslında; insafsızca davranmak zorunda kaldığı her sefer, yüce bir amaç uğruna, hayatının modeli kabul ettiği İsa’nın izinden giderek ya memleketine hizmet etti ya da aşırı uçlardaki insanların gereksiz acı çekmelerini önledi ve yine&nbsp;onun gibi yaparak hem öteki yanağını çevirdi hem de&nbsp;kamçı<a id="footnote5"></a><sup><a href="#bookmark5">5</a></sup> kullandı.</p>

  <p>Fesatlığı başından atmak için haç çıkarıyor. Kayıtları ve Ewa’nin dediklerini anımsamaya zorluyor kendini: Yeni eşiyle ne kadar mutsuz olursa olsun asla geçmişe dönmeyeceğini, çünkü eski kocasının “dengesiz” olduğunu söylüyordu.</p>

  <p>Ne saçma! Yeni çevresi beynini yıkıyor olmalıydı. Berbat insanlarla beraberdi besbelli. Rus “arkadaş”ma,&nbsp;evlenmesinin tek nedeninin yalnızlıktan korkması olduğunu anlatıyordu, ama İgor bunun yalan olduğundan&nbsp;emindi.</p>

  <p>Ewa gençliğinde hep başkaları tarafından dışlandığını hissetmiş, asla kendi gibi davranamamıştı. Arkadaşlarının ilgilendikleri şeylerle ilgileniyormuş gibi görünmüş, onlar hangi oyunu seviyorsa o oyunu oynamış, partilere&nbsp;gitmiş ve sadık bir koca olacak, ona güven, bir yuva ve çocuklar verecek yakışıklı bir adam arayıp durmuştu. “Hepsi yalandı,” diyordu kayıtlarda.</p>

  <p>Aslında, bilinmezlik ve maceralar oldum olası ilgisini çekmişti. Gençliğinde bir meslek seçebilseydi, sanatçı olurdu. Çocukken Komünist Parti’nin dergilerini keserek&nbsp;kolajlar yapardı; dergilerdeki fotoğraflardan nefret ederdi, ama o kasvetli şekilleri renklendirmeye bayılırdı. Bebek elbiselerini annesi dikerdi, çünkü dışarıdan bulmak&nbsp;çok zor oluyordu. Ewa bu kıyafetlerden çok hoşlanır, bir&nbsp;gün kendisinin de kıyafetler yapacağını söylerdi.</p>

  <p>Eski Sovyetler Birliği’nde moda diye bir şey yoktu. Ancak Berlin Duvarı yıkıldığında ve yabancı dergiler ülkeye akın etmeye başladığında, dünyanın geri kalan kısmında neler olup bittiğini öğrenebildiler. Ergenlik çağındayken bu dergilerle daha neşeli, daha ilginç kolajlar yapabiliyordu. Sonra, günün birinde, ailesine moda tasarımcısı olmak istediğini söylemeye karar verdi.</p>

  <p>Liseyi bitirir bitirmez, anne babası onu Hukuk Fakültesine yolladı. Yeni kazandıkları özgürlük nedeniyle mutluydular, ama insanları gerçek sanattan uzaklaştıran,&nbsp;Tolstoy’un ve Puşkin’in yerini casus romanlarıyla doldurmaya çalışan, klasik baleyi modern zırvalıklarla yozlaştıran kapitalist fikirlerin ülkeyi yıkabilecek tehditler oluşturduğunu düşünüyorlardı. Biricik kızlarının Coca-Cola&nbsp;ve gösterişli arabalarla birlikte gelen bu ahlaki sapkınlıktan uzak tutulması gerekiyordu.</p>

  <p>Üniversitede, tıpkı kendisi gibi düşünen, yani eski rejimin bir gün geri döneceği fikrini tümüyle unutup sonsuza kadar yok olduğunu, artık yeni bir hayata başlamak gerektiğini kabul eden yakışıklı, hırslı bir genç adamla tanıştı.</p>

  <p>Bu genç adamdan pek hoşlandı. Çıkmaya başladılar. Onun çok zeki olduğunu, hayatta ilerleyebileceğini fark&nbsp;etti; ayrıca Ewa’yi anlıyordu da. Tabii ki Afgan savaşında&nbsp;bulunmuş, yaralanmıştı, ama ciddi bir şey değildi. Geçmişten asla yakınmıyor, travmatik şeyler yaşamış dengesiz biri gibi görünmüyordu.</p>

  <p>Bir gün, elinde bir demet gülle gelip üniversiteyi bırakacağını ve kendi işini kuracağını söyledi. Sonra da evlenme teklif etti. Ewa ona karşı sadece arkadaşça duygular ve hayranlık besliyor olsa da, teklifi kabul etti. Birbirlerini daha iyi tanıdıkça, âşık da olabileceklerini düşünüyordu. Öte yandan, bu genç adam onu gerçekten anlayan, entelektüel arzularına cevap verebilen tek kişiydi. Bu şansı kaçırırsa, onu olduğu gibi kabul edecek başka birini&nbsp;asla bulamayabilirdi.</p>

  <p>Fazla yaygara yapmadan ve ailelerinin desteği olmadan evlendiler. İgor, Ewa’ya tehlikeli görünen bazı insanlardan borçlar aldı, ama kadın bu borçları engellemek için hiçbir şey yapamadı. Şirket yavaş yavaş büyümeye başladı. Dört yıllık beraberlikten sonra, Ewa -korkudan titreyerek- ilk kez bir şey istedi: geçmişte ona borç vermiş olan&nbsp;ve kuşku verici bir biçimde, paralarını geri almak için hiç&nbsp;acele etmeyen kişilere borcunu ödemesini. İgor tavsiyesini kabul etti ve sonraları bu nedenle ona sık sık teşekkür etti.</p>

  <p>Yıllar kaçınılmaz başarısızlıklarla, uykusuz gecelerle geçti; sonra işler gelişmeye başladı ve tıpkı masallardaki&nbsp;gibi, çirkin ördek yavrusu herkesin hayran olduğu güzel&nbsp;bir kuğuya dönüştü.</p>

  <p>Ewa ev kadını rolüne sıkışıp kaldığı için yakınıyordu. Arkadaşlarının, çalışan kadının kadınlığının eksildiğini düşünen kocalarının aksine, İgor ona Moskova’nın en gözde bölgelerinden birinde bir dükkân satın aldı. Ewa&nbsp;orada dünyanın en ünlü terzilerinin yaptığı kıyafetleri satmaya başladı, ama kendi tasarımlarını yapmak için hiç&nbsp;uğraşmadı. İşinin tatmin edici bir başka yanı da vardı: Büyük modaevlerini ziyaret ediyor, ilginç insanlarla tanışıyordu. İşte Hamid’le de ilk kez o sırada karşılaştı. Onu sevip sevmediğini hâlâ bilmiyordu -muhtemelen de sevmiyordu- ama onunla rahat ediyordu. Hamid ona daha önce&nbsp;onun gibi biriyle hiç karşılaşmadığını söyleyerek birlikte&nbsp;yaşamayı önerdiğinde, kaybedecek hiçbir şeyi olmadığını&nbsp;hissetti. Çocuğu yoktu, kocası da işiyle öylesine evliydi ki&nbsp;muhtemelen onun gittiğini fark bile etmeyecekti.</p>

  <p>Kayıtlardan birinde, “Her şeyi arkamda bıraktım,” diyordu Ewa. “Ve şu kadarcık pişman değilim. Hamid -istemediğim halde- İspanya’daki o güzelim malikâneyi alıp tapuyu üstüme yapmasaydı da aynı şeyi yapardım. Eski&nbsp;kocam İgor servetinin yarısını teklif etseydi bile aynı kararı verirdim. Aynı kararı verirdim, çünkü korkmadan yaşamak istiyorum. Dünyanın en çok arzu edilen adamlarından biri benimle birlikte olmak istiyorsa, demek ki düşündüğümden daha iyi biriyim.”</p>

  <p>Bir başka kayıtta da, kocasının ciddi psikolojik sorunları olduğunun apaçık anlaşıldığını söylüyordu.</p>

  <p>“Kocam aklını kaçırdı. Savaştaki deneyimlerinden ya da aşırı çalışmanın stresinden kaynaklanabilir, bilmiyorum, ama Tanrı’nın niyetlerini bildiğini sanıyor. Terk etmeden önce, onu anlamaya çalışmak, ilişkimizi kurtarmanın mümkün olup olmayacağını bilmek için bir psikiyatriste başvurdum. Onurunu zedelememek için ayrıntılara girmedim, şimdi sana da anlatmayacağım o ayrıntıları,&nbsp;ama kocamın iyilik ettiğine inanarak korkunç şeyler yapabileceğini düşünüyorum.</p>

  <p>“Psikiyatrist birçok cömert, şefkatli insanın bir dakikadan ötekine tamamen değişebileceğini anlattı. Bu olguyla ilgili birçok çalışma yapılmış; bu ani değişikliğe, en sevdiği meleği olmasına karşın Tanrı’yla rekabete girişen&nbsp;Şeytan’a gönderme yaparak ‘Şeytan etkisi’ demişler.”&nbsp;Başka bir kadın sesi, “Peki neden olurmuş?” diye sordu.</p>

  <p>Ama tam o noktada kayıt bitmişti.</p>

  <p>İgor cevabı duymak isterdi; çünkü Tanrı’yla rekabet halinde olmadığını, sevdiği kadının geri dönmeye kalkarsa reddedileceğinden korkarak her şeyi uydurduğunu iyi&nbsp;biliyor. Evet, gerektiği için öldürmüştü, ama bunun evlilikleriyle ne ilgisi vardı? Askerken, öldürmeye resmen&nbsp;izni olduğu için öldürmüştü. Birkaç başka insanı da öldürmüştü, ama salt iyilik olsun diye, çünkü doğru dürüst bir&nbsp;yaşam sürdürmeleri mümkün değildi. Cannes’da ise, tüm&nbsp;yaptığı bir misyonu yerine getirmekti.</p>

  <p>Sevmiş olduğu kadının çıldırdığını, yolunu hepten kaybettiğini ve kendi hayatını çökerttiğini görürse onu da&nbsp;öldürürdü. Zihinsel çürümenin parlak, verimli bir geçmişi mahvetmesine asla izin vermezdi. Sevmiş olduğu kadını, kendi kendini tahrip etmenin uzun, acı verici sürecinden kurtarmak için öldürürdü.</p>

  <p>İgor tam karşısına, park yasağı olan yere yanaşmakta olan Maserati’ye bakıyor. Rahat olmayan, anlamsız bir araba bu; güçlü motoruna -otoyollar için yetersiz kalır,&nbsp;anayollar için fazla gelir- karşın öteki arabalarla aynı hızda gitmek zorunda.</p>

  <p>Elli yaşlarında -ama otuzlarında görünmeye çalışan- bir adam kapıyı açıp dışarı çıkmaya uğraşıyor, çünkü kapı yere fazlaca yakın. Pizzacıya giriyor ve bir <span style="font-style:italic;">quattro fomnaggi<a id="footnote6"></a><sup><a href="#bookmark6">6</a></sup></span> paket ısmarlıyor.</p>

  <p>Maserati ve pizza pek uyuşmuyor, ama olur böyle şeyler.</p>

  <p>Fesatlık geri geliyor. Artık bağışlayıcılık ve cömertlikten söz edip geçmişi unutarak hayatına devam etmesini istemiyor; başka bir taktik kullanıyor ve kafasına gerçek kuşkular sokmaya çalışıyor. Ya Ewa fena halde mutsuzsa? Ya İgor’a olan aşkına karşın, tıpkı Âdem’in elmayı kabul edip tüm insan ırkının lanetlenmesine yol açtığı anda olduğu gibi, yanlış kararının dipsiz çukuruna gömülmüş çıkamıyorsa?</p>

  <p>Kendi kendine belki yüzüncü kez, her şeyi planlamış olduğunu söylüyor. Tekrar birlikte olmalarını istiyordu&nbsp;ve “hoşçakal” gibi küçücük bir sözcüğün bütün geçmişlerini silmesine izin vermeyecekti. Her evlilikte krizler yaşandığını biliyor; hele on sekiz yıl sonra... İyi bir strateji&nbsp;oluşturmak için esnek davranmak gerektiğini de biliyor.&nbsp;Ewa’nın aldığına emin olmak için cep telefonundan bir&nbsp;mesaj daha gönderiyor. Ayağa kalkarken, planlarından&nbsp;vazgeçme düşüncesinden uzaklaşmak için dua ediyor.</p>

  <p>Elişleri satan küçük satıcının ruhu onunla birlikte. Artık bir adaletsizlik yaptığını biliyor; kendine, örneğin&nbsp;şu kınalı saçlı atlet bozuntusu gibi daha iyi bir hasım bulabilir ya da kumsaldaki kadında olduğu gibi, birini daha&nbsp;fazla acı çekmekten kurtarabilirdi.</p>

  <p>Kara kaşlı kız tepesinde azize gibi dolaşıyor sanki ve ona pişmanlık yaşamamasını söylüyor. İgor doğru bir şey&nbsp;yaparak onu eziyetler ve acılarla dolu bir gelecekten kurtardı. Onun saf ruhu Fesatlığı yavaş yavaş uzaklaştırıyor&nbsp;ve İgor’un, kayıp bir aşkı yeniden yaşamanın mümkün&nbsp;olamayacağını görmek için Cannes’a gelmiş olduğunu anlamasına yardımcı oluyor. Ewa’yı acılardan ve yozlaşmadan kurtarmak için burada. Ewa ona haksızlık etmiş olabilir, ama ona yardım etmek için yaptığı bir sürü şey yüzünden ödüllendirilmeyi hak ediyor.</p>

  <p>“Ben iyi bir adamım.<sup>,,</sup></p>

  <p>Kasaya gidiyor, hesabı ödeyip bir küçük şişe su istiyor. Dışarı çıktığında, şişeyi olduğu gibi kafasına boca ediyor.</p>

  <p>Net olarak düşünebilmesi lazım. Onca zaman bugünü hayal etti, şimdiyse kafası karıştı.</p>

  <p><a id="bookmark1"></a><a href="../Text/main-5.xhtml#footnote1">1</a></p>

  <p><span style="font-weight:bold;">“Başlangıçta Tanrı gökleri ve yeri yarattı... Ve (altıncı gün) gökler ve yer ve onların bütün orduları tamamlandı. Ve Tanrı yaptığı işi yedinci günde bitirdi ve&nbsp;yaptığı bütün işten yedinci günde istirahat etti. Ve Tanrı yedinci günü mübarek&nbsp;kıldı ve onu takdis etti; çünkü Tanrı yaratıp yaptığı bütün işten o günde istirahat&nbsp;etti.” (Teurat/Tekvin, Bap 1: 131 ve Bap 2: 16). (Ç. N. )</span></p>

  <p><a id="bookmark2"></a><a href="../Text/Section0018.xhtml#footnote2">2</a></p>

  <p><span style="font-weight:bold;">(İng. ) “Yasemin Kaplan” anlamına geliyor. (Ç. N. )</span></p>

  <p><a id="bookmark3"></a><a href="../Text/Section0011.xhtml#footnote3">3</a></p>

  <p><span style="font-weight:bold;">Kadın mı erkek mi olduğu belli olmayan kişi. (Y. N. )</span></p>

  <p><a id="bookmark4"></a><a href="#footnote4">4</a></p>

  <p><span style="font-weight:bold;">(İt. ) Domates, mozzarella peyniri ve fesleğenli pizza. (Y. N. )</span></p>

  <p><a id="bookmark5"></a><a href="#footnote5">5</a></p>

  <p><span style="font-weight:bold;">Yahudilerin Fısıh Bayramı yakındı. İsa da Kudüs’e gitti. / Tapınağın avlusunda sığır, koyun ve güvercin satanlarla, orada oturmuş para bozanları gördü. / İpten&nbsp;bir kamçı yaparak hepsini, koyunlar ve sığırlarla birlikte tapmaktan kovdu, para&nbsp;bozanların paralarını döktü ve masalarını devirdi.</span> <span style="font-weight:bold;font-style:italic;">(İncil,</span> <span style="font-weight:bold;">Yuhanna, 2. Bölüm)&nbsp;(Ç. N. )</span></p>

  <p><a id="bookmark6"></a><a href="#footnote6">6</a></p>

  <p><span style="font-weight:bold;">(İt. ) Dört peynirli pizza. (Ç. N. )</span></p>
</body>
</html>
