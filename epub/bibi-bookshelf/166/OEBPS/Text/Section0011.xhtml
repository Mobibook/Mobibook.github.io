<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1><i>16:43</i></h1>

  <p>Siyah takım elbise ve beyaz gömlek giymiş genç bir kadın kapıyı açıyor. Adını soruyor, elindeki listeye bakıyor ve bir süre beklemesi gerektiğini, süitin şimdilik dolu&nbsp;olduğunu söylüyor. İki adam ile muhtemelen ondan genç&nbsp;bir kadın da bekliyor.</p>

  <p>Sessizce sırasını bekliyor hepsi. Gabriela, “Daha ne kadar sürecek? Ne işim var burada?” diye soruyor kendi&nbsp;kendine ve karşılığında iki yanıt alıyor.</p>

  <p>Birincisi, ona devam etmesi gerektiğini anımsatıyor. Yıldızlığa yükselebilmek için azmetmiş olan iyimser Gabriela, şimdi de prömiyerleri, davetleri, özel jetlerle seyahatleri, dünya başkentlerinin duvarlarındaki afişlerini,&nbsp;evinin önünde sürekli nöbet tutan ve her giydiğiyle, giysilerini nereden aldığıyla, gözde bir gece kulübünde birlikte görüldüğü sarışın erkek azmanının kim olduğuyla&nbsp;ilgilenen fotoğrafçıları düşünmek zorunda. Doğduğu kasabaya muhteşem dönüşü, onu kıskançlıkla izleyen şaşkın arkadaşları ve desteklemeyi düşündüğü hayır kurumlan var sırada.</p>

  <p>İkinci yanıt ise, yıldızlığa yükselebilmek için azmetmiş olan iyimser Gabriela’nın şimdi bıçak sırtında yürüdüğünü, uçuruma yuvarlanmasının an meselesi olduğunu anımsatıyor. Hamid Hussein’in onun varlığından haberi bile yok; makyajlı ve bir partiye katılmaya hazır halde&nbsp;kimse görmedi onu; giyeceği elbise bedenine uygun olmayabilir, uydurulması gerekebilir, o zaman Martinez’deki&nbsp;buluşmaya gecikebilir. Zaten yirmi beş yaşına gelmiş ve&nbsp;kim bilir, belki de şu sırada aynı tekneye başka bir aday&nbsp;çağırıp görüşmeye almışlardır; fikirlerini değiştirmiş de&nbsp;olabilirler; aslında belki de amaç buydu: iki ya da üç olası adayla görüşmek ve kalabalıkta hangisinin öne çıkabileceğini görmek. Partiye birbirinden haberi olmayan üç&nbsp;adayı da davet etmiş olabilirler.</p>

  <p>Paranoya.</p>

  <p>Hayır, paranoya değil, sadece gerçekçi olmaya başlıyor. Gibson’ın ve Yıldız’ın yalnızca büyük projelerle ilgileniyor olmaları başarının garantisi değil. İşler yolunda gitmezse, bütün suç onun üstüne kalacak. <span style="font-style:italic;">Alice Harikalar Diyarında</span>'daki Çılgın Şapkacı’nın hayaleti hâlâ ortalarda geziniyor. Belki zannettiği kadar yetenekli değil de,&nbsp;yalnızca çok çalışkandır. Bazıları kadar şanslı değil; gece&nbsp;gündüz çabalasa da, hayatında şimdiye dek çok önemli&nbsp;bir şey olmadı. Cannes’a geldiğinden beri hiç durmaksızın o çok pahalı “portfolyo”sunu bir sürü kasting ajansına&nbsp;dağıtmasına karşın yalnızca bir tek görüşme sağlayabildi. Gerçekten de o kadar özel biri olsaydı, teklif edilen rollerden hangisini kabul etsem, diye düşünüyor olurdu halen. Kendini aşmakta ve yakında yenilgiyi tadacak; üstelik çok da acı bir biçimde, çünkü şöhret denizine çok yaklaştı, hatta ayaklarını soktu bile... ama dibe gitmek için.</p>

  <p>“Kötü titreşimler çekiyorum kendime. Çevremde kötü titreşimler var, biliyorum. Kendimi toparlamam lazım.”</p>

  <p>Süitteki kadının ve sessizce bekleyen diğer üç kişinin önünde yoga egzersizi yapamaz. Olumsuz düşüncelerden&nbsp;uzaklaşması lazım da, tam olarak nereden geliyor bu düşünceler? Okuduklarına göre -kimilerinin beslediği haset&nbsp;yüzünden, erişebileceği başarıya erişemediğini düşündüğü&nbsp;sıralarda bu konuda çok şey okumuştu- tam da şu dakikalarda, istediği rolü alamayan başka bir aktris tüm enerjisini&nbsp;rolü geri almaya odaklamış olmalıydı. Evet, hissedebiliyordu, aynen böyleydi! Bundan kaçınmak için yapılacak tek&nbsp;şey, aktrisin girdiği yoldan çıkıp Evren’in tüm güçleriyle&nbsp;ilintili olan Yüksek Benliğinin arayışına girmesi olabilir.</p>

  <p>Derin bir soluk alıyor, gülümsüyor ve kendi kendine şöyle diyor:</p>

  <p>“Tüm çevreme sevginin enerjisini dağıtıyorum; bu enerji karanlığın kuvvetlerinden çok daha güçlü; içimdeki Tanrı gezegenin tüm canlılarının içlerinde yaşayan&nbsp;Tanrı’yı selamlıyor; hatta...”</p>

  <p>Bir kahkaha duyuyor. Süitin kapısı açılıyor ve kızlı erkekli, mutlu, gülücükler içinde bir genç grubu, yanlarında iki ünlü kadınla birlikte çıkıp asansöre yöneliyor. İki adam ile kadın odaya giriyor, kapının dibine bırakılmış bir sürü çantayı topluyor ve asansörün önünde onları bekleyen gruba katılıyor. Asistanlar, şoförler, sekreterler olmalı bunlar.</p>

  <p>Süitteki kadın, “Sıra sizin,” diyor.</p>

  <p>Gabriela ise, “Meditasyon hiç yanılmaz,” diye düşünüyor.</p>

  <p>Büyük bir güven içinde danışmadaki görevliye gülümsüyor, ama süite girince soluğu kesiliyor. Alaaddin’in mağarası gibi; askılar dolusu kıyafet, her cinsten gözlükler, çantalar, mücevherler, güzellik ürünleri, saatler, ayakkabılar, taytlar ve elektronik cihazlarla tıklım tıklım. Sarışın bir kadın karşılıyor onu; elinde bir liste, boynunda zincire asılı bir cep telefonu var. Gabriela’nın adını soruyor.</p>

  <p>“Beni izleyin,” diyor. “Fazla vaktimiz yok, o yüzden hemen işimize bakalım.”</p>

  <p>Odalardan birine giriyorlar; Gabriela orada, ancak dükkân vitrinlerinde gördüğü, ama biri giymedikçe asla&nbsp;yakından bakma fırsatı bulamadığı daha da lüks, daha da&nbsp;şaşaalı hâzinelerle karşılaşıyor.</p>

  <p>Evet, bunların hepsi onu bekliyor. Çabuk olmak ve ne giyeceğine karar vermek zorunda.</p>

  <p>“Mücevherle başlayabilir miyim?”</p>

  <p>“Siz seçmeyeceksiniz. HH’nin ne istediğini biz gayet iyi biliyoruz. Ve kıyafeti yarın iade etmeniz gerekiyor.”</p>

  <p>HH. Hamid Hussein onun ne giymesi gerektiğini biliyormuş!</p>

  <p>Odayı bir uçtan ötekine geçiyorlar. Yatağın ve çevresindeki mobilyanın üstü bir sürü şeyle dolu: Tişörtler, baharatlar ve soslar, tanınmış bir kahve makinesinin fotoğrafı, birkaç makine de hediyelik paket yapılmış. Bir koridoru geçip daha da büyük bir odaya giriyorlar. Otel süitlerinin bu kadar büyük olabileceğinden haberi yoktu.</p>

  <p>“Burası Tapmak.”</p>

  <p>İki kişilik geniş yatağın gerisindeki duvarda, üstünde modacının logosunun bulunduğu uzun, zarif, beyaz bir afiş asılı. Androjin<a id="footnote3"></a><sup><a href="../Text/Section0019.xhtml#bookmark3">3</a></sup> gibi bir yaratık -Gabriela onun kadın&nbsp;mı erkek mi olduğunu anlayamıyor- sessizce onları bekliyor. Bu yaratık acayip sıska, saçları donuk ve dağınık,&nbsp;kaşları tıraş edilmiş, parmakları yüzüklerle dolu ve bir&nbsp;sürü zincirle süslenmiş daracık bir pantolon giymiş.</p>

  <p>“Soyunun.”</p>

  <p>Gabriela, askılardan birine gidip kırmızı bir kıyafet seçmiş olan yaratığın cinsiyetini kestirmeye çalışarak bluzuyla blucinini çıkarıyor.</p>

  <p>“Sutyeni de çıkarın. Elbisenin altından görünür.”</p>

  <p>Odada büyük bir ayna var, ama öbür tarafa çevrilmiş ki kıyafetin neye benzediğini o göremesin.</p>

  <p>“Çabuk olmalıyız. Hamid, partiye gideceği gibi, merdivenlerden de çıkması gerektiğini söyledi.”</p>

  <p>Merdivenlerden çıkmak!</p>

  <p>Sihirli sözcükler.</p>

  <p>Kıyafet tepeden tırnağa fiyasko. Kadınla androjin endişelenmeye başlıyorlar. Kadın birkaç kıyafet daha getirilmesini istiyor, çünkü Gabriela’nın merdivenlerden birlikte çıkacağı Yıldız giyinmiş bile.</p>

  <p>Merdivenlerden Yıldız’la çıkacak! Rüya görüyor olmalı!</p>

  <p>Gövdesine iyice yapışan, dekoltesi iyice açık, uzun, altın rengi bir kıyafette karar kılıyorlar. Göğüs hizasındaki altın zincir, dekoltenin hayal gücünün kaldıramayacağı kadar açılmasını engelliyor.</p>

  <p>Kadın çok sinirli. Androjin dışarı çıkıyor ve giyside gerekli değişiklikleri yapacak olan terziyle birlikte geri&nbsp;dönüyor. Gabriela, o sırada söz hakkı olsaydı, durmalarını isterdi. İnsanın üstünde olan bir giysiyi dikmek demek, kısmetini dikip bağlamak demek. Ama batıl inançlara ayıracak vakit yok; ayrıca bir sürü ünlü aktris de her&nbsp;gün aynı durumla karşılaşıyor olmalı, yine de başlarına&nbsp;kötü bir şey gelmiyor.</p>

  <p>Dev bir bavul taşıyan üçüncü biri geliyor, koca odanın öteki ucuna gidiyor ve çevresi ışıklarla dolu aynasıyla bir tür taşınabilir makyaj stüdyosu olan bavulu açmaya başlıyor. Androjin, nedamet getiren Maria Magdalena gibi&nbsp;önünde eğilmiş, ayaklarına pabuç üstüne pabuç deniyor.</p>

  <p>O, Sinderella ve yakında Prens’iyle buluşup birlikte merdivenlerden çıkacak!</p>

  <p>“Bunlar iyi,” diyor kadın.</p>

  <p>Androjin öteki ayakkabıları kutulara geri koymaya başlıyor.</p>

  <p>“Tamam, çıkarın artık. Siz saçınızı ve makyajınızı yaptırırken biz giysinin eksiklerini tamamlarız.”</p>

  <p>Giysiyi üstündeyken dikmekten vazgeçtikleri için Gabriela kendini rahatlamış hisediyor. Kısmeti yeniden&nbsp;açılıyor.</p>

  <p>Üstünde yalnızca bir külotla banyoya gönderiliyor. Buraya taşınabilir bir saç yıkama ve kurutma takımı yerleştirilmiş bile. Kafası kazınmış bir adam onu bekliyor.&nbsp;Oturmasını ve kafasını geriye, çelik lavaboya doğru eğmesini söylüyor. Saçını yıkamak için, musluğa bağlanmış bir&nbsp;hortum kullanıyor ve o da ötekiler gibi telaş içinde. Dışarıdaki gürültüden şikâyet ediyor; ciddi bir iş yapması isteniyorsa sessizliğe ihtiyacı var, ama kimsenin onu umursadığı yok. Üstelik hiçbir şeye vakit bırakmıyorlar, her şey&nbsp;her zaman büyük bir acele içinde yapılıyor.</p>

  <p>“Sırtıma yüklenen devasa sorumluluğu kimse anlamıyor,” diyor.</p>

  <p>Gabriela’yla değil, kendi kendine konuşuyor. Devam ediyor:</p>

  <p>“Siz merdivenlerden çıkarken, baktıkları siz değilsiniz, biliyorsunuz. Benim işlerime bakıyorlar, yaptığım makyaja, saç tuvaletine. Siz, üstüne resim yaptığım bir&nbsp;tuval ya da heykellerimi biçimlendirdiğim alçı gibisiniz.&nbsp;Hata yaparsam ne derler? İşimi kaybedebilirim.”</p>

  <p>Gabriela kendini hakarete uğramış hissediyor, ama anlaşılan bu tür şeylere alışması gerekecek. Bu parlak&nbsp;dünya böyle işte. Daha sonra, gerçekten “biri” olduğunda,&nbsp;birlikte çalışmak için nazik, zarif insanlar seçecek. Şimdilik, en önemli erdemine yoğunlaşmış durumda: sabır.</p>

  <p>Sohbetleri, kurutma makinesinin havalanan uçak sesinden farklı olmayan gürültüsüyle kesiliyor. Oysa dışarıdaki gürültüden yakman adamın kendisiydi!</p>

  <p>Saçını kabaca biçime sokuyor ve hemen taşınabilir makyaj stüdyosuna geçmesini söylüyor. Havası birden değişiyor: Aynadan Gabriela’nın yüzünü incelerken transa geçmiş gibi sessiz duruyor. Bir ileri bir geri yürüyerek fırçayla kurutucuyu Davud heykelini yapan&nbsp;Michelangelo’nun çekiçle keskiyi kullandığı gibi hareket&nbsp;ettiriyor. Gabriela dosdoğru karşıya bakıp Portekizli bir&nbsp;ozanın dizelerini anımsamaya çalışıyor:</p>

  <p><span style="font-style:italic;">Ayna mükemmel yansıtır; hiç hata yapmaz, çünkü düşünmez. Düşünmek, hata yapmak demektir.</span></p>

  <p>Androjin ile kadın dönüyorlar. Limuzin yirmi dakika içinde onu almaya gelecek, sonra Martinez’e gidip Yıldız’ı&nbsp;alacaklar. Oralarda park edilemediği için tam zamanında&nbsp;gitmeleri gerekiyor. Kuaför, anlaşılamamış bir sanatçıymış gibi kendi kendine homurdanıyor, ama programa uyması gerektiğini de biliyor. Gabriela’nın yüzü üzerinde,&nbsp;Şistine Şapeli’ni resimleyen Michelangelo’ymuş gibi çalışmaya başlıyor.</p>

  <p>Bir limuzin! Merdivenler! Yıldız!</p>

  <p><span style="font-style:italic;">Ayna mükemmel yansıtır; hiç hata yapmaz, çünkü düşünmez.</span></p>

  <p>O da düşünmemeli, düşünürse endişeye ve huzursuzluğa teslim olacak, olumsuz titreşimler geri dönecek. Bunca farklı eşyayla tıklım tıkış doldurulmuş şu otel süitinin ne olduğunu öğrenmek isterdi, ama sanki bu tür yerlere sık sık girip çıkarmış gibi yapması lazım. Kadının haşin, androjinin ise dalgın bakışları altında, Michelangelo&nbsp;makyajına son noktayı koyuyor. Gabriela ayağa kalkıyor,&nbsp;süratle kıyafetini ve ayakkabılarını giyiyor. Tanrı’ya şükür, her şey tamam.</p>

  <p>Odanın bir köşesinden küçük, deri bir Hamid Hussein çantası alıyorlar. Androjin çantayı açıyor, içine tıkıştırılmış kâğıtların bir kısmını çıkarıyor, sonucu aynı dalgın bakışlarla inceliyor, nihayet beğendiğine karar verince Gabriela’ya uzatıyor.</p>

  <p>Kadın koca bir sözleşmenin dört kopyasını veriyor ona; kenarlarında kırmızı mürekkeple “burayı imzalayın”&nbsp;yazılmış.</p>

  <p>“Ya okumadan imzalarsınız ya da eve götürüp avukatınızı aramak isteyerek, karar vermeden önce biraz daha düşünmeye ihtiyacınız olduğunu söylersiniz. Her&nbsp;halükârda o merdivenlerden çıkacaksınız, çünkü herhangi bir değişiklik için artık çok geç. Yine de, sözleşme yarın sabah burada olmazsa sadece elbiseyi geri getirirsiniz,&nbsp;hepsi o kadarla kalır.”</p>

  <p>Menajerinin dediklerini anımsıyor: Her şeyi kabul et. Gabriela kadının ona uzattığı dolmakalemi alıyor, işaretli sayfaların hepsini imzalıyor. Kaybedecek bir şeyi yok.&nbsp;Adil olmayan maddeler varsa, imzalaması için baskı yapıldığını söyleyerek daha sonra mahkemeye verebilir. Ne&nbsp;olursa olsun, her şeyden önce, nicedir düşlediği şeyi yapmak zorunda.</p>

  <p>Kadın imzalanan sözleşmeyi elinden alınca veda bile etmeden ortadan kayboluyor. Michelangelo, adaletsizliğin&nbsp;hüküm sürdüğü, çalışmasının asla takdir edilmediği, doğru dürüst iş yapacak zamanının asla olmadığı, işler ters giderse de suçun olduğu gibi ona yükleneceği küçük dünyasına kapanmış, makyaj masasını yeniden katlamakla&nbsp;meşgul. Androjin kendisiyle birlikte süitin çıkışma gelmesini söylüyor; saatine bakıyor -Gabriela saatin üstünde kurukafa olduğunu fark ediyor- ve karşılaşmalarından&nbsp;bu yana onunla ilk kez konuşuyor.</p>

  <p>“Üç dakikamız daha var. Aşağı şimdiden inip insanların seni görmesine izin vermemelisin. Ve limuzine kadar benim de seninle gelmem gerek.”</p>

  <p>Yeniden gerginlik başlıyor. Artık ne limuzini ne Yıldız’ı ne de çıkacağı o merdivenleri düşünüyor. Korkuyor. Konuşması lazım.</p>

  <p>“Bu süit neye yarıyor? Neden içinde bunca şey var?”</p>

  <p>Androjin, “Kenya'ya safari bile var,” diyerek bir köşeyi gösteriyor. Gabriela bir havayolu şirketinin reklamıyla masanın üstündeki zarf yığınını fark etmemiş. “Buradaki&nbsp;her şey gibi o da bedava; Tapınak’taki kıyafetlerle aksesuarlar hariç tabii.”</p>

  <p>Kahve makineleri, elektronik oyuncaklar, giysiler, çantalar, saatler, mücevherler ve Kenya’ya bir seyahat.</p>

  <p>Hepsi de tümüyle bedava mı?</p>

  <p>Ne kadınmki ne de erkeğinkine benzeyen, gezegenlerarası bir yaratığın sesiyle, “Ne düşündüğünü biliyorum,” diyor androjin. “Ama hepsi de gerçekten bedava, daha doğrusu, uygun bir takas karşılığında veriliyor, çünkü aslında bu dünyada hiçbir şey bedava değil. Festival sırasında Cannes’da oluşturulan bir sürü ‘Armağan&nbsp;Odası’ndan biri bu. Seçilen az sayıda kişiyi buraya çağırırlar, ne isterlerse almalarını söylerler; onlar da ortalıkta A’nın tişörtlerini giyip B’nin gözlüğünü takarak dolaşır, evlerinde önemli konuklar ağırlar, Festival bittiğinde&nbsp;de, yepyeni kahve makineleriyle yapılmış mis gibi kahve&nbsp;içerler. Dizüstü bilgisayarlarını C’nin tasarımı olan çantada taşır, dostlarına D’nin piyasaya henüz sürülmekte olan&nbsp;nemlendiricilerini tavsiye eder, bunu yaparken de kendilerini önemli biriymiş gibi hissederler, çünkü dükkân raflarında henüz yerini almamış bir şeyi herkesten önce onlar kullanmaktadır. Yüzme havuzuna giderken E’nin mücevherlerini takıştırır, fotoğraf çektirirken F’nin kemerini takarlar; her ikisi de henüz kamuoyu önüne çıkmamıştır. Bu ürünler piyasaya sürüldüğünde ise, Süpersınıf onların reklamını çoktan yapmış olur; gönüllü olarak değil,&nbsp;bu reklamı yalnızca onlar yapabileceği için. Sonra sıradan&nbsp;ölümlüler bu ürünleri alabilmek için birikimlerini harcamaya başlarlar. İşler bundan daha kolay halledilebilir mi,&nbsp;canikom? Üreticiler ürün örnekleri için azıcık yatırım yapar, seçilmiş birkaç kişi de ayaklı reklam panolarına dönüşür. Aman, sakın, hemen heyecanlanma. Daha o kadar&nbsp;yükseklere çıkmadın.”</p>

  <p>“Kenya’ya safarinin bunlarla ne ilgisi var?”</p>

  <p>“‘Cengel macerasından’ büyük bir heyecanla, makinelerinde sürüyle fotoğrafla dönerek herkese kendileri gibi yapıp aynı tatile gitmelerini öneren orta yaşlı bir çiftten daha iyi reklam olur mu? Bütün arkadaşları aynı deneyimi yaşamak isteyecektir. Dediğim gibi, bu dünyada&nbsp;hiçbir şey bedava değildir. Bu arada, üç dakikamız doldu,&nbsp;gitsek iyi olur.”</p>

  <p>Beyaz bir Maybach onları bekliyor. Eldivenli ve kasketli şoför kapıyı açıyor. Androjin, Gabriela’ya son talimatları veriyor:</p>

  <p>“Filmi unut; merdivenlerden çıkış nedenin o değil. Merdivenlerin tepesine ulaştığın zaman, Festival yöneticisine ve belediye başkanına selam ver, sonra, Kongre&nbsp;Sarayı’na girer girmez, birinci kattaki tuvaletlere doğru&nbsp;git. O koridoru sonuna kadar takip et, sola dönüp yan kapıdan çık. Orada biri seni bekliyor olacak; ne giymiş olduğunu biliyor, makyajınla ve saçınla biraz ilgilenecek, sonra da terasta bir süre dinlenebileceksin. Seninle orada buluşacağız ve ben seni akşam davetine götüreceğim.”&nbsp;“Yönetmen ve yapımcılar bozulmazlar mı?”</p>

  <p>Androjin omuz silkip sallantılı yürüyüşüyle otele geri dönüyor. Filmin şu kadarcık bile önemi yok. Asıl önemli olan <span style="font-style:italic;">la montée des marches,</span> kırmızı halı döşeli merdivenlerden Saray’a çıkmak, Batı’dan Doğu’ya, Kuzey’den&nbsp;Güney’e tüm dergilerde yayımlanmak üzere dünyanın&nbsp;dört bir yanma haber ajansları kanalıyla dağıtılmak için&nbsp;sinema, sanat ve yüksek sosyete dünyalarının tüm ünlülerinin fotoğraflarının çekildiği mutlak şöhret koridorundan geçmek.</p>

  <p>“Havalandırma yeterli mi sizce, madam?”</p>

  <p>Şoföre başını sallıyor.</p>

  <p>“Bir şey içmek isterseniz, solunuzdaki dolapta bir şişe soğutulmuş şampanya var.”</p>

  <p>Gabriela dolabı açıp bir kadeh çıkarıyor. Sonra, şişeyi elbisesinden mümkün olduğu kadar uzak tutarak mantarı patlatıp kendine bir kadeh şampanya dolduruyor ve bir dikişte hepsini içip kadehi yeniden dolduruyor. Dışarıdaki meraklı izleyiciler, kordona alınmış yolda ilerleyen&nbsp;koca arabanın içinde, füme camların gerisinde kim olduğunu görmeye çalışıyorlar. Çok yakında Yıldız’la birlikte yalnızca yeni bir kariyeri değil, inanılmaz, çok güzel ve&nbsp;yoğun bir aşk hikâyesini başlatacaklar.</p>

  <p>Gabriela romantik biri ve haliyle gurur duyuyor.</p>

  <p>Kendi giysilerini ve çantasını “Armağan Odası”nda bıraktığını anımsıyor. Kiraladığı dairenin anahtarı da yanında değil. Gece bittiğinde gideceği hiçbir yer yok. Hayatı hakkında bir kitap yazacak olsa, bu özel günü nasıl&nbsp;anlatırdı acaba: akşamdan kalma olarak uyanış, işsizlik&nbsp;ve moral bozukluğu, dairenin her köşesine dağılmış giysiler, örtüler ve altı saat sonra, yanında dünyanın en arzu&nbsp;edilen adamlarından biriyle bir limuzine kurulmuş olarak&nbsp;kırmızı halıya çıkıp gazeteci kalabalığının önünde yürümeye hazırlanmak.</p>

  <p>Elleri titriyor. Bir kadeh daha şampanya içmek istiyor, ama şöhret basamaklarından sarhoş olarak çıkmayı göze alamıyor.</p>

  <p>“Rahat ol, Gabriela. Kim olduğunu unutma. Şu anda olanlar seni etkilemesin. Gerçekçi ol.”</p>

  <p>Martinez’e yaklaşırlarken bu sözcükleri defalarca tekrarlıyor. İstese de istemese de, bundan önce olduğu&nbsp;kişi olamaz artık. Bu yolun geri dönüşü yok; tek istisna,&nbsp;androjinin sözünü ettiği çare olabilir, bu da çok daha yüksek bir dağa tırmanmak demek.</p>
</body>
</html>
