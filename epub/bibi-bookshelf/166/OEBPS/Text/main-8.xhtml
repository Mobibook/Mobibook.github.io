<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1><a id="bookmark0"></a><span style="font-weight:bold;font-style:italic;">19:40</span></h1>

  <p>Yanındaki androjin -siyah gömlek, beyaz papyon kravat, sıska bacaklarını ortaya çıkaran daracık pantolonun üstüne bir tür Hint tuniği giymiş- ya çok iyi ya da çok&nbsp;kötü bir anda oraya varacaklarını söylüyor.</p>

  <p>“Trafik beklediğimden iyi çıktı. Eden Roc’a ilk girenler arasında olacağız.”</p>

  <p>Bu arada saçı ve makyajı yeniden elden geçmiş olan -bu kez de, işinden sıkıldığı ilk bakışta anlaşılan bir makyajcı tarafından- Gabriela onun ne demek istediğini anlamıyor.</p>

  <p>“Bunca trafiğe rağmen erken gitmek iyi değil mi? Kötülük neresinde bunun?”</p>

  <p>Androjin yanıtlamadan önce derin derin iç çekiyor; şan şöhret dünyasının en basit kurallarını bile bilmeyen&nbsp;birine herkesçe malum olan bir şeyi açıklamak zorunda&nbsp;sanki.</p>

  <p>“İyi tarafı, koridorda yalnız olabilirsin...”</p>

  <p>Androjin onun boş boş baktığını görünce, bir kez daha iç çekip açıklamayı sürdürüyor:</p>

  <p>“Bu tür partilere kimse kapıdan pat diye girmez. Önce bir koridordan geçmen gerekir. Koridorun bir yanında fotoğrafçılar dizilidir, öteki duvarda da parti sponsorunun logosu bulunur. Şöhretlerin boy gösterdiği dergilerdeki fotoğrafları görmedin mi? Kameralara gülümserken arkalarında her zaman bir logo bulunduğunu fark etmedin mi?”</p>

  <p>Şöhret. Küstah androjinin ağzından kaçtı bu sözcük. Böylece istemeden de olsa Gabriela’nın da şöhret olduğunu kabul etti. Gabriela daha önünde çok yol olduğunu bilecek kadar olgun olsa da, zaferini sessizce sindiriyor şimdi.</p>

  <p>“E, zamanında gitmenin nesi kötü?”</p>

  <p>Bir iç çekiş daha.</p>

  <p>“Fotoğrafçılar henüz gelmemiş olabilir; keşke yanılıyor olsam da şu broşürlerden birkaçını dağıtabil sem.”</p>

  <p>“Benim için mi?”</p>

  <p>“Seni herkesin tanıdığını sanmıyorsun herhalde, yoksa sanıyor musun? Seni hayal kırıklığına uğrattığım&nbsp;için kusura bakma, canikom. Herkes seni tanımadığı için&nbsp;ben önden gidip her fotoğrafçıya şu kâğıt parçalarından&nbsp;birini vereceğim ve Gibson’ın yeni filminin büyük yıldızının gelmekte olduğunu, kameralarını hazır etmelerini söyleyeceğim. Sen koridorda belirir belirmez de onlara haber vereceğim.</p>

  <p>“Fotoğrafçılara iyi davranacağımı sanma; demek istediğim, layık oldukları muameleyi görmeye alışıktır onlar: güçlü kesimin en alt tabakasından yaratıklar işte. Onlara&nbsp;büyük kıyak çektiğimi söyleyeceğim; onlar da, dünya üstünde bir kamerası, bir de internet bağlantısı olduğu için,&nbsp;herkesin kaçırdığı bir şeyi web üzerinden göndermeyi becerebilen insan sıkıntısı çekilmediğini iyi bildiklerinden,&nbsp;işlerinden kovulma riskini göze alamayacaklar. Gazete tirajlarının gidişatına bakılırsa, bana öyle geliyor ki, gazeteler maliyetleri düşürmek için yakında yalnızca adı sanı bilinmeyen fotoğrafçıların hizmetlerinden yararlanacak.”</p>

  <p>Medya konusundaki bilgilerini göstermeye çalışıyor, ama yanındaki genç kadın hiç ilgi göstermiyor. Sözü edilen kâğıtlardan birini alıp okumaya başlıyor.</p>

  <p>“Lisa Winner da kim?”</p>

  <p>“Sensin. Adını değiştirdik. Daha doğrusu, sen seçilmeden önce adın seçilmişti. Bundan sonra adın bu. Gabriela fazla İtalyan; Lisa ise herhangi bir milletten olabilir. Pazar araştırmaları, halkın dört ila altı harflik adları kolay&nbsp;ezberleyebildiğim gösteriyor: Fanta, Taylor, Burton, Davis, Woods, Hilton... Daha sayayım mı?”</p>

  <p>“Hayır, sağ ol. Pazar koşullarından haberin olduğu belli, ama şimdi benim kim olduğumu öğrenmem gerek -yani yeni özgeçmişimi...”</p>

  <p>Sesindeki alaycılığı gizlemeye çalışmıyor. Kendine güveni artmış ve gerçekten yıldızmış gibi davranmaya başlıyor. Okuyor: Ünlü terzi ve yatırımcı Hamid Hussein’in film yapımcısı olarak ilk işinde çalışmak üzere başvurmuş binden fazla aday içinden seçilmiş büyük&nbsp;bir keşif vs., vs.</p>

  <p>İbreyi tekrar kendine çevirmeye niyetli olan androjin, “Broşürler basılalı bir aydan fazla oluyor,” diyor. “Grubun pazarlama ekibi yazdı. Güncel olayları iyi izlerler. Dinle: ‘Mankenlik yaptı ve tiyatro eğitimi aldı. ’ Aynen&nbsp;öyle, değil mi?”</p>

  <p>“Yani görüşmenin başarısından çok özgeçmişim yüzünden seçildim.”</p>

  <p>“Hayır, bunun anlamı şu: Oradaki herkesin özgeçmişi aynıydı.”</p>

  <p>“Ha bire atışmayı bırakıp biraz daha insanca, dostça davransak ya birbirimize...”</p>

  <p>“Burada mı? Cannes’da mı? Unut gitsin. Burada dostluk filan geçmez; herkes kendini düşünür. İnsanlar da yoktur; gitmek istedikleri yere varabilmek için yollarına&nbsp;çıkan her şeyi kıyıp biçen, yoksa bir sokak direğine toslayacaklarını bilen çılgın makineler dolaşır ortalıkta.”</p>

  <p>Aldığı yanıta karşın, Gabriela haklı olduğunu ve yanındakini husumetinin yumuşamaya başladığını hissediyor.</p>

  <p>“Bak,” diye sürdürüyor androjin. “Bak ne yazıyor: ‘Yeteneğini en rahat tiyatroda ortaya koyabildiği düşüncesiyle, sinemada çalışmayı yıllardır reddediyordu. ’ Bu sana&nbsp;bir sürü artı puan kazandırır. Kararlı bir insan olduğunu&nbsp;gösterir bir kere; Shakespeare, Beckett, Genet ya da her&nbsp;kimse, onların oyunlarında roller teklif edildiği halde, gerçekten hoşlandığın için filmdeki rolü kabul etmişsin.”</p>

  <p>Belli ki çok okumuş, bu androjin. Shakespeare’i herkes duymuştur, ama Beckett ve Genet’yi pek az kişi bilir.</p>

  <p>Gabriela -ya da Lisa- onun söylediklerine katılıyor. Araba gidecekleri yere varıyor; orada da yine siyah takım&nbsp;elbiseli, beyaz gömlekli, siyah kravatlı güvenlik görevlileri sanki gerçek polismiş gibi ellerindeki küçük telsizlere sıkı sıkı sarılmışlar (belki de tüm güvenlikçilerin ortak&nbsp;rüyası budur). İçlerinden biri şoföre ileri gitmesini işaret&nbsp;ediyor, çünkü daha erken.</p>

  <p>Androjin -riskleri hesaplayıp yine de en iyisinin erken gitmek olduğuna karar verdikten sonra- limuzinden atlayıp kendinin iki katı irilikte bir görevliye yanaşıyor. Gabriela gevşemeye ve başka şeyler düşünmeye çalışıyor.</p>

  <p>“Bu arabanın markası ne?” diye soruyor şoföre.</p>

  <p>Adam, “Maybach 57S,” diye yanıtlıyor. Alman aksanıyla konuşuyor. “Gerçek bir sanat eseri, mükemmel bir makine, tepeden tırnağa lüks.”</p>

  <p>Ama o artık dinlemiyor. İriyarı güvenlik görevlisiyle konuşan androjini görebiliyor. Adam ona aldırmaz görünüyor ve arabaya binmesi, trafiği engellemekten vazgeçmesi için elini kolunu sallıyor. Androjin -fil gibi güvenlikçinin yanında tam bir sivrisinek- topuklarının üstüne dönüp arabaya yöneliyor.</p>

  <p>Kapıyı açıp Gabriela’ya çıkmasını söylüyor; ne olursa olsun içeri girecekler.</p>

  <p>Gabriela en kötü ihtimalden, müthiş bir sıra olacağından korkuyor. Sivrisinekle birlikte, “Hey, oraya giremezsiniz!” diyen filin yanından geçiyorlar, kulak asmayıp yürümeyi sürdürüyorlar. “Kurallara saygı gösterin biraz! Kapıları açmadık daha!” diye bağıran başka sesler de duyuluyor. Gabriela peşlerindeki sürünün ense köklerine kadar dayanmış, onları her an ayaklarının altına almak üzere olduğunu düşünerek arkasına bakmaya korkuyor.</p>

  <p>Androjin, muhtemelen onun uzun tuvaletine saygısından, pek hızlı yürümese de, hiçbir şey olmuyor. Kusursuz bir bahçeden geçiyorlar şimdi. Ufuk pembelerle, mavilerle alacalanmış; güneş batıyor.</p>

  <p>Androjin yeni zaferinin tadını çıkarıyor.</p>

  <p>“Sen onlara kafa tutana kadar pek maçodurlar; ama gözlerinin ta içine bakıp sesini yükseltmen, sonra da yürüyüp gitmen lazım. O zaman peşinden gelmezler. Davetiyeler elimde, gerekli olan da onlar zaten. Bu herifler iriyarı olabilir, ama kafasız değildir; ancak önemli birinin onlarla benim konuştuğum gibi konuşacağını bilirler.”&nbsp;Şaşırtıcı bir alçakgönüllülükle ekliyor:</p>

  <p>“Kendimi önemli biri gibi göstermeye alıştım.” Cannes’ın kargaşasından tümüyle uzakta bulunan ve&nbsp;ancak Bulvar’da bir aşağı bir yukarı yürümeleri gerekmeyen konuklar için uygun olan otele ulaşıyorlar. Androjin,&nbsp;Gabriela/Lisa’ya bara gidip iki kadeh şampanya istemesini söylüyor; böylece yalnız olmadığı anlaşılacak. Yabancılarla konuşmak yok. Bayağılık yok, lütfen. Kendisi ise gidip ortalığı kontrol edecek ve broşürleri dağıtacak.</p>

  <p>“Bütün bunları âdet yerini bulsun diye yapıyorum aslında; kimse senin fotoğrafını basmayacak. Ama paramı bunun için alıyorum ben. Birazdan dönerim.”</p>

  <p>“Ama az önce demedin mi, fotoğrafçılar...”</p>

  <p>Eski küstah haline dönüverdi. Gabriela bir kez daha soramadan ortadan kayboldu bile.</p>

  <p>Boş masa yok. Ortalık smokinli erkekler ve tuvaletli kadınlarla tıklım tıklım dolu. Hepsi alçak sesle konuşuyor, <span style="font-style:italic;">konuşanlar</span> tabii, çünkü birçoğu geniş pencerelerden görünen denize dikmiş bakışlarını. Böyle bir yere ilk gelişleri olsa da, bu ünlü kafaların üzerinde hissedilebilir,&nbsp;neredeyse elle dokunulabilir bir esintinin varlığı su götürmez: derin bir bıkkınlık duygusu.</p>

  <p>Bunun benzeri yüzlerce, belki de binlerce partiye katılmış olmalılar. Bir zamanlar bir yeniliğin, yeni bir sevgili bulmanın, yeni iş bağlantıları kurmanın heyecanını duymuşlardır; ama mesleklerinin doruğundayken hiçbir iddiaları kalmadı artık. Bir yatı ötekiyle, bir mücevheri komşununkiyle, pencereye yakın oturan insanları daha uzaktakilerle -ilkinin üstünlüğünü ortaya koyan kesin bir&nbsp;işarettir- kıyaslamaktan başka yapacak şeyleri kalmadı.&nbsp;Evet, yolun sonu bu: bıkkınlık ve bitmek bilmez kıyaslamalar. Oldukları yere ulaşabilmek için nice çabalar harcadıktan sonra, güzel bir yerde bir günbatımı daha izleyebilmenin keyfi dahil, ellerinde hiçbir şey yok gibi.</p>

  <p>Kocalarından onca uzak duran zengin, suskun kadınlar ne düşünüyorlar acaba?</p>

  <p>Yaşlarını düşünüyorlar.</p>

  <p>Plastik cerrahlarını bir kez daha ziyaret etmeleri ve kesintisiz biçimde çalışan zamanın bozduğunun yeniden yapılmasını istemeleri gerek. Gabriela bunun bir gün&nbsp;onun da başına geleceğini biliyor ve ansızın -belki de, başladığından çok daha farklı bitmekte olan bir gün boyunca&nbsp;yaşadığı tüm duygular nedeniyle- olumsuz düşüncelerin&nbsp;geri geldiğini hissediyor.</p>

  <p>Yine dehşetle karışık bir sevinç duygusu var içinde. Yine, uzun bir uğraş vermiş olmasına karşın, şimdi başına&nbsp;gelmekte olanları hak etmediği duygusu. İşinde sıkı çalışmış olan, ama henüz hayat için iyi hazırlanmamış bir kız&nbsp;o yalnızca. Kuralları bilmiyor, sağduyunun buyurduğundan daha ileri gidiyor; bu dünya onun dünyası değil ve&nbsp;asla bu dünyanın bir parçası olmayacak. Kendini umarsız&nbsp;hissediyor, o anda Avrupa’ya neden geldiğini de anımsayamıyor. Amerika’nın küçük bir kentinde oyuncu olmak,&nbsp;başkalarının istediklerini değil, hep hoşuna giden şeyleri yapmak o kadar da korkunç bir şey olmasa gerek. Mutlu olmak istiyor ve bu amaç için doğru yolda olduğundan&nbsp;pek de emin değil.</p>

  <p>“Yeter! Kes bunları düşünmeyi!”</p>

  <p>Orada yoga egzersizleri yapması mümkün değil, o yüzden denize ve mavili-pembeli gökyüzüne odaklanmaya çalışıyor. Altın bir fırsat verildi eline. “Koridor”a girmeden önce tiksintisini yenip androjinle biraz daha konuşmaya ihtiyacı var. Hiçbir yanlış yapmaması gerek. Şimdiye kadar şans ona güldü, bundan sonuna kadar yararlanmalı. Dudaklarını biraz daha parlatmak için rujunu çıkarmak üzere çantasını açıyor, ama orada gördüğü tek şey&nbsp;buruşturulmuş kâğıtlar. Canı sıkkın makyajcıyla birlikte&nbsp;Armağan Odası’na döndüğünde oradaki eşyasını almayı&nbsp;unutmuş; hatırlasaydı bile nereye koyacaktı ki?</p>

  <p>O çanta yaşadığı deneyimin birebir yansıması gibi: dışı enfes, içi bomboş.</p>

  <p>Kendine hâkim olmalı.</p>

  <p>“Güneş az önce ufuktan battı, ama yarın aynı güçle yeniden doğacak. Benim de yeniden doğmam lazım şimdi. Bu anı kim bilir kaç kez hayal ederken kendimi hazırlamış, güvenimi artırmış olmalıyım. Ben mucizelere inanırım ve Tanrı’nın dualarımı duyup kutsadığı bir kuluyum. Yönetmenin her provadan önce söylediklerini anımsamalıyım: ‘Her şeyi defalarca tekrar etseniz bile, daha&nbsp;önce fark edemediğiniz yeni, olağanüstü, inanılmaz bir&nbsp;şey keşfetmeksiniz. ’”</p>

  <p>İçeri giren, kırk yaşlarında, saçları hafifçe kırlaşmış, kim bilir hangi usta terzinin elinden çıkmış olan kusursuz bir smokin giymiş yakışıklı bir adam. Tam onun yanına gelecekmiş gibi görünürken, birden ikinci şampanya&nbsp;kadehini fark ediyor ve barın öteki ucuna yöneliyor. Gabriela onunla sohbet etmek isterdi; zaten androjin oyalanıp&nbsp;duruyor. Ama sonra onun kesin talimatını anımsıyor:</p>

  <p>“Bayağılık yok.”</p>

  <p>Ve beş yıldızlı bir otelin barında yalnız başına oturan genç bir kadının eski bir müşterinin yanma geçmesi gerçekten de kınanılası, uygunsuz, utanç verici olurdu. İnsanlar ne düşünürdü?</p>

  <p>Şampanyasını bitirip bir kadeh daha istiyor. Androjin kaybolup gittiyse, hesabı ödemesinin hiçbir yolu yok; ama&nbsp;kimin umurunda? İçtikçe kuşkuları, tedirginlikleri yok&nbsp;olmaya başlıyor; şimdi de, partiye gidip yükümlülüklerini&nbsp;yerine getirmeyi beceremeyeceğinden korkuyor.</p>

  <p>Hayır, hayatta ilerlemek için çabalayan kasabalı kız değil o artık ve bir daha asla öyle biri olmayacak. Önündeki tüm yollar açık. Bir kadeh şampanya daha; bilinmeyen karşısındaki korkusu, yerini, burada bulunmanın ne&nbsp;demek olduğunu asla keşfedemeyeceği endişesine bırakıyor. Şimdi onu dehşete düşüren, her şeyin bir anda değişebilmesi olasılığı; bugünün mucizesinin yarın da süreceğini nasıl bilebilir? Ona verilmiş sözlerin tutulacağına ilişkin ne güvencesi var? Görkemli bir kapının önünde, olağanüstü bir fırsatın karşısında durduğu çok oldu ve günlerce, haftalarca hayatının sonsuza dek değişeceği hayalini kurdu, ama ya telefon asla çalmazdı, ya özgeçmişi yanlış ellere düşerdi ya da yönetmen arayıp o rol için daha&nbsp;uygun birini bulduklarını söyler, “Bu sizin yeteneğiniz olmadığı anlamına gelmez, moralinizi bozmayın,” diyerek&nbsp;özür dilerdi. Hayat bir insanın iradesini sınamak için pek&nbsp;çok yönteme başvurur, ya hiçbir şeyin olmamasını sağlar&nbsp;ya da her şeyin bir anda olmasını.</p>

  <p>Tek başına gelen adamın bakışları ona ve ikinci şampanya kadehine dikili. Keşke yanına gelse! Olan bitenler hakkında kimseyle konuşacak fırsatı olmadı. Ailesine telefon etmeyi çok düşündü, ama cep telefonu kendi çantasında kaldı ve muhtemelen, nerede olduğunu, fazla davetiyesi olup olmadığını, şu ya da bu şöhretin boy göstereceği ikinci sınıf davetlere onlarla birlikte gitmek isteyip istemediğini merak eden oda arkadaşlarından gelen mesajlarla dolmuştur.</p>

  <p>Kimseyle bir şeyler paylaşamıyor. Hayatta önemli bir adım atmış olsa da, bir otelin barında tek başına oturup&nbsp;rüyanın bitmesi korkusuyla titriyor, bir yandan da eski&nbsp;kimliğine asla geri dönemeyeceğini biliyor. Neredeyse tepeye tırmanmış sayılır; ya orada sıkıca tutunacak ya da&nbsp;rüzgâr onu savurup atacak.</p>

  <p>Portakal suyu içen, kır saçlı, kırklarındaki adam hâlâ orada. Bakışları bir an karşılaşıyor; adam gülümsüyor. O&nbsp;ise görmezlikten geliyor.</p>

  <p>Neden bu kadar korkuyor? Çünkü attığı her yeni adımda, nasıl davranacağını bilemiyor. Ona yardım edecek kimse de yok; tek yaptıkları şey buyruklar savurmak,&nbsp;onun da harfi harfine boyun eğmesini beklemek. Karanlık bir odaya kapatılmış, kapının yolunu bulmaya çalışan&nbsp;bir çocuk gibi hissediyor kendini; çok güçlü biri ona seslenip laf dinlemesini istiyor.</p>

  <p>Düşünceleri androjinin geri dönmesiyle bölünüyor:</p>

  <p>“Biraz daha bekleyelim. İnsanlar yeni yeni gelmeye başladılar.”</p>

  <p>Yakışıklı adam yerinden kalkıyor, hesabı ödeyip çıkışa yöneliyor. Bozulmuş görünüyor. Belki de yanma gelmek için uygun bir an kolluyordu, adını söyledikten sonra...</p>

  <p>“... biraz konuşacaktık.”</p>

  <p>“Ne?”</p>

  <p>Denetimi kaçırdı elden. İki kadeh şampanyadan sonra dili çözülüverdi işte.</p>

  <p>“Hiç!”</p>

  <p>“Hayır, biraz konuşmak istediğini söyledin.”</p>

  <p>Kendisine yol gösterecek kimsenin bulunmadığı karanlık odadaki küçücük bir çocuk o. Aşağılanma. Birkaç dakika önce kendi kendine söz verdiği gibi yapmalı.</p>

  <p>“Evet. Burada, Cannes’da ne yaptığını soracaktım sana. Hakkında hiçbir şey bilmediğim bu dünyaya nasıl katıldın? Hiç hayal ettiğim gibi çıkmadı; ister inan ister inanma, fotoğrafçılarla konuşmaya gittiğinde tek başıma kalınca gerçekten yalnız ve ürkmüş hissettim kendimi; ama sana güvenebileceğimi biliyorum ve işinden zevk&nbsp;alıp almadığını merak ettim.”</p>

  <p>Meleğin biri -besbelli şampanyadan hoşlanan bir melek- ağzından doğru sözcüklerin çıkmasını sağlıyor.</p>

  <p>Androjin ona hayretle bakıyor. Yoksa arkadaş olmaya mı çalışıyor bu kız? Daha birkaç saat önce tanıştığı insana, normalde kimsenin sormaya cesaret edemediği soruları neden soruyor?</p>

  <p>Kimse ona güvenmez, çünkü o kimseye benzemeyen, kendine has biri. Çoğu kişinin zannettiğinin aksine, eşcinsel değil, sadece başka insanlara olan ilgisini yitirdi.&nbsp;Saçının rengini açar, her zaman giymeyi hayal ettiği kılıklara bürünür, tam da olmak istediği kiloda dolaşır ve insanlar üzerinde tuhaf bir izlenim bıraktığını bilse de, işini yaptığı sürece kimseye iyi davranmak zorunda olmadığını düşünür.</p>

  <p>Şimdi de bu kadın karşısına geçmiş, ne düşündüğünü, neler hissettiğini soruyor. Androjin kendisini bekleyen şampanya kadehi alıp bir dikişte içiyor.</p>

  <p>Kadın onun Hamid Hussein için çalıştığını, bu yüzden de adamı etkileyebileceğini düşünüyor olmalı. Onunla işbirliği yapıp yardımını almak ve böylece atacağı bir sonraki adımı belirlemek istiyor. Androjin atılacak tüm&nbsp;adımları bilse de, Festival süresince çalışıp belirli görevleri yerine getirmek üzere anlaştı ve yalnızca ondan istenenleri yapmaya kararlı. Lüks ve şaşaa dolu günler sona&nbsp;erdiğinde, Paris’in banliyölerinden birindeki dairesine&nbsp;dönecek. Bir zamanlar delinin birinin söylediği “Tüm insanlar eşittir” modeline uymadığı için komşuları tarafından sürekli taciz edildiği daireye... Doğru değil bu söz.&nbsp;Tüm insanlar farklıdır ve farklı olmaktan doğacak tüm sonuçları göze almak zorundadır.</p>

  <p>Televizyon seyredecek, bitişikteki süpermarkete gidecek, dergiler alacak, bazen sinemaya gidecek. Sorumluluk sahibi biri olarak tanındığı için, arada bir, moda dünyasında deneyimli asistanlar, yani mankenlerin nasıl giydirileceğim, hangi aksesuarların kullanılacağını, moda dünyasına yeni adım atanların falso yapmaktan nasıl kaçınabileceklerini, neyin yapılıp neyin yapılmayacağını bilen insanlar arayan menajerlerden telefonlar gelecek.</p>

  <p>Evet, onun da kendi hayalleri var. Eşsiz biri olduğunu söylüyor kendi kendine. Hayattan fazla bir şey beklemediği için mutlu ve çok daha genç gösteriyorsa da kırk yaşında. Meslek olarak idealinde tasarımcılık vardı, ama iyi&nbsp;bir iş bulamadığı gibi ona yardım edecek insanlarla da bozuştu. Çelik gibi iradeli, zevkli, kültürlü olmasına karşın,&nbsp;artık büyük beklentileri yok. Birinin ona bakıp nasıl giyindiğini görünce, “Harika, sizinle bir görüşelim,” diyebileceğine inanmıyor artık. Birkaç kez, mankenlik yapması için teklifler geldi, ama bu çok uzun zaman önceydi ve&nbsp;teklifleri reddettiği için hiç de pişman değil; çünkü hayat&nbsp;planları içinde mankenlik yoktu zaten.</p>

  <p>Giysilerini, büyük modaevlerinin atölyelerinden atılan kumaşlarla kendi dikiyor. Cannes’da iki kişiyle birlikte tepelerde bir yerde, muhtemelen genç kadının kaldığı yerin yakınlarında kalıyor. Oysa kız hayatının fırsatını yakalamış durumda ve androjin her ne kadar hayatın adaletsiz olduğunu düşünse de, hüsran ve haset dolu duygularıyla baş etmesi gerekiyor. Elinden geleni yapacak, çünkü&nbsp;yapmazsa, kimse ona bir daha “yapım asistanı” olarak iş&nbsp;teklifi getirmez.</p>

  <p>Elbette mutlu biri o; hiçbir arzusu olmayan biri mutludur. Saatine bakıyor; içeri girmeleri için uygun bir an olabilir bu.</p>

  <p>“Gel haydi. Başka zaman konuşuruz.”</p>

  <p>İçkilerin parasını ödüyor ve fiyakalar, gösterişler bittikten sonra, harcadığı her kuruşun parasını alabilmek için fatura istiyor. Birileri daha ayaklanıp onların yaptığını yapıyor; Gabriela/Lisa gelmeye başlayan kalabalıkta&nbsp;kaybolmasın diye acele etmeleri gerekiyor. Lobiyi geçip&nbsp;“koridor”a doğru ilerliyorlar. Kıza cebinde sakladığı iki&nbsp;davetiyeyi uzatıyor. Önemli kişiler bu ayrıntılarla uğraşmaz tabii; bu tür işleri yapacak yardımcıları vardır.</p>

  <p>Önemli kişi kız, o da yardımcısı. Kız şimdiden kafasına “büyüklük” fikrinin girdiğine ilişkin belirtiler göstermeye başladı. Çok geçmeden, bu dünyanın insana neler yapabileceğini öğrenecektir: Enerjisinin her zerresini yutacak, kafasını hayallerle dolduracak, kendini beğenmişliğini kullanacak ve tam artık her şeye hazır olduğunu düşündüğünde, onu çöp gibi fırlatıp atacak. Herkes gibi androjinin başına da aynen bunlar geldi.</p>

  <p>Merdivenlerden iniyorlar. “Koridor”dan hemen önceki holde biraz duraklıyorlar. Aceleye gerek yok. Burası kırmızı hah gibi değil. Biri adıyla seslenirse, dönüp gülümsemesi lazım. Böyle bir şey olursa öteki fotoğrafçılar da resmini çekmeye başlayabilir, çünkü aralarından biri&nbsp;onun adını biliyorsa kız mutlaka önemli biridir diye düşünürler. İki dakikadan fazla poz vermemeli, çünkü burası&nbsp;her ne kadar başka bir dünyanın parçası gibi görünse de,&nbsp;eninde sonunda bir parti girişi. Yıldız olmak istiyorsa, yıldız gibi davranmaya başlamalı.</p>

  <p>“Neden yalnız giriyorum?”</p>

  <p>“Anlaşılan, bir aksaklık olmuş. Burada olmalıydı -ne de olsa profesyoneldir- ama bir engel çıktı herhalde.”</p>

  <p>Yıldız’dan söz ediyor. Androjin neler olduğuyla ilgili tahminini şöyle anlatabilirdi: “Odasından çıkması gereken saatte çıkmadığına göre, muhtemelen kanını kızıştıran bir kızla tanışmıştır.” Ancak böyle deseydi, yanında duran ve herhalde tümüyle temelsiz aşk hayalleri içinde&nbsp;yüzen yeniyetmenin duygularını fena halde incitebilirdi.</p>

  <p>Acımasız olmasına gerek yok, tıpkı onun arkadaşı olmasına gerek olmadığı gibi; sadece işini yapacak, sonra da oradan ayrılacak. Üstelik, aptal kız duygularına hâkim&nbsp;olamazsa, koridorda çekilen fotoğrafları kötü çıkabilir.</p>

  <p>Kuyrukta kızın önünde duruyor ve kendisini izlerken arada mesafe bırakmasını söylüyor. Koridora girer girmez&nbsp;fotoğrafçıların yanma gidecek ve bazılarının ilgisini kıza&nbsp;çekmeye çalışacak.</p>

  <p>Gabriela birkaç saniye bekliyor, yüzüne en güzel gülücüğünü yerleştiriyor, çantasını ona öğretildiği gibi tutuyor, sırtını dikleştiriyor ve flaşlarla yüzleşmek üzere kendinden emin adımlarla ilerliyor. Koridor parlak ışıklarla aydınlanmış. Beyaza boyalı duvarda sponsorun logosu görülüyor. Karşı tarafta ise ona yönelmiş bir sürü objektif var.</p>

  <p>Bu kez her adımının ayırdına varmaya çalışarak yürümeyi sürdürüyor; günün ilk yarısında yaşadığı can sıkıcı deneyimi, yani kırmızı halı üstündeki yürüyüşün ne yaptığının farkına bile varmadan bitivermesini bir kez&nbsp;daha yaşamak istemiyor. Bu anı hayatının ağır çekimde&nbsp;gösterilen bir filmi gibi yaşamalı. Bir noktada kameralar&nbsp;çalışmaya başlayacak.</p>

  <p>Biri, “Jasmine!” diye bağırıyor.</p>

  <p>Jasmine mi? Ama onun adı Gabriela!</p>

  <p>Yüzündeki donmuş gülümsemeyle saniyenin onda biri kadar duraklıyor. Hayır, adı artık Gabriela değil. Ne?&nbsp;Jasmine mi?</p>

  <p>Ansızın deklanşörlere basıldığını, objektiflerin açılıp kapandığını duyuyor, ama objektifler ona değil, arkasındaki kişiye yönelmiş.</p>

  <p>“Kımılda!” diyor bir fotoğrafçı. “Şöhret olacak anı geçirdin sen. Yoldan çekil artık!”</p>

  <p>İnanamıyor. Gülümsemeyi sürdürüyor, ama ışıklı koridoru izleyen karanlık tünele doğru daha hızlı yürümeye başlıyor.</p>

  <p>“Jasmine! Bu tarafa! Buraya!”</p>

  <p>Fotoğrafçılar toplu histeriye kapılmış gibiler.</p>

  <p>Ona kimse, zaten kendisinin bile çoktan unuttuğu adıyla seslenmiyor ve böylece koridorun sonuna geliyor.&nbsp;Androjin onu bekliyor.</p>

  <p>İlk kez azıcık insanlık göstererek, “Merak etme,” diyor. “Başkalarının başına da aynı şey gelecek. Ya da daha kötüsü. Bir zamanlar kendilerine seslenilen insanlar bu&nbsp;akşam suratlarında bir sırıtışla, fotoğraflarının çekileceğini umarak, ama kimsenin onlara aldırmadığını görerek&nbsp;koridoru geçip gidecekler.”</p>

  <p>Sakin olması, kontrolünü yitirmemesi lazım. Dünyanın sonu değil, karşısına şeytan çıkmadı ya.</p>

  <p>“A, merak ettiğim yok. Daha bugün başladım zaten. Bu arada, Jasmine kim?”</p>

  <p>“O da bugün başladı. Bu akşam Hamid Hussein’le muazzam bir sözleşme imzaladığı açıklandı, ama Filmlerinde oynamak üzere değil, merak etme.”</p>

  <p>Merak filan etmiyor. Sadece, yer yarılsa da içine girse diye düşünüyor.</p>

  <h1 id="sigil_toc_id_1"><span style="font-weight:bold;font-style:italic;">20:1<a id="bookmark1"></a>2</span></h1>

  <p>Gülümse.</p>

  <p>Adının niçin bunca insanı ilgilendirdiğini bilmiyormuş gibi yap.</p>

  <p>Podyumda değil, kırmızı halıda yürüyormuş gibi</p>

  <p>yap.</p>

  <p>Dikkat et, arkadan gelenler var; senin fotoğraf çektirme hakkın bitti, en iyisi ilerlemek.</p>

  <p>Gelgelelim, fotoğrafçılar ona seslenmekte ısrarlı; utanıyor, çünkü ardından gelen -aslında bir çift- fotoğrafçılar tatmin olana kadar beklemek zorunda kalacak. Tabii ki asla tatmin olmayacaklar, hep en mükemmel açıyı, benzersiz kareyi (sanki böyle bir şey mümkünmüş gibi),&nbsp;dosdoğru objektife baktığı o kareyi yakalamak için uğraşacaklar.</p>

  <p>Şimdi el salla, gülümsemeyi sürdür ve yürü.</p>

  <p>Koridorun sonuna ulaşır ulaşmaz, gazeteciler çevresini sarıyor. Dünyanın en iyi modacılarından biriyle az önce imzaladığı o muazzam sözleşmeyle ilgili her şeyi bilmek istiyorlar. “Doğru değil,” demek isterken, başka bir&nbsp;şey söylüyor:</p>

  <p>“Henüz ayrıntılar üzerinde çalışıyoruz.”</p>

  <p>Diretiyorlar. Elinde mikrofonuyla bir televizyon muhabiri yaklaşıyor, haberlerin onu mutlu edip etmediğini soruyor. Jasmine öğleden sonraki defilenin çok iyi gittiğini belirterek o modacının -kadının adını özellikle söylüyor- bir sonraki defilesini Paris Moda Haftasında yapacağını açıklıyor.</p>

  <p>Gazetecinin öğleden sonraki defileden haberi yok gibi. Sorular devam ediyor, üstelik şimdi televizyon kamerası da kaydediyor onu.</p>

  <p>Pes edip yumuşama; ağzından almaya çalıştıklarını değil, yalnızca söylemek istediklerini söyle. Ayrıntıları bilmiyormuş gibi yap ve Fransa’da doğmama talihsizliğine uğramış, unutulmuş bir deha olan Ann Salens’e çok gecikmiş bir vefa borcunun ödendiğini, defilenin çok iyi gittiğini söylemeye devam et. Onunla kafa bulmaya çalışan&nbsp;genç bir adam partiden memnun olup olmadığını soruyor,&nbsp;o ise aynı alaycılıkla yanıtlıyor: “Eh, içeri girmeme izin verirseniz, girip söylerim cevabımı.” Bir kablolu TV kanalında sunuculuk yapmaya başlayan eski bir manken, bundan&nbsp;sonraki HH koleksiyonunun önde gelen yüzü olma konusunda neler hissettiğini soruyor. Daha sağlam kaynaklardan bilgi edinmiş olan bir başkası da, alacağı ücretin altı&nbsp;haneliden fazla olacağı haberindeki doğruluk payını öğrenmenin peşinde.</p>

  <p>“Basın duyurusuna ‘yedi haneli ücret’ diye yazmaları gerekmez miydi, siz de öyle düşünmüyor musunuz?” diyor. “Altı haneliden fazla biraz saçmalık gibi gelmiyor&nbsp;mu size de? Hatta, ücretin bir milyon Euro’dan fazla olacağını söyleseler de, kaç hane olduğunu bize saydırmasalar, daha iyi olmaz mı sizce de? Aslında, ‘altı <span style="font-style:italic;">haneli</span> ücret’&nbsp;yerine ‘altı <span style="font-style:italic;">rakam</span>, ’ deseler, daha iyi olacağını düşünmüyor musunuz?”</p>

  <p>Hiçbir şey <span style="font-style:italic;">düşünmüyor.</span></p>

  <p>“Henüz karar aşamasındayız,” diyor yeniden. “Şimdi bırakın da biraz hava alayım, olur mu? Sorularınızı daha&nbsp;sonra yanıtlamaya çalışırım.”</p>

  <p>Tümüyle yalan tabii. Daha sonra bir taksi tutup oteline dönecek.</p>

  <p>Biri, neden Hamid Hussein’in kıyafetlerinden birini giymediğini soruyor.</p>

  <p>“Ben hep başkasıyla çalıştım.” Yine tasarımcının adını söylüyor. Kimi muhabirler not alıyor, ötekiler umursamıyor. Yayımlanabilir bir haber istiyor onlar, olayların ardındaki gerçeği değil.</p>

  <p>Onu hep bu tür partilerdeki koşuşturma kurtarmıştır. Koridordaki fotoğrafçılar başka birinin adını haykırmaya başlıyorlar. Çevresindeki muhabirler, görünmeyen bir orkestra şefinin değneğiyle yönetiliyormuş gibi hep&nbsp;birlikte dönüp daha büyük, daha önemli bir şöhretin gelişine bakıyorlar. Jasmine bu boşluktan yararlanıp insanların içki ve tütün içerek bir aşağı bir yukarı gezindikleri,&nbsp;yüksek duvarlı, güzel bir bahçeden dönüştürülmüş olan&nbsp;salona geçiyor.</p>

  <p>Pek yakında o da içki ve tütün içebilecek, gökyüzünü seyredebilecek, korkuluklarda parmaklarıyla trampet çalabilecek, sırtını dönüp gidebilecek.</p>

  <p>Ama bir genç kadınla tuhaf görünüşlü bir yaratık -bilimkurgu filmlerindeki uzaylılara benziyor- yolunu kesmiş, ona bakıyorlar. Onlar da bulundukları yerde ne yapacaklarını bilmiyorlar belli ki, o yüzden de bu ikisiyle bir sohbete girişmenin sakıncası yok. Kendini takdim ediyor.&nbsp;Tuhaf yaratık cep telefonunu çıkarıyor, sırıtıyor ve birazdan döneceğini söylüyor.</p>

  <p>Genç kadın hâlâ suratında “gecemi mahvettin” bakışıyla onu seyrediyor.</p>

  <p>Jasmine o geceki daveti kabul ettiğine zaten pişman. Parti davetiyeleri, arkadaşıyla birlikte BMD (onun ülkesinde moda dünyasının tanıtımını yapan ve kurallarını&nbsp;belirleyen kurum olan Belçika Modacılar Derneği) tarafından verilen küçük bir resepsiyona hazırlanırken iki adam&nbsp;tarafından getirildi. Ama bu işin iyi tarafı da var. Fotoğraflar yayımlanırsa, üstündeki kıyafet görülecek ve biri çıkıp&nbsp;kıyafetin tasarımcısını öğrenmek isteyebilir.</p>

  <p>Davetiyeleri getiren adamlar çok nazikti. Limuzinin dışarıda beklediğini söylerken, onun kadar deneyimli bir&nbsp;mankene, hazırlanmak için on beş dakikanın yeteceğinden emin olduklarını da eklediler.</p>

  <p>Adamlardan biri evrak çantasını açtı, içinden dizüstü bilgisayarla taşınabilir yazıcı çıkardı ve sözleşmeyi tamamlamak üzere geldiklerini açıkladı. Bütün mesele ayrıntılardaki ince ayarlara kalmıştı. Koşulları yazacaklar, menajeri de -yanındaki kadının aynı zamanda menajeri&nbsp;olduğunu biliyorlardı- imzalayacaktı.</p>

  <p>Arkadaşına bir sonraki koleksiyonu için her türlü yardımı yapacaklarına söz verdiler. Ve evet, etiketlerde&nbsp;adı kalabilirdi, hatta onların halkla ilişkiler servisinden&nbsp;yararlanabilirdi. Dahası, HH ona ait olan markayı satın almak, böylece taze para akışı sağlayarak İtalyan, Fransız&nbsp;ve İngiliz basınında yer almasını sağlamak istiyordu.</p>

  <p>Buna karşılık iki koşulları vardı. İlki, mesele hemen orada halledilecekti; bu sayede, o gece gazeteler basıma&nbsp;hazırlanmadan önce bir basın bildirisi gönderilecekti.</p>

  <p>İkincisi, kadın Jasmine Tiger’la olan sözleşmesini Hamid Hussein’e devredecekti; çünkü Jasmine sadece Hussein’le çalışmalıydı. Zaten manken kıtlığı yoktu ve Belçikalı tasarımcı onun yerine hemen birini bulabilirdi.&nbsp;Ayrıca, Jasmine’in menajeri olarak nasıl olsa bol para kazanacaktı.</p>

  <p>“Sözleşmeyi devrederim,” dedi arkadaşı, “ama ondan sonrasını konuşmamız lazım.”</p>

  <p>Hayatında olup biten her şeyden sorumlu olan bu kadın teklifi ne kadar da çabuk onaylamıştı ve onu kaybederken nasıl da son derece mutlu görünüyordu! Dünyada en çok sevdiği kişi tarafından sırtından bıçaklanmaktaydı.</p>

  <p>Adamlardan biri Blackberry’sini çıkardı.</p>

  <p>“Basın bildirisini hemen gönderebiliriz,” dedi, “aslında yazdık bile: ‘Böyle bir fırsat karşısında gerçekten heyecanlandım... ’ diye başlıyor.”</p>

  <p>“Bir dakika! <span style="font-style:italic;">Ben</span> hiç heyecanlanmadım. Neden bahsettiğinizi bile bilmiyorum.”</p>

  <p>Oysa arkadaşı “heyecanlandım” yerine “mutlu oldum”, “fırsat” yerine ’’davet” yazarak önündeki metni düzeltmeye başlamıştı bile. Her sözcüğü, her cümleyi dikkatle inceledi. Acayip yüksek bir ücretten söz edilmesini istedi. Adamlar bunun piyasayı şişireceğini söyleyerek itiraz ettiler. O zaman pazarlık da yok, yanıtı geldi. İki adam telefon etmek için odadan çıktı ve hemen döndü. Kesin miktar belirtilmeden altı haneli bir ücret denilecekti. El sıkıştılar; iki adam hem koleksiyona hem de mankene iltifatlar&nbsp;yağdırdı, dizüstü bilgisayarla yazıcıyı çantaya koydu, sonra da Jasmine’le ilgili görüşmelerin başarılı sonuçlandığının kanıtı olarak, tasarımcının ikisinden birinin cep telefonuna kayıt yapmasını istediler. Geldikleri gibi hızla giderken, ikisi de bir yandan cep telefonlarıyla konuşuyor, öte&nbsp;yandan Jasmine’e, hazırlanmak için on beş dakikadan fazla vakti olmadığını, bu akşamki partinin de sözleşme koşulları arasında bulunduğunu anımsatıyordu.</p>

  <p>Arkadaşı, “Madem öyle, hazırlansan iyi olur,” dedi.</p>

  <p>“Hayatımı nasıl sürdüreceğime karar verme yetkin yok. Onaylamadığımı biliyordun. Ama fikrim sorulmadı&nbsp;bile. Ben başkasıyla çalışmak istemiyorum.”</p>

  <p>Kadın odanın her yanma saçılmış giysiler arasında dolaşıp en güzelini seçti - kelebeklerle süslü beyaz bir tuvalet. Jasmine’in tuvaletle birlikte hangi çantayı ve ayakkabıları kullanması gerektiğini kısa bir süre düşündü;&nbsp;kaybedecek vakit yoktu.</p>

  <p>“Bu gece HH kıyafeti giymen gerektiğini söylemediler; demek ki koleksiyonumdan bir parçayla gösteriş yapabiliriz.”</p>

  <p>Jasmine duyduklarına inanamamıştı.</p>

  <p>“Bu yüzden mi yaptın?”</p>

  <p>“Evet, öyle.”</p>

  <p>Karşılıklı durmuş, dik dik bakışıyorlardı.</p>

  <p>“Yalan söylüyorsun.”</p>

  <p>“Evet, yalan söylüyorum.”</p>

  <p>Birbirlerinin kollarına atıldılar.</p>

  <p>“Kumsaldaki o hafta sonunda, ilk fotoğrafları çektiğimizde, bir gün bunun olacağını biliyordum. Biraz zaman aldı, ama artık on dokuz yaşındasın, yeni bir iddianın peşinde koşmayı göze alabilirsin. Daha önce başkaları da yanaştı bana ve hep ‘hayır’ dedim; bunu seni kaybetmemek için mi yaptım, yoksa henüz hazır olmadığını mı düşünüyordum, bilmem. Bugün, seyircilerin arasında&nbsp;Hamid Hussein’i görünce, salt Ann Salens’e saygısından&nbsp;orada olmadığını anlamıştım; kafasında başka bir şey vardı, bu da ancak sen olabilirdin. Bizimle konuşmak istediği haberi gelince, yanılmadığımı anladım. Ne yapacağımı tam olarak bilmiyordum, ancak kaldığımız otelin adını vermek geldi aklıma. O iki adam ellerinde sözleşmeyle&nbsp;gelince hiç şaşırmadım.”</p>

  <p>“Ama neden kabul ettin?”</p>

  <p>“Birini seviyorsan, onu özgür bırakmaya hazır olmalısın. Sana benim verebileceğimden çok daha fazlasını verebilir ve gönlüm de senden yana. Layık olduğun her&nbsp;şeye kavuşmanı istiyorum. Yine birlikte olacağız, çünkü&nbsp;yüreğim, bedenim ve ruhum sana ait. Bu dünyada sponsorların ne denli önemli olduğunu bilsem de, yine bağımsız olacağım. Eğer Hamid Hussein markamı almak üzere&nbsp;bir teklifle gelseydi, hiçbir sorun olmadan satar, sonra da&nbsp;onun için çalışırdım. Ama pazarlık benimle değil, seninle ilgiliydi. Teklifin beni ilgilendiren kısmını kabul etseydim, kendime karşı dürüst davranmış olmazdım.”&nbsp;Jasmine’i öptü.</p>

  <p>Jasmine, “îyi ama ben de kabul edemem ki,” dedi. “Seni tanıdığımda ürkek bir çocuktum; mahkemede yalancı tanıklık yaptığım için dehşete kapılmıştım, suçluların serbest kalmasına sebep olmuştum ve o kadar derin&nbsp;bir bunalımdaydım ki intihar etmeyi düşünüyordum. Hayatımda olan biten her şey senin sayendedir.”</p>

  <p>Arkadaşı aynanın önüne oturmasını söyledi ve işine başlamadan önce saçını okşadı.</p>

  <p>“Karşılaştığımızda, ben de yaşama hevesimi tümüyle yitirmiştim. Kocam beni daha genç, daha güzel, daha zengin biri uğruna terk etmişti, ben de hayatımı kazanmak&nbsp;için fotoğrafçı olmak zorunda kalmıştım. Hafta sonlarını&nbsp;evimde kitap okuyarak, televizyonda eski filmler seyrederek ya da internette gezinerek geçiriyordum. Moda tasarımcısı olmak için kurduğum hayaller çok uzaklarda kalmıştı. Gerekli maddi desteği bulamamıştım ve yüzüme&nbsp;kapanan kapıları çalmaktan, beni dinlemeyen insanlara&nbsp;laf anlatmaktan bıkmıştım.</p>

  <p>“İşte o sırada sen ortaya çıktın. İtiraf etmeliyim ki o hafta sonu yalnızca kendimi düşünüyordum. Elimde nadir bir mücevher olduğunun, sana yalnızca benimle çalışacağına ilişkin sözleşme imzalatabilirsem servet kazanabileceğimin farkındaydım. Hatta menajerin olmayı&nbsp;önerdiğimi de anımsıyorum. Seni dış dünyadan korumak&nbsp;için yapmadım bu öneriyi. Düşündüklerim en az Hamid&nbsp;Hussein’inkiler kadar bencilceydi. Hâzinemi nasıl değerlendireceğimi bulacaktım. O fotoğraflar beni zengin edecekti. ’’</p>

  <p>Jasmine’in saçını son kez düzeltti.</p>

  <p>“Sana gelince... O sırada yalnızca on altı yaşında olmana karşın, sevginin insanı nasıl değiştireceğini sen öğrettin bana. Sayende keşfettim kim olduğumu. Senin yeteneğini dünyaya sergilemek üzere, giymen için kıyafetler tasarlamaya başladım. Onlar nicedir kafamda olan ve kumaşa, süslemeye, aksesuarlara dönüşmeyi bekleyen tasarımlardı. Birlikte yaşadık ve yaşım seninkinin iki katı&nbsp;olduğu halde, her şeyi de birlikte öğrendik. Bütün bunlar&nbsp;sayesinde insanlar yaptıklarımın farkına vardılar ve işlerime para yatırmaya başladılar. Hayatımda ilk kez hayallerim gerçekleşiyordu. Cannes’a da birlikte geldik ve hiçbir sözleşme birlikteliğimizi bozamaz.”</p>

  <p>Banyoya gidip makyaj çantasını aldı. Ses tonu artık iş konuşması yaptığını belli ediyordu.</p>

  <p>“Bu gece gerçekten çarpıcı görünmen lazım. Sıfırdan başlayıp yıldızlaşan manken pek azdır; bu yüzden medyanın ilgisi büyük olacak. Sen sadece ayrıntıları henüz bilmediğini söyle, yeter. Ama onlar sormaktan bıkmayacak&nbsp;ve ‘Hamid Hussein’le çalışmayı hep istemiştim’ ya da ‘Bu,&nbsp;meslek hayatımda çok önemli bir adım’ gibi laflar söylemeni bekleyecekler.”</p>

  <p>Jasmine’le birlikte lobiye indi. Orada bekleyen şoför arabanın kapısını açtı.</p>

  <p>“Unutma: Sözleşmenin ayrıntıları hakkında henüz bir bilgin yok; bunlarla menajerin ilgileniyor. Partinin tadını çıkar.”</p>

  <p>Partide, daha doğrusu akşam yemeğinde -ortada masalar ya da tabaklar olmasa, garsonlar soda dahil her türlü içecekle dolaş salar da- davetliler küçük gruplar halinde toplanmışlar. Her yeni gelenin kaybolmuş gibi bir hali var. Davet, koltuklar ve divanlarla döşenmiş geniş&nbsp;bir bahçede veriliyor. Ustalıkla gizlenerek yerleştirilmiş&nbsp;hoparlörlerden gelen müzik eşliğinde güzel vücutlu, yarı&nbsp;çıplak mankenler bir metre yüksekliğindeki sütunlar üstünde dans ediyorlar.</p>

  <p>Şöhretler birbirini izliyor. Davetliler hallerinden hoşnut görünüyorlar; gülümseyerek birbirlerini selamlıyorlar, yıllardır tanışıyormuş gibi... Oysa Jasmine herkesin birbirini tanımadığını biliyor. Muhtemelen bunun gibi davetlerde karşılaşıyor ve birbirlerinin adlarını hep unutuyorlar, ama yine de ne kadar etkili, ünlü, hayranlık uyandırıcı ve çok ahbabı olan kişiler olduklarını göstermeleri gerek.</p>

  <p>Başlangıçta çok öfkeli görünen genç kadının da kendini kaybolmuş hissettiği belli oluyor. Genç kadından sigara isteyip kendini tanıtıyor. Dakikalar içinde birbirlerinin hayat hikâyesini öğreniyorlar. Jasmine onu Akdeniz’e bakan balkonun korkuluklarına götürüyor. Parti yabancılarla ve tanıdıklarla dolup taşarken, orada durup denizi seyrediyorlar. Farklı projelerde olsa da, aynı adam için&nbsp;çalışacaklarını fark ediyorlar. İkisi de adamla hiç karşılaşmamış ve ikisi de bir gün içinde çok şey yaşamış.</p>

  <p>Arada bir yanlarına adamlar yanaşıp sohbet etmek istiyorlar, ama Gabriela ile Jasmine onlara aldırmıyor. Gabriela, arkadaşının sevgi dolu sözlerine karşın içinde bulunduğu terk edilmişlik duygusunu paylaşma ihtiyacı duyan Jasmine’in tanışmak istediği kişinin ta kendisi. Mesleği ile&nbsp;hayatının aşkı arasında bir seçim yapması gerekseydi, her&nbsp;zaman aşkını seçerdi. İstediği kadar toyca bir davranış olarak görülsün... Oysa şimdi hayatının aşkı mesleğini ön plana alıyor. HH’nin önerisini de, onun her adımını yönlendirmek, yanlışlarını düzeltmek, ağzından çıkan her sözcüğe, aldığı zor da olsa her karara şevk katmak gibi, onun için&nbsp;yaptığı her şeyle gurur duymak için kabul ettiği belli.</p>

  <p>Gabriela’nın da tavsiyeler almak, kendini çok yalnız hissetmemek, başka insanların başına da güzel şeyler geldiğini görmek için Jasmine’le tanışmaya ihtiyacı vardı. Yanındaki adamın, onu önemli kişilerle tanıştırması gerekirken bırakıp gitmiş olmasından korktuğunu itiraf ediyor.</p>

  <p>“Duygularını saklayabildiğim sanıyor, ama onda bir tuhaflık olduğunu biliyorum.”</p>

  <p>Jasmine endişe etmemesini, rahatlayıp şampanya içerek müziğin ve manzaranın tadını çıkarmasını söylüyor. Beklenmedik şeyler her zaman olabilir; ayrıca, onlarla ilgilenmeye hazır bir ordu insan var. Şan şöhret görüntülerinin ardında neler olup bittiğini kimse bilmez. Yıldız&nbsp;da yakında burada olur zaten.</p>

  <p>“Yine de, ne olur beni yalnız bırakma, tamam mı? Yalnız kalmak istemiyorum.”</p>

  <p>Gabriela onu yalnız bırakmayacağına söz veriyor. Bu yeni dünyadaki tek arkadaşı o.</p>

  <p>Evet, tek arkadaşı, ama Jasmine o kadar genç ki, Gabriela birden yeni bir hayata başlamak için kendini çok&nbsp;yaşlı hissediyor. Yıldız kırmızı halıya giderken o limuzinin içinde öyle sahte görünmüştü ki, bütün cazibesi yok&nbsp;oluvermişti. Ve yanındaki genç kızı ne kadar beğense de,&nbsp;o gece için kendine yeni bir erkek refakatçi bulsa iyi olur.&nbsp;Daha önce bara gelen adamı fark ediyor; onlar gibi balkonun korkuluklarına yaslanmış, partiye sırtını dönmüş,&nbsp;bu davette olan her şeyle ilgisiz, denizi seyrediyor. Karizmatik, yakışıklı, zarif, gizemli. Gabriela fırsatını bulunca,&nbsp;yeni arkadaşına adamın yanına gidip sohbet etmelerini&nbsp;önerecek; konu hiç önemli değil.</p>

  <p>Ne de olsa -ve her şeye karşın- şanslı bir gün olmuştu; aynı günde yeni bir aşk niye yaşanmasın?</p>
</body>
</html>
