<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css" />
</head>

<body>
  <h1><i>13:37</i></h1>

  <p>İşe bu sabah gelen ve makyajları ve saçlarının yapılması ile moda defilesinin başlaması arasındaki beş saati iPod’ları ve cep telefonlarıyla oyalanarak geçirmekte olan öteki kızların tersine, Jasmine kitap okuyor, bir şiir&nbsp;kitabı:</p>

  <p><span style="font-style:italic;">İki yol ayrılıyordu sararmış bir ormanda,</span></p>

  <p><span style="font-style:italic;">Birinden birini seçmeliydim bir an önce,</span></p>

  <p><span style="font-style:italic;">Uzun süre durup baktım birine,</span></p>

  <p><span style="font-style:italic;">Uzanıp gidiyordu ağaçların altında,</span></p>

  <p><span style="font-style:italic;">Eğrile büküle göz alabildiğine.</span></p>

  <p><span style="font-style:italic;">Öbür yolu seçtim sonunda, aynı güzellikte,</span></p>

  <p><span style="font-style:italic;">Çok daha çekici ilkinden belki de,</span></p>

  <p><span style="font-style:italic;">Albenili ve çimenlerle örtülü boydan boya;</span></p>

  <p><span style="font-style:italic;">Ne ki oradan geçenler daha önce Aynı ölçüde aşındırmışlardı ikisini de.</span></p>

  <p><span style="font-style:italic;">Ve o sabah kaplıydı o iki yol da Kimsenin ayak basmadığı yapraklarla.</span></p>

  <p><span style="font-style:italic;">Ah, bir başka gün ilk yolda karar kıldım!</span></p>

  <p><span style="font-style:italic;">Her yolun başka bir yola vardığını bildiğimden, Kuşkuluydum bir gün geri döneceğimden.</span></p>

  <p><span style="font-style:italic;">Yıllar, yıllar sonra bir gün Şöyle diyeceğim iç çekerek:</span></p>

  <p><span style="font-style:italic;">İki yol ayrılıyordu bir ormanda ve ben -</span></p>

  <p><span style="font-style:italic;">Vurdum daha az gidilmiş yola</span></p>

  <p><span style="font-style:italic;">Ve buradaydı işte bütün fark da.</span></p>

  <p>Jasmine daha az gidilmiş olan yolu seçmişti; bu ona pahalıya patlamış olsa da değmişti. Bazı şeyler tam zamanında olur. Aşk da en çok ihtiyacı olduğu anda çıkmıştı&nbsp;karşısına ve hâlâ orada, onunlaydı. İşini aşkla, aşk uğruna ve aşk sayesinde, daha doğrusu belirli birine duyduğu&nbsp;aşk sayesinde yapmıştı.</p>

  <p>Jasmine’in gerçek adı Cristina’ydı. CV’sinde, bir Kenya gezisinde Anna Dieter tarafından keşfedildiği yazıyordu, ama bu konuda pek az ayrıntı vardı; belli belirsiz, çocukluğunun bir iç savaşın ortasında acılı ve açlık içinde geçtiğinden söz ediliyordu. Aslında, kara derili olmasına&nbsp;karşın, Belçika’nın Antwerp kentinde dünyaya gelmişti;&nbsp;Ruanda’daki Hutular ve Tutsiler arasındaki bitmek bilmeyen çatışmalardan kaçmış bir ana babanın kızıydı.</p>

  <p>On altı yaşındayken, bir hafta sonu, annesinin bitmez tükenmez temizlik işlerine yardım ediyordu ki, adamın biri yanlarına gelip kendini tanıtmış, fotoğrafçı olduğunu söylemişti.</p>

  <p>“Kızınız çok güzel,” demişti. “Bana modellik yapmasını isterim.”</p>

  <p>“Şu taşıdığım çantayı görüyor musun? Temizlik malzemeleriyle dolu. Kızımın iyi bir okula gidebilmesi, bir gün üniversiteyi bitirmesi için gece gündüz çalışıyorum.&nbsp;Daha on altı yaşında.”</p>

  <p>Fotoğrafçı, kartvizitini Cristina’ya uzatarak, “Bu iş için ideal yaş,” demişti. “Fikrinizi değiştirirseniz beni arayın.”</p>

  <p>Yürüyüp gitmişler, ama annesi Cristina’nın kartviziti sakladığını fark etmişti.</p>

  <p>“Sakın yutma bu numaraları. Bu senin dünyan değil. Seni yatağa atmak istiyorlar, hepsi bu.”</p>

  <p>Cristina bütün bunlardan habersiz değildi. Sınıfındaki bütün kızların onu kıskanmasına, bütün oğlanların onu partilere götürmek istemesine karşın, kökenlerini ve sınırlılıklarını çok iyi biliyordu.</p>

  <p>Aynı şey bir kez daha olduğunda yine inanmamıştı. Dondurma almaya gittiğinde yanma yaklaşan yaşlıca bir&nbsp;kadın, kendisinin bir moda fotoğrafçısı olduğunu söyleyerek güzelliğini öve öve bitirememişti. Cristina kadına teşekkür ederek kartvizitini almış, onu arayacağına söz vermişti; oysa manken olmak onun yaşındaki her kızın hayallerini süslediği halde, Cristina’nın hiç de böyle bir niyeti yoktu.</p>

  <p>Gelgelelim, benzeri bir olay üç ay kadar sonra bir kez daha yinelenmiş, Cristina çok pahalı giysilerin satıldığı&nbsp;bir mağazanın vitrinine bakarken, mağazanın sahibi dışarı çıkarak, “Ne iş yapıyorsun?” diye sormuştu.</p>

  <p>“Aslında ne yapmayı düşündüğümü sormalıydınız. Veterinerlik okumayı düşünüyorum.”</p>

  <p>“Bence yanlış yoldasın. Bizimle çalışmayı düşünmez misin?”</p>

  <p>“Giysi satmaya ayıracak zamanım yok. Vakit buldukça anneme yardım ediyorum.”</p>

  <p>“Sana bir şey satmanı önermiyorum. Bizim tasarımlarımızı giyerek birkaç fotoğraf çektirmeni istiyorum.” Eğer birkaç gün sonra meydana gelen bir olay olmasaydı, bütün bu karşılaşmalar, evlenip çocukları dünyaya&nbsp;geldiğinde, ailesi tarafından sevilen ve işinden başka bir&nbsp;şey düşünmeyen bir kadın olduğunda hatırlayacağı birkaç hoş anı olarak kalacaktı.</p>

  <p>Birkaç arkadaşıyla birlikte bir gece kulübünde dans edip eğleniyordu ki, on oğlan bağırarak içeriye dalmıştı.&nbsp;Oğlanlardan dokuzunun ellerinde, uçlarına jilet takılmış&nbsp;sopalar vardı, herkese dışarı çıkmalarını emrediyorlardı.&nbsp;Millet paniğe kapılmış, kaçmaya başlamıştı. Cristina ne&nbsp;yapacağını şaşırmıştı, ama içgüdüleri, olduğu yerde kalmasını ve başka tarafa bakmasını söylüyordu.</p>

  <p>Ne ki, bir şey yapmasına fırsat kalmadan, onuncu oğlanın cebinden bir bıçak çıkardığını, arkadaşlarından birine doğru ilerlediğini, arkadan yakalayıp boğazını kestiğini görmüştü. Çete aynı hızla çıkıp gitmişti; içeridekiler çığlıklar atıyor, kaçmaya çalışıyor ya da yere çökmüş, ağlıyorlardı. Birkaçı, çok geç olduğunu bilseler de, belki yardım edebiliriz diye kurbanın yanına koşmuşlardı. Cristina gibi ötekiler de, taş kesilmiş, olup biteni izliyorlardı.&nbsp;Cristina öldürülen çocuğu da, öldüreni de tanıdığı gibi, cinayetin nedenini de biliyordu (gece kulübüne gelmeden&nbsp;kısa bir süre önce gittikleri bir barda kavga çıkmıştı), ama&nbsp;bulutların üzerinde yüzer gibiydi, sanki bütün bunlar bir&nbsp;rüyaydı da, birazdan ter içinde uyanacak, kâbus gördüğünü anlayıp rahatlayacaktı.</p>

  <p>Oysa bu bir rüya değildi.</p>

  <p>Çok geçmeden kendine gelmişti; bir şeyler yapmaları için boş yere haykırıyor, durduğu yerde çığlıklar atıyor, çığlıkları insanları daha da ürkütmekten başka bir işe yaramıyordu. Bir süre sonra silahlı polisler, ardından sağlık&nbsp;görevlileri ve sivil polisler gelmişlerdi. Gençlerin hepsini&nbsp;duvarın önüne dizip sorgulamaya başlamışlar, kimliklerini, cep telefonlarını ve adreslerini almışlardı. Çocuğu kim,&nbsp;niçin öldürmüştü? Cristina hiçbir şey söyleyememişti. Üstüne bir örtü örtülen cesedi alıp götürmüşlerdi. Cristina’yı&nbsp;bir hap almaya razı eden bir hemşire, kesinlikle araba kullanmamasını, eve ya taksiyle ya da bir kamu taşıtıyla dönmesini söylemişti.</p>

  <p>Ertesi sabah erkenden telefon çalmıştı. Dünyadan kopmuş görünen kızıyla evde kalmaya karar veren annesi açmıştı telefonu. Ama polis Cristina’nın kendisiyle konuşmakta diretiyor, öğleye kadar karakola gelip adını verdiği bir komiseri bulması gerektiğini söylüyordu. Annesi&nbsp;karşı çıkınca polis gözdağı vermiş, böylece Cristina ile annesinin yapacakları bir şey kalmamıştı.</p>

  <p>Söylenen saatte karakola gitmişlerdi. Komiser, Cristina’ya, katili tanıyıp tanımadığını sormuştu.</p>

  <p>Annesinin sözleri hâlâ aklından çıkmamıştı: “Hiçbir şey söyleme. Biz göçmeniz, onlar Belçikalı. Biz siyahız,&nbsp;onlar beyaz. Hapisten çıkınca peşine düşerler.”</p>

  <p>O yüzden, Cristina da, “Oğlanı tanımıyorum. Daha önce hiç görmedim,” demişti.</p>

  <p>Bunu söylerken, hayatının aşkını kaybetmeyi göze aldığını biliyordu.</p>

  <p>“Pekâlâ biliyorsun kim olduğunu,” diye karşılık vermişti polis. “Bak, sakın merak etme, başına bir şey gelmeyecek. Hemen hepsini tutukladık zaten, sadece görgü tanıklarına ihtiyacımız var.”</p>

  <p>“Ben bir şey bilmiyorum. Uzaktaydım. Kimin yaptığını görmedim.”</p>

  <p>Komiser çaresizce başını sallamıştı.</p>

  <p>“Bunu mahkemede de tekrarlaman gerekecek,” demişti, “bunun yalancı şahitlik olduğunu bilmelisin. Hâkime yalan söylemek, katiller kadar ceza almanı gerektirebilecek bir suçtur.”</p>

  <p>Cristina aylar sonra tanık olarak mahkemeye çağrılmıştı. Oğlanların hepsi de avukatlarıyla birlikte oradaydılar ve durumdan neredeyse memnun görünüyorlardı. O gece kulüpte bulunan öteki kızlardan biri katili mahkemede teşhis etmişti.</p>

  <p>Sonra sıra Cristina’ya gelmişti. Savcı, arkadaşının boğazını kesen kişiyi göstermesini istemişti.</p>

  <p>“Kimin yaptığını bilmiyorum,” demişti Cristina.</p>

  <p>Hem siyahtı hem de göçmen bir ailenin kızıydı. Hükümetten öğrenci bursu almıştı. Tek istediği, yaşama arzusuna yeniden kavuşmak ve bir geleceği olduğunu yeniden hissedebilmekti. Haftalarca yatak odasının tavanına bakıp durmuş, çalışmak şöyle dursun, içinden hiçbir şey yapmak gelmemişti. O güne kadar yaşadığı dünya artık ona ait değildi. On altı yaşındaydı ve kendi güvenliği&nbsp;için savaşacak güçte olmadığını büyük zorluklar pahasına öğrenmişti. Antwerp’ten ayrılmaya, dünyayı gezmeye, yaşama sevincini ve gücünü yeniden kazanmaya ihtiyacı vardı.</p>

  <p>Oğlanlar delil yetersizliğinden serbest bırakılmışlardı; savcılığın suçlamaları kanıtlaması ve suçluların suçlarının cezasını çekmelerini sağlaması için iki tanık gerekiyordu. Cristina mahkemeden çıktıktan sonra, iki fotoğrafçının vermiş olduğu kartvizitlerdeki numaraları aramış, randevu almıştı. Sonra da, sahibinin sırf kendisiyle konuşmak için kapının önüne çıktığı ve giysilerine mankenlik yapıp yapmayacağını sorduğu mağazaya uğramıştı. Ne var ki, tezgâhtar kadın, adamın Avrupa’nın dört bir yanında mağazaları bulunduğunu ve işinin başından aşkın olduğunu, telefon numarasını da veremeyeceğini söylemişti.</p>

  <p>Neyse ki, fotoğrafçıların belleği daha güçlüydü; ikisi de Cristina’nın adını hatırlamış ve hemen randevu vermişti.</p>

  <p>Cristina eve döndüğünde, annesine ne yapmaya karar verdiğini anlatmıştı. Annesine danışmaya, onu ikna etmeye gerek görmeden, Antwerp’ten kesin olarak ayrılmak istediğini, mankenlik yapmaktan başka şansı olmadığını söylemişti.</p>

  <p>Jasmine bir kez daha çevresine bakınıyor. Defileye hâlâ üç saat var; öteki mankenler salata yiyor, çay içiyor&nbsp;ve daha sonra nereye gideceklerini konuşuyorlar. Hepsi de farklı ülkelerden geliyorlar, Jasmine’le aşağı yukarı aynı yaştalar -on dokuz- ve kafalarında yalnızca iki şey&nbsp;var: o akşam yeni bir sözleşmeye imza atmak ve zengin&nbsp;bir koca bulmak.</p>

  <p>Jasmine, onların alışılmış güzellik işlemlerini biliyor. Akşamları yatmadan önce gözeneklerini temizlemek ve tenlerini nemli tutmak için vücutlarına nemlendirici&nbsp;kremler sürerler, böylece ideal bir denge sağlamak için&nbsp;daha küçük yaşlardan başlayarak organizmalarını yapay&nbsp;maddelere bağımlı kılarlar. Sabahları biraz daha krem&nbsp;ve nemlendirici sürerler. Bir fincan şekersiz koyu kahve&nbsp;içerler ve gün boyunca yiyecekleri öteki yemeklerin çabucak çıkıp gitmesi için biraz meyve ve lifli bir şeyler yerler.&nbsp;Sonra da, iş aramaya koyulmadan birkaç egzersiz yaparlar. Bir spor salonunda çalışmak için henüz çok gençtirler,&nbsp;üstelik vücutlarının kaslı bir görünüme bürünmemesi gerekir. Günde üç-dört kez tartıldıkları yetmiyormuş gibi,&nbsp;bazen otelde değil de pansiyonda kaldıklarından, çoğu&nbsp;tartısını yanında taşır. Tartı elli gram aldıklarını gösterecek olsa, bunalıma girerler.</p>

  <p>Mankenlerin çoğu on yedi-on sekiz yaşlarında olduğundan, anneleri her yere onlarla birlikte giderler. Kızlar birine âşık olduklarını asla kabul etmezler -oysa çoğu birine âşıktır- çünkü aşk olunca yolculuklar daha uzun ve&nbsp;çekilmez gelir; erkek arkadaşlarında da nedense, sevdikleri kadını (ya da kızı) kaybedeceklermiş duygusu uyanır.&nbsp;Evet, kızlar kafayı paraya takmışlardır ve günde ortalama&nbsp;dört yüz Euro kazanırlar - çoğu henüz ehliyet alıp araba&nbsp;kullanamayacak yaştaki insanlar için imrenilecek bir ücrettir bu. Ne var ki, onların hayalleri mankenliğin de ötesindedir; yakında yerlerini yeni yüzlerin, yeni eğilimlerin&nbsp;alacağını bildiklerinden, podyumda kedi yürüyüşü yapmaktan daha fazlasını becerebileceklerini bir an önce göstermek isterler. En büyük hayalleri aktris olmaktır ve aktrisliğin gerektirdiği her şeye sahip olduklarını ortaya koyabilmek için, kendilerine bir deneme çekimi sağlasınlar&nbsp;diye ajanslarına durmadan baskı yaparlar.</p>

  <p>Ajanslar da bunu hiç kuşkusuz kabul etmekle birlikte, onlara kariyerlerinin daha başında olduklarını söyleyerek biraz sabretmelerini öğütlerler. Aslında manken ajanslarının çoğunun moda dünyası dışında pek fazla bir&nbsp;bağlantısı yoktur; iyi bir yüzde alırlar, öteki ajanslarla rekabet ederler, ama pazar o kadar büyük değildir. En iyisi, manken tehlikeli yirmi yaş sınırını aşmadan, kullandığı onca nemlendiriciyle teni bozulmadan, aşırı düşük kalorili yiyecekler yemekten vücudu bozulmadan, aldığı iştah kesici ilaçlarla zihni bulanıp sonunda boş boş bakmaya ve iyice alıklaşmaya başlamadan, en kısa zamanda cebi&nbsp;doldurmaktır.</p>

  <p>Çoğunun sandığının tersine, mankenler masraflarını -uçak yolculukları, oteller, yemek zorunda oldukları o salatalar- kendileri karşılarlar. Podyuma çıkacak ya da fotoğraf çekimine katılacak mankenleri seçen tasarımcının asistanından davet alırlar. Bu denemelerde, ellerindeki küçücük gücü gündelik bunalımlarını dışa vurmak&nbsp;için kullanan ve özendirici bir tek söz etmeyen, ağızlarından “feci” ya da “berbat”tan başka bir söz çıkmayan bir&nbsp;sürü bezgin insana katlanmak zorunda kalırlar. Kızlar bir&nbsp;denemeden öbürüne koşarlar, sanki İlahî bir güç her şeyi&nbsp;önlerine serecekmiş ya da en azından tırmanmayı hayal&nbsp;ettikleri Görkemli Dünya’yla bağlantı kurmalarını sağlayacakmış gibi, cep telefonlarına sarılıp birilerini ararlar.&nbsp;O Görkemli Dünya’nın doruklarına bir tırmansalar, aşağıdaki minicik insanlara tepeden bakacaklar, çok geçmeden&nbsp;birer yıldız olacaklardır.</p>

  <p>Ana babalar, iyi bir başlangıç yapan kızlarıyla övünürler ve ilk başta böyle bir mesleğe karşı çıktıkları için pişmanlık duyarlar; ne de olsa, kızları para kazanmakta&nbsp;ve aileye katkıda bulunmaktadır. Erkek arkadaşları olup&nbsp;bitene bozulmakla birlikte duygularını dizginlerler, çünkü profesyonel mankenlerle görülmek egolarına iyi gelir.&nbsp;Manken menajerleri, hemen hemen aynı yaşlarda ve aynı&nbsp;hayalleri olan düzinelerce kızla çalışırlar ve tüm kızların&nbsp;sorup durdukları “Paris’teki Moda Haftası’na katılamaz&nbsp;mıyım?”, “Sizce filmlerde oynamak için gerekli özelliklere sahip miyim?” gibisinden sorulara basmakalıp yanıtlar&nbsp;vermeye alışmışlardır. Kızların arkadaşları onları gizliden&nbsp;gizliye ya da açıktan açığa kıskanırlar.</p>

  <p>Bu genç mankenler davet edildikleri hiçbir partiyi kaçırmazlar. Olduklarından çok daha önemli biriymiş gibi davranırlar, ama birisi çevrelerine ördükleri yapay&nbsp;buz duvarını yıksın diye de yanıp tutuşurlar. Yaşlıca erkeklere hem itici hem de çekici bakışlarla bakarlar; bu&nbsp;tür erkeklerin, o büyük sıçramayı yapmalarını sağlayacak&nbsp;paraya sahip olduğunu bilmekle birlikte, sosyete fahişesi&nbsp;gibi görünmek de istemezler. Bir ellerinde her zaman bir&nbsp;şampanya kadehi vardır, fakat görünmek istedikleri imajın bir parçasından başka bir şey değildir bu. Alkolün kilo&nbsp;aldırdığını bildikleri için genellikle bir bardak gazsız maden suyunu tercih ederler, çünkü gazlı soda kilo aldırmamasına karşın karnı şişkin gösterir. İdealleri ve hayalleri&nbsp;vardır, gururludurlar, gel gör ki selülitlerin artık gizlenemez olduğu gün bütün bunlar yok olur gider.</p>

  <p>Geleceği asla düşünmeme konusunda kendileriyle gizli bir anlaşma yaparlar. Kazandıklarının büyük bölümünü ebedi gençlik vaat eden güzellik ürünlerine harcarlar. Ayakkabılara taparlar, ama marka ayakkabılar ateş pahasıdır; yine de, bazen paraya kıyıp en iyisinden bir çift&nbsp;ayakkabı alırlar. Giysilerini moda dünyasındaki dostlarından yarı fiyatına alırlar. Anne ve babalarıyla, üniversitede okuyan bir erkek kardeşle ve kütüphaneci ya da bilim&nbsp;insanı olmayı seçmiş kız kardeşle aynı dairede otururlar.&nbsp;Herkes onların bir servet kazandığını sanır ve sık sık onlardan borç ister; onlar da önemli, zengin, cömert ve öteki ölümlülerden farklı biri gibi görünmek istediklerinden,&nbsp;borç vermeyi kabul ederler. Ama bankaya gittiklerinde&nbsp;bir de bakarlar, hesapları suyunu çekmiş ve kredi kartlarının limitini çoktan aşmışlar.</p>

  <p>Yüzlerce kartvizit alırlar, yalan olduğunu bildikleri iş tekliflerinde bulunan şık erkeklerle tanışırlar, ama bedelini ödemeleri gerekse de bir gün işleri düşebileceğini düşünerek, bağları koparmamak için onlara arada sırada telefon ederler. Hep aynı tuzaklara düşerler. Hepsi de kolay&nbsp;başarının hayaliyle yaşar, ne ki sonunda böyle bir şey olmadığını anlarlar. On yedi yaşma geldiklerinde, hepsi de&nbsp;sayısız düş kırıklığı ve ihanet yaşamış, kim bilir kaç kez&nbsp;aşağılanmıştır, ama yine de bir gün başarıya ulaşacaklarına inanmayı sürdürürler.</p>

  <p>Aldıkları bir sürü hap yüzünden doğru dürüst uyuyamazlar. Moda dünyasının en yaygın hastalığı anoreksiyle ilgili bir yığın hikâye dinlerler - kafayı kilolara ve bedenin görünümüne takmaktan kaynaklanan ve sonunda bedenin her türlü besini reddetmesine yol açan bir tür zihinsel bozukluktur bu. Hiçbir zaman kendi başlarına gelmeyeceğini söylerler, ama ilk belirtiler ortaya çıktığında farkına bile varmazlar.</p>

  <p>Çocukluk çağının ardından, gençliklerini yaşamadan, doğruca şan şöhret dünyasının içinde bulurlar kendilerini. Gelecekle ilgili planlarının ne olduğu sorulduğunda, cevapları hazırdır: “Felsefe okuyacağım. Sırf öğrenim giderlerimi karşılamak için çalışıyorum.”</p>

  <p>Bunun doğru olmadığını onlar da bilir. Daha doğrusu, bir şeylerin gerçek olmadığını bilirler, ama bunun ne olduğunu anlayamazlar. Gerçekten üniversiteyi bitirmek&nbsp;istiyorlar mıdır? Paraya gerçekten okumak için mi ihtiyaçları vardır? Sabahleyin bir <span style="font-style:italic;">casting</span> toplantısı, öğleden&nbsp;sonra bir fotoğraf çekimi, akşama doğru bir kokteyl parti, ardından ortalıkta görünmek, beğenilmek ve arzu edilmek için gitmek zorunda oldukları bir başka parti derken,&nbsp;okula gitmeye bir türlü vakit bulamazlar.</p>

  <p>Yaşadıkları hayat, başkalarına peri masalı gibi gelir. Üstelik kendileri de bir süre hayatın gerçek anlamının bu&nbsp;olduğuna inanırlar; ne de olsa, bir zamanlar dergilerde ve&nbsp;kozmetik reklamlarında gördükleri kızlarda imrendikleri&nbsp;her şeye sahiptirler artık. Kendilerini biraz dizginleseler,&nbsp;biraz para bile biriktirebilirler; ta ki, bir gün tenlerini yakından incelediklerinde, yaşlanmanın ilk izini keşfedinceye kadar. O günden sonra, bir modacı ya da fotoğrafçının aynı izi fark etmesinin an meselesi olduğunu bilerek&nbsp;yaşamaya başlarlar. Günleri sayılıdır.</p>

  <p><span style="font-style:italic;">Vurdum daha az gidilmiş yola</span></p>

  <p><span style="font-style:italic;">Ve buradaydı işte bütün fark da.</span></p>

  <p>Jasmine, yeniden kitabına dönmek yerine, yerinden kalkıp kadehine şampanya koyuyor (şampanya hep orada, ama pek ender içiliyor), bir sosisli sandviç alıp pencerenin önüne gidiyor. Orada sessizce durup denize bakıyor.&nbsp;Onun öyküsü öbürlerinden farklı.</p>
</body>
</html>
