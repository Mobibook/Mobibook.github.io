<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>10-5.html</title>
		<link href="template.css" rel="stylesheet" type="text/css"/>
<meta name="Adept.resource" value="urn:uuid:8a76d825-ced4-4501-b03b-237ec4324940"/>
	</head>
	<body>
		<div id="x10-5.html" xml:lang="en-GB">
			<div class="Basic-Text-Frame">
				<p class="split" xml:lang="tr-TR"/>
				<p class="anabaslik" id="toc_marker-6" xml:lang="tr-TR">Çok Yakında Gelecek (2043)</p>
				<p class="paragraf para-style-override-17" xml:lang="tr-TR"><span class="char-style-override-1">S</span>okağın ortasında kör bıçaklarla parçalamışlar çocuğu. Uzamış, sert tırnaklarıyla parçalar koparıyorlar etinden. Gözlerini kırpıyor hâlâ çocuk. Oyuncak bir bebek gibi kafası sürülüyor asfaltın üstünde, oradan oraya savuruyorlar. Bana bakıyor son anlarında, açıklayamıyor olanı sonra bir anda diniyor acısı.</p>
				<p class="paragraf" xml:lang="tr-TR">Gençliğimin sonlarına doğru deselerdi ki, “Bundan otuz sene sonra açlıktan birbirini yiyecek insanlar” inanmazdım. Birilerinin sınırlı hayal gücünde dünyaya hastalık yayılır, göktaşı çarpardı. İnsanlık o hayalde yok olurdu sadece. Filmlerde, kitaplarda hiç bundan bahsedilmedi. Çok açıktı oysa.</p>
				<p class="paragraf" xml:lang="tr-TR">Daha fazlasını, her şeyi, her şeyini isteyen bir sistemin insan refleksiyle bizlere acımasını umduk. Öyle olmadı. Dünya üzerindeki tüm kaynakları hızla tüketip bunu paraya çevirdiler. Sonunda hepsinin banka hesabında trilyonlarca elektronik dolar vardı. Ama alınacak ürün, satılacak mal artık kalmamıştı. Böyle olunca para da anlamını yitirdi. O trilyonlar hiç var olmamıştı.</p>
				<p class="paragraf" xml:lang="tr-TR">Tüketmeye alışmış milyarlar tüketecek hiçbir şey kalmayınca geriye birbirlerini tükettiler, çok açtılar.</p>
				<p class="paragraf" xml:lang="tr-TR">Tüm dünyada aynı anda başlamadı olaylar. Önce çok gelişmiş denenler iflas etti, hükümetler kaçtı. Devletleri tarafından sonsuza kadar tüketebilecekleri sözü verilmişti insanlara. Açlığa zaten yavaş yavaş alıştırılmış, kaynakları çalınmış, sömürülmüş ülkelerin halkları sonlarını anlayışla karşıladılar. Zaten pek zeki değillerdi.</p>
				<p class="paragraf" xml:lang="tr-TR">Artık neredeyse kemikleri kalmış çocuğun. Asfaltın üstüne bağırsakları yayılmış. İşleri bitince saklandığım yerden çıkıp arta kalanları toplayacağım. Gömmek için.</p>
				<p class="paragraf" xml:lang="tr-TR">Biraz kilolu bir adam hatırlıyorum hep. Benim yaşlarımdaydı. Arkasında büyük çöp poşetlerini sürüklüyordu; torbalardan biri yırtıldı o yürürken, rüzgârla paralar savruldu torbanın içinden. Koşup dağılmadan toplamaya çalıştı paraları, şoktaydı.</p>
				<p class="paragraf" xml:lang="tr-TR">Herkes birbirini öldürmeye başlamadı. İntiharlar, toplu intiharlar oldu. Âşıklara üzüldüm en çok ben, en gururluları onlardı. Çoğu birbirini zehirledi. Shakspeare’den yüzyıllar sonra Romeo ve Juliet saklandıkları bir kamyon kasasında öldürülmeyi beklerken intihar etti. Günlerdir açtılar. Gerçek isimleri sıradandı, aşkları sıradan değildi.</p>
				<p class="paragraf" xml:lang="tr-TR">Devlet binaları, bankalar bombalandı. Çok geç olmadan anlaşıldı ki, artık onların da elinden bir şey gelmezdi, sanal paraları gibi onlar da sanaldı. Enerjimi, stoklarımı düzgün kullanmalıydım.</p>
				<p class="paragraf" xml:lang="tr-TR">Birilerine öfkelenip gücümü harcayamazdım.</p>
				<p class="paragraf" xml:lang="tr-TR">Merak ediyorsan eğer, zenginler, aslında hiçbir meziyeti olmayan ünlüler, siyasetçiler ilk öldürülenler oldu.</p>
				<p class="paragraf" xml:lang="tr-TR">Onları öldürenler de geri kalanlar tarafından öldürüldü devamında.</p>
				<p class="paragraf" xml:lang="tr-TR">Kimsenin artık intikam gibi bir lüksü kalmamıştı, fark edemediler.</p>
				<p class="paragraf" xml:lang="tr-TR">Yaşananlar anlatılmalı gibi geliyor bana, buralarda bir yerlerde düz bir yazar hayatta kalmış olsaydı. O eminim daha iyi anlatırdı benden.</p>
				<p class="paragraf para-style-override-20" xml:lang="tr-TR">S.</p>
				<p class="paragraf para-style-override-21" xml:lang="tr-TR">Şubat 2043</p>
			</div>
		</div>
	</body>
</html>