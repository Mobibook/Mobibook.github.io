<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>10-2.html</title>
		<link href="template.css" rel="stylesheet" type="text/css"/>
<meta name="Adept.resource" value="urn:uuid:8a76d825-ced4-4501-b03b-237ec4324940"/>
	</head>
	<body>
		<div id="x10-2.html" xml:lang="en-GB">
			<div class="Basic-Text-Frame">
				<p class="split" xml:lang="tr-TR"/>
				<p class="anabaslik" id="toc_marker-3" xml:lang="tr-TR">Sonsuzluk</p>
				<p class="paragraf para-style-override-17" xml:lang="tr-TR"><span class="char-style-override-1">U</span>yandığında akşamdan kalma birkaç şişe çarptı gözüne, odanın lambası açık kalmış. Saate baktı, gece dört. Doğruldu yatakta Sarı. Midesi bulanıyordu, banyoya koştu. Klozetten kaldırdığında kafasını, salyalar sakallarından akıyordu, aynada gördü kendini. Gözleri doldu, kendisinden iğrendi, yüzünü bol suyla yıkayıp yatak odasına döndü, çekmeceleri karıştırmaya başladı.</p>
				<p class="paragraf" xml:lang="tr-TR">Birkaç fotoğraf, bir mektup çıkardı. Okumaya başladı sesli, “Çok değil bundan iki sene sonra hep beraber olacağız ruhum, ben sana sevdiğin yemekleri yapacağım işten gelip sonra gene birbirimizi çok severek filmimizi izleyeceğiz, daha da çok severek...” Kesildi sesi Sarı’nın, mektubu bıraktı. Banyoya girdi tekrar, dolapları karıştırıp tıraş bıçağını buldu, yere atıp ayağıyla kırdı bıçağı, eğilip jiletleri çıkardı. Sağ ayağı kanamaya başlamıştı bu sırada, topuğunda derin bir kesik görünüyordu. Jiletlerin içinde en sağlam olanını seçti. Sol bileğindeki sonsuzluk dövmesini ortasından kesti hızlıca. Acıyla gözleri kısıldı, derin bir hırıltı gırtlağından dudaklarına aktı. Sendeleyip yere oturdu.</p>
				<p class="paragraf" xml:lang="tr-TR">Orada, öylece banyonun karo kaplı duvarlarını izledi bir süre, pek bir şey düşünmedi. Kalp atışını duyabiliyordu kulaklarında.</p>
				<p class="paragraf" xml:lang="tr-TR">Başı döndü birkaç saniye, uykuya dalar gibi hissedip çamaşır makinesinin deliğine yasladı ensesini. Lambanın etrafında dönen güveleri seyretti. İçlerinden biri olmak istedi.</p>
				<p class="paragraf" xml:lang="tr-TR">Kaldırdı kafasını.</p>
				<p class="paragraf" xml:lang="tr-TR">Kirlenmiş fayansta yayılan kana baktı, üzerinde sivrisinekler uçuyordu; biri cesaret edip kanın üstüne kondu, emdikçe ağırlaştı, ağırlaştıkça kana battı. Titreyen parmaklarına zorla hâkim olarak aldı sineği oradan Sarı, fayansın üzerine bıraktı. Sonra bir anda kalkıp odaya döndü, aklına bir şey gelmiş gibi. Hep olduğu gibi.</p>
				<p class="paragraf" xml:lang="tr-TR">Fotoğrafı eline alıp yatağa oturdu, öptü önce, sarılıp dizlerine doğru kapandı. “Geliyorum” dedi ayağa kalkarken. Yırtık pantolonunun paçaları kan olmuştu, sol elinin avuç içini izlerken bileğinden dirseğine kadar kan akıyordu. Derin bir nefes aldı. Evden çıkıp yürümeye başladı sahile. Asfaltta izi kalıyordu yürürken, sağ topuğu kanıyordu hâlâ, sakıza basmış gibi uzuyordu kan her adımında arkasında. Yüzük parmağından ince bir ip gibi akıyordu kan, asfalta sos oluyordu. Soğuk dondurmanın üzerine sıcak çikolata gibi. Kan asfaltta donuyordu.</p>
				<p class="paragraf" xml:lang="tr-TR">Gece bitmek üzere, koyu İstanbul. Kotunun arka cebinden ezilmiş sigara paketini çıkardı. Diğer elini kullanmadan ağzını açtı paketin, altdudağını yalayıp ıslattı, sigaralardan birine yapıştırdı, çekti. Paketi geri koyup çakmağı çıkardı, yaktı. Çektiği her nefeste tansiyonu biraz daha düştü.</p>
				<p class="paragraf" xml:lang="tr-TR">Soğuktu ama terliyordu.</p>
				<p class="paragraf" xml:lang="tr-TR">Sahile vardığında bitkindi Sarı. Kendini bıraksa, orda, o an ölebilirdi. Adalara baktı, en soldaki Büyük’tü, diğerlerini hep karıştırırdı.</p>
				<p class="paragraf" xml:lang="tr-TR">Kayalara çıktı, arka cebinden fotoğrafı çıkarıp önündeki ufak kayaya koydu, uçmasın diye rüzgârda sigarayla çakmağı da üstüne bıraktı. Ağır hareketlerle pantolonunu çıkardı önce, katlayıp düzgünce bıraktı yanına; tişörtünü de çıkarıp aynı özenle üstüne koydu pantolonun. Fotoğrafı eline aldı, sigara yaktı tekrar ama içemedi öksürükten. Kalktı, denize doğru birkaç kayayı daha geçti, merdiven basamakları gibi indi sonra. Ayağı tuzlu suya girince yandı topuğu, berrak suda yayıldı kan. Üşüdü çok, dişleri birbirine vuruyordu. Bir anda bıraktı kendini suya. Sımsıkı tutuyordu sağ elinde fotoğrafı.</p>
				<p class="paragraf" xml:lang="tr-TR">Çenesi suya gömülmüş, su üstünde kalmakta zorlanıyor. Yüzmeye çalışırken hızlıca alıp verdiği nefesin buğusu görünüyor. Öyle ağır yüzüyor ki arkasında bıraktığı kan zor dağılıyor. Birkaç dakika yüzebiliyor ancak. Sonra bir anda, ısınıyor vücudu. “Ölüyorum” diye geçiyor aklından, bir de “Seni seviyorum.”</p>
				<p class="paragraf" xml:lang="tr-TR">Son kez fotoğrafa bakmaya çalışırken tekliyor kalbi.</p>
				<p class="paragraf" xml:lang="tr-TR">Güneş doğarken gözbebekleri parlayıp sönüyor. Yavaşça batıyor Sarı. Fotoğraf suyun üstünde kalıyor. Kırmızı’nın ada vapurunda çektirdiği fotoğraf. Rüzgâr saçlarını savurmuş, tepesinde birkaç martı uçuyor.</p>
				<p class="paragraf" xml:lang="tr-TR">Aynı martılar, aynı yerde şimdi Sarı’yı uğurluyor. İçlerinden biri ayrılıyor aralarından, fotoğrafı kapıp gökyüzüne yükseliyor.</p>
			</div>
		</div>
	</body>
</html>