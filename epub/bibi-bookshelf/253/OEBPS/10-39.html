<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>10-39.html</title>
		<link href="template.css" rel="stylesheet" type="text/css"/>
<meta name="Adept.resource" value="urn:uuid:8a76d825-ced4-4501-b03b-237ec4324940"/>
	</head>
	<body>
		<div id="x10-39.html" xml:lang="tr-TR">
			<div class="Basic-Text-Frame">
				<p class="split"/>
				<p class="anabaslik" id="toc_marker-39">Tünel</p>
				<p class="paragraf para-style-override-17"><span class="char-style-override-1">S</span>okağa girdiklerinde ilk göze çarpan birkaç lambanın az ışığında karanlık. Diğer ucu görünmüyor çok, nerdeyse yüz metre, bir tarafında yüz yıllık apartmanlar, diğer tarafında üzerinde boyamalar yapılmış yüksek kilise duvarı.</p>
				<p class="paragraf para-style-override-17">Terk edilmiş gibi.</p>
				<p class="paragraf">Uzaktan kalabalık sesi geliyor, homurdanıyor gibi şehir. Sarı elinden tutuyor Pembe’nin. Çok mutlu şimdi, durup yanağından öpüyor Pembe’yi. Sokağın ortasındayken karaltı hareketleniyor ilerde. Parlayan birkaç metal görüyor. Korkuyor bir an, çok hem de.</p>
				<p class="paragraf">Geriye koşmayı düşünüyor ama Pembe’nin çocuk adımları çok kısa, kucağına alıp koşsa yavaşlar.</p>
				<p class="paragraf">Eğiliyor yanına, “Dünya güzeli, saatimi düşürmüşüm yolda, benim için gidip alır mısın, bulduğunda orda kal, birazdan geleceğim ben de, koş hadi” diyor.</p>
				<p class="paragraf">Babasının yanağından öpüp koşuyor Pembe geldikleri yönde. Şimdi üç sokak lambası uzakta üç adam seçiliyor, bıçak var ikisinde. Adamlardan biri kilise duvarına paralel koşmaya başlıyor Pembe’nin ardından, Sarı daha o geçmeden yetişip kesiyor adamın önünü. Sadece bir an, kısacık bir anda adamın bıçak tutan eli Sarı’nın karın boşluğuna vuruyor. Bağırsaklarının kesildiğini hissediyor Sarı, tüm gücüyle adamın kafasını duvara vurduğunda adamın boşalan eli bıçakla çıkıyor karnından.</p>
				<p class="paragraf">Kalan iki adamdan bıçaklı olan ona doğru koşuyor; boşta kalan, temiz yüzlü, parlak gözlü adam da Pembe’nin peşinden koşuyor. Üstüne gelen adamın savurduğu bıçağa da bir şey yapamıyor Sarı.</p>
				<p class="paragraf">Göğüs kafesinin hemen altından giriyor bıçak, adam içerde çeviriyor bıçağı, Sarı acıyla sarılıyor adama, elleriyle zar zor boğazını kavrıyor adamın. Derin bir nefes alıp sıkmaya başlıyor, adam boşta kalan eliyle birkaç yumruk atıyor suratına, boğazını bırakmayınca kollarının arasından geçirip elini, kurtulmaya çalışıyor. Sarı kalan gücünü kullanırken öyle zorluyor ki kendisini iki yarasından da dışarı oluk oluk kan akıyor. Adamın gözleri donduğunda bayıldığını anlıyor, bırakıyor boğazını. Göğsündeki bıçağı çıkarıp kesiyor adamın boğazını. Kilisenin duvarına yaslanıp sokağın gerisine çeviriyor kafasını, ne Pembe ne de adam yok.</p>
				<p class="paragraf">Önce dizlerinin üstüne çöküyor, kolları iki yanında ona çivilenmiş gibi boşta. Sol kolunun üstüne devriliyor, sokağın girişine dönük kalıyor kafası. Gözleri açık ama yapabileceği hiçbir şey yok. Daha yavaş açılıp kapanıyor artık gözkapakları. Nefesinin sesini duyuyor. Gözlerini kapatmamak için direnirken gökkuşağını görüyor karanlıkta, bronşlarını terk ederken son nefesi, bu rüyayı görüyor. Sokağın, dünyanın havasına karışıyor nefesi. Az önce beyninde dolaşan kan kalbine yaklaştığında yavaşlıyor, duruyor. Açık olan gözleri yaşarmış donuyor.</p>
				<p class="paragraf">Pembe kimsenin olmadığı bir başka sokakta, bir apartman girişine sırtını yaslamış. Zillere yetişmiyor boyu. Bebek yüzlü güzel adam cebinden ufak bir kelebek çıkartıp açıyor. Elinde şıngırdayan bıçak açıldığında susuyor. Pembe çığlık atıyor, kapıyı yumrukluyor bir kız çocuğunun en nazik haliyle. Adam iki metre öteden, apartman girişine çıkan beş basamağın dibinde onu seyrediyor.</p>
				<p class="paragraf">Ağlıyor Pembe, öyle derinden ağlıyor ki “Baba” dediğini duymak çok zor. Adam basamakları çıkarken titreyen çenesi “Baba!” diyor bu sefer, daha anlaşılır. Kapıyor gözlerini, bıçağın boğazına dokunduğunu hissediyor.</p>
				<p class="paragraf"><span>O an aklından annesi geçiyor. “Neyin var?” diyor annesi, bağ evinin basamaklarında yanında otururken. “Anne çok özledim seni.” Kafasını aşağı yukarı sallayıp “Şimdi” diyor Kırmızı.</span></p>
				<p class="paragraf">Boğazındaki metal kayboluyor Pembe’nin. Gözlerini açıyor yavaşça, adam yerde, kafası kesilmiş yatıyor. Kelebek basamaklarda dönüyor durmadan, almak için eğildiğinde burnuna gelen parfüm kokusuna çeviriyor başını, hemen yanında ona sırtı dönük Kırmızı oturuyor. Pembe boynuna sarıldığında annesinin, Sarı’nın gözkapakları da kapanıyor artık.</p>
			</div>
		</div>
	</body>
</html>