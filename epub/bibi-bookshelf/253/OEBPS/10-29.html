<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>10-29.html</title>
		<link href="template.css" rel="stylesheet" type="text/css"/>
<meta name="Adept.resource" value="urn:uuid:8a76d825-ced4-4501-b03b-237ec4324940"/>
	</head>
	<body>
		<div id="x10-29.html" xml:lang="tr-TR">
			<div class="Basic-Text-Frame">
				<p class="split"/>
				<p class="anabaslik" id="toc_marker-29">Kar</p>
				<p class="paragraf para-style-override-17"><span class="char-style-override-1">A</span>nnesi kat kat giydirmiş Sarı’yı. Boyu daha bir metre değil. Büyüyen bir şehirle büyüyor o. Her yer apartman inşaatı. Boş arsalar karla kaplı. Oradan oraya koşuyor Sarı. Kar bozulmasın diye başkalarının adımlarının üzerine basıyor. Kızıyor bozanlara. Ama Sarı, onlar bozmasa yürüyebilir miydin sen o kar tarlasında?</p>
				<p class="paragraf">Sırt üstü atıyor kendini kara. Karın altında görmediği bir çivi giriyor sol koluna, montunu ve kazağını delip. Kalkıyor Sarı acıyla. Geldiği adımların üstüne basıp dönmeye çalışıyor. Arkasına baktığında karın üzerine damlamış kanı fark ediyor. Dönüyor geri Sarı. Elini karın üstünde gezdirip kapıyor her kan damlasını. Sonra ayak izlerine de yapıyor aynısını, karı dağıtıyor izlerin üstünde, kimse basmamış gibi görünüyor. Bir kamyonet kasasına tırmanıyor yol kenarında, bakıyor oradan arsaya, kusursuz görünüyor. Burnu soğuktan kızarmış, sol kolunun acısıyla ağlıyor biraz ama mutlu Sarı. Eve dönüp kolunu sarıyor annesinden gizli. Ertesi sabah yataktaki kandan fark ediyor annesi; Sarı gece hastalanmış, öksürüyor. Hastaneye gittiklerinde tetanos aşısı oluyor, öksürüğünü fark eden doktor bir başka doktora gönderiyor. Ciğerleri su toplamış. İki hafta evde yatıyor Sarı; camdan yağan karı izliyor önce, sonra karın eriyişini. Annesi evde yokken çıkıyor bir gün, erimemiş kar var mı diye bakınıyor. Buluyor sonunda, bir arabanın altında, ortada duruyor kar. Uzanıp alıyor, güneşe çıkarınca erimeye başlıyor hemen. Sarı düşünüyor ki, tamamen yok olmadan korumalı onu, kalan karı yiyor orda. Eve dönüyor, boğazı iyice şişiyor. Gece hastaneye götürülüyor acil, doktor diyor ki, “Sarı bundan sonra çok dikkat etmelisin kendine, hastalığının adı astım.” Çilekli bir lolipop sıkıştırıyor gitmeden eline.</p>
				<p class="paragraf">Yedi sene sürüyor hastalığı atlatması. Top oynayamıyor, yüzemiyor ya da koşamıyor Sarı. Okul çıkışlarında bir kaldırım köşesine çöküp kalıyor yorgunluktan. Uyuyamıyor Sarı, boğulacakmış gibi hissediyor hep uykusunda. Başkalarının yanında astım spreyini kullanırken utanıyor. Ona hep zayıfmış gibi davranıyorlar, hep güçsüzmüş, hep yardıma muhtaçmış gibi.</p>
				<p class="paragraf">Sarı maç yapmaya çalışırken onlarca defa bayılıyor, eve arkadaşlarını getirdiğinde önce annesinden sonra babasından azar işitiyor. Sarı hastalanmadan önce sporcuydu. Yaş grubunun Avrupa şampiyonasına gidecekti. Takımdan çıkarılınca günlerce ağladı.</p>
				<p class="paragraf">Arkadaşları dönüyor şampiyonadan, Sarı altmış metre koşacaktı. Kaç saniyede koşulduğunu soruyor. Yazıyor defterine.</p>
				<p class="paragraf">Gece herkes yattıktan sonra çıkıyor sokağa gizlice. Babasının metresini almış, altmış metre ölçüyor sokakta; bir sokak lambasından yanan bir diğerine aradaki mesafe neredeyse. Üstündeki montla ya da pantolonla koşamaz, çıkarıyor hepsini, ayakkabısını giyiyor tekrar. Saatinin kronometresini açıyor. İki lamba arasında yanmayan beş tane daha lamba var, ortası çok karanlık.</p>
				<p class="paragraf">Sağ dizi yere değiyor. Sol bacağını arkaya atıyor. İşaret parmağıyla baş parmağını gerip koyuyor yola. Kronometreyi çalıştırdığında tüm gücüyle koşmaya başlıyor.</p>
				<p class="paragraf">Soğuk hava ciğerlerine batıyor, bacakları çabuk yoruluyor, koştuğu ışık kararıyor. Yığılıp kalıyor Sarı.</p>
				<p class="paragraf">Babası bulana kadar yatıyor karanlığın ortasında.</p>
			</div>
		</div>
	</body>
</html>