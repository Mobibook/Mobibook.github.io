<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>10-37.html</title>
		<link href="template.css" rel="stylesheet" type="text/css"/>
<meta name="Adept.resource" value="urn:uuid:8a76d825-ced4-4501-b03b-237ec4324940"/>
	</head>
	<body>
		<div id="x10-37.html" xml:lang="tr-TR">
			<div class="Basic-Text-Frame">
				<p class="split"/>
				<p class="anabaslik" id="toc_marker-37">2044 (İstanbul’a Dönüş)</p>
				<p class="paragraf para-style-override-17"><span class="char-style-override-1">B</span>atı Avrupa’dan çıkıp şehre dönmem neredeyse altı ay sürdü. Şimdi yürüdüğüm bu otobanın kenarında “İstanbul’a Hoş Geldiniz” tabelasını görünce garip bir huzur kapladı içimi. Evimde hissediyorum yıllar sonra.</p>
				<p class="paragraf para-style-override-17">Belki de burada ölmek istiyorum, bilmiyorum.</p>
				<p class="paragraf">Daha çok yolum var. İkinci köprü de yıkıldıysa denizden geçmem gerek karşı yakaya. Boğaz akıntısında yüzmem zor, kürek çekmeyi de beceremem çok. Çalışan bir motor bulurum gibi geliyor sahilde, emin değilim.</p>
				<p class="paragraf">Bu geçtiğim yer, büyük bacalarıyla fabrikaların olduğu şehrin oldukça dışında bir bölge. Arabayla bile birkaç saat sürerdi eskiden buraya gelmek. Şimdi boğaza yürümem bile en az bir gün sürer; yorgunum. Sırt çantamda sadece birkaç konserve turşu var. Eski Almanya’dan beri yanımdalar. İnatla sakladım onları. Tatlarından emin değilim ama şekerli olduklarını tahmin ediyorum. Alman usulü.</p>
				<p class="paragraf"><span>Bazen uçan tek tük birkaç kuş görüyorum. Diğer çoğu hayvan yok oldu. Eksikliklerini insandan çok hissediyorum. Bu şehirden giderken insanlar sokak hayvanlarını, hatta evcil hayvanlarını bile yiyordu. Bazıları dini şartlarda kestiler hayvanları.</span></p>
				<p class="paragraf">Birbirine geçmiş bu kadar aptal kavrama dünya tarihi tanık olmamıştı. Tam bir cinnet haliydi.</p>
				<p class="paragraf">Tozlu bir hava. Şehirde kum fırtınası var gibi. İçinde yaşayan birileri kalmıştır diye düşünüyorum. Görünürde hareket yok. Sadece pislik ve rüzgâr. Çantamda ufak bir gaz maskesi var. Tozu tutuyor ama iğrenç kokuyor. Yıllardır yanımda. Kullanmak zorundayım, gözlerime de girmesini istemiyorum bu ne olduğunu bilmediğim tozun. Taktığımda kendimi elli yıl önce çekilmiş bir bilim kurgu filminde hissediyorum. Nefes alış verişim kulaklarımda yankılanıyor.</p>
				<p class="paragraf">Saatlerdir yürüyorum, artık Boğaz’a yaklaşmış olmalıyım.</p>
				<p class="paragraf">Tuzlu suyun kokusunu alabiliyorum. Maskeyi çıkarabilirim artık. Burada toz azalıyor. Boğazın suyuna takılıp seyreliyor havada herhalde. Bu tepeyi geçtiğimde şehir karşıma çıkmalı. Dürbünümün sol merceği çatlak. Kafamı karıştırıyor hep.</p>
				<p class="paragraf">Uzakta köprü ayağını seçebiliyorum. Sadece tepesini görüyorum şimdilik. Bütün yol araba dolu. Çoğunun kapısı açık, lastikleri, aküleri sökülmüş, camları alınmış. Araba mezarlığı. Bu yolun devamı yok biliyorum. Bu köprünün tek ayağı var sağlam, Anadolu yakasındaki ayağı yıkılmıştı. Parçalanmış demir ve asfalt sağlam ayağa tutunmuş, köprü ayağından elli metre daha devam ediyor, iskele gibi denizin üzerinde duruyor. Yüksek biraz. Köprü girişine gidebilirsem ikinci köprüyü kontrol edebilirim oradan.</p>
				<p class="paragraf">Hava kararmak üzere. Otobanda güvende hissediyorum kendimi. Binaların bulunduğu yerlerden geçmek istemiyorum. Güneş enerjisiyle yüz yıl çalışacağı söylenen saatim bozulmasaydı saati söyleyebilirdim. Hatırası olduğu için bir başka saat kullanmıyorum. Mevsimlerin ya da günün değişimleri o kadar keskin ki artık, tahmin etmek çok zor. Günün çoğu koyu bir hava. Kalan kısmı da zifiri karanlık. Alaska ya da Kuzey ülkelerinin eski iklimine benziyor. O kadar soğuk değil ama. Tahminen 5-10 derece arasında şu an. Kendimi eğlendirmenin yollarını buldum zamanla. Açık söyleyeyim, bu yok oluştan dolayı mutsuz değilim ben. Belki o yüzden hayatta kaldım.</p>
				<p class="paragraf">İnsanlar alıştıkları düzenin devam etmesi için çok zorladılar ve kendi sonlarını hazırladılar. Ben zaten çok sevmezdim, o yüzden bu yeni haliyle daha barışığım dünyanın.</p>
				<p class="paragraf">Onu çok özledim ama kalsaydı ve gerisi yok olsaydı mükemmel dünya olabilirdi. Kızımı, hiç görmediğim kızımı ondan çok özledim. Duysa nasıl üzülür biliyorum. Solumdaki tepede devlet televizyonunun binası var. Boğaz’a bakıyor. Dev bir bayrak dalgalanırdı eskiden üstünde. Şimdi geriye parçalanmış bir bez kalmış. Hâlâ rüzgârda hareket ediyor ama anlamsız. Köprüyü görebiliyorum artık. İkinci köprünün olması gerektiği yerde hiçbir şey yok, hayal kırıklığı. Sadece iki ayağının temelleri görünüyor. Nasıl yıkıldığını bilmiyorum.</p>
				<p class="paragraf">Birileri büyük füzelerle vurmuş olmalı temelinden. Sahildeki yalıların çoğu yıkılmış, hatta bazılarının üzerine tankerler çıkmış. Onlarca gemi, burası da onların mezarı demek. Akıntı onları çarptıkları karadan koparamamış. Su akışkan değil de daha yoğun gibi, nedenini bilmiyorum. Aşağıya sahile birkaç yüz metre var.</p>
				<p class="paragraf">60 küsur yaşında adamım, eski dünya düzeninde benim şimdi bir yazlıkta kâğıt oynamam gerekirdi. Düşününce bu yaşadığım daha katlanılır görünüyor.</p>
				<p class="paragraf">Bu, su değil. Su nasıl bu hale gelmiş olabilir. Tamam pis olmasını zaten bekliyordum ama bu su değil. Yoğun bir zeytinyağı kıvamında üstü. Ne dokunmak, ne de içine düşmek istiyorum. Öyle yoğun ki yüzeyi, iyice izlemeden akıntıyı fark edemiyorsun altındaki. Dünyanın bütün denizleri bu halde mi, çok değil birkaç sene önce Akdeniz kıyısına inmiştim. Yerinden emin değilim ama İspanya olabilir. Su pisti, içinde yaşayan hiçbir şey kalmamıştı. Ama bu su. Dünya kötüye evrimini bitirmedi sanırım henüz. Belki hâlâ yaşayanlar olduğu için. Tamamen yok olmamız mı gerekiyor sıfırlanmamız için. Biz dünyanın tiksindiği her şeyi temsil ediyoruz onun gözünde. Tekrar başa dönüp ateş etrafında dönesim geliyor bazen. Tüm Avrupa’da karşılaştığım insan sayısı o kadar az ki. Dolaştığım son sekiz sene tabii bu. Hayatta kalanlar belki birbirilerini bulmuş, topluca yaşıyor olabilirler. Artık bebek doğmadığına göre sonu yakındır onların da.</p>
				<p class="paragraf">Az yolum kaldı. Yaşlı dudaklarından öpmem için yaşıyor olmalısını umuyorum.</p>
			</div>
		</div>
	</body>
</html>