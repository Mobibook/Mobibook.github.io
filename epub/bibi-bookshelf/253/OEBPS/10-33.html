<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>10-33.html</title>
		<link href="template.css" rel="stylesheet" type="text/css"/>
<meta name="Adept.resource" value="urn:uuid:8a76d825-ced4-4501-b03b-237ec4324940"/>
	</head>
	<body>
		<div id="x10-33.html" xml:lang="tr-TR">
			<div class="Basic-Text-Frame">
				<p class="split"/>
				<p class="anabaslik" id="toc_marker-33">Demir</p>
				<p class="paragraf para-style-override-17"><span class="char-style-override-1">S</span>abaha az var, dolunay kaybolmak üzere.</p>
				<p class="paragraf para-style-override-17">Kolu uzunluğunda demir bir boru, oldukça ağır. Koşarken ortasından tutuyor Sarı. Sahilde yürüyen üç adam arkalarından neyin geldiğinden habersiz, ayak sesleri rüzgâra karışıyor. Sarı’nın gelmesine birkaç adım kala içlerinden biri kafasını arkaya çeviriyor, sadece bir his. Çevirdiği an boru sağ gözünün üstünde patlıyor. Kan ufak bir toz bulutu olup havada kalıyor birkaç saniye. Diğerleri gördüklerini anlayamadan birkaç adım uzağa atıyorlar kendilerini. Yere düşen adam acıyla inlerken, Sarı boruyu dibinden kavrayıp tüm vücudundan güç alarak savuruyor kafasına bir daha. Kırılan kemik sesi öyle sert ki, beyninin bir bölümü kafatasının arasından görünüyor artık. Betona yayılırken kan, titreyerek bir nefes daha veriyor adam. Sol gözü açık kalıyor.</p>
				<p class="paragraf"><span>Koluyla yüzüne sıçramış kanı siliyor Sarı. Eğilip öfkeyle bağırıyor adama, boğazı şişiyor sinirden, damarları kabarıyor. Tükürükler sakallarından akarken çenesi titriyor. Sonunda susup doğruluyor, yerdeki adamın üzerinden geçiyor adımıyla. Adamlar anca ayılıyor onun hareketiyle. Donup kalmışlar.</span></p>
				<p class="paragraf">Rüzgâr hızını artırıyor. Fırtına var. Yağmur zerreleri soğukla suratına yapışıyor Sarı’nın. İçlerinden biri yola doğru koşmaya başlıyor, ıslak çimenlerin üzerinde kayıp düşüyor birkaç kez. Diğeri, belki cüssesinin iriliğine güvenip kaçmayı seçmiyor. Kayalara çıkıp irice bir taş arıyor. Yaklaşırken yerde sürüklüyor boruyu Sarı. Betona sürten demirin tıkırtısı bir an kesiliyor. Yerden aldığı taşla doğrulurken adam kesilen sesten ürküp dönüyor arkasını. Sarı’yı göremiyor, her yöne bakıyor ama yok. Taş tutan kolu titriyor, diğer eliyle üstüne bastırıp sakinleşmeye çalışıyor. Belki sevdiği bir filmi, belki seviştiği bir adamı düşünüyor, belki de bir kadın. Gülümsüyor, niye bilmiyorum. Kayalara vuran borudan çıkan ses, “Kaçma, buraya, bu ana gel” diyor. “Yapma” diyor titreyen sesi adamın, “Seni tanımıyorum.”</p>
				<p class="paragraf">Konuşmuyor Sarı, az önce nasıl bağırdıysa öyle bağırıyor yine adamın ensesinde.</p>
				<p class="paragraf">Nefesi hiç bitmeyecek gibi.</p>
				<p class="paragraf">O bağırırken adam ağlıyor, o ağladıkça Sarı bağırıyor. Titreyen çenesinden yağmurla karışıp akıyor gözyaşları, Sarı susuyor. “Yap... yap... yapma” diye kekeliyor kaslı, cesur adam.</p>
				<p class="paragraf">Henüz ses kulaklarına ulaşmadan daha beyninde açılan delikten çıkıp gidiyor kurşun alnının ortasından. Kanla karışık beyni saçılıyor gözünün önüne.</p>
				<p class="paragraf">Parçalanan beyni bu görüntüyü algılıyor mu bilmiyorum, belki son gördüğü bu oluyor.</p>
				<p class="paragraf">Uzaktan gelen silah sesiyle irkiliyor adam. Yoldan hiçbir araba geçmiyor, koşmaya devam ediyor. Sonunda birkaç yüz metre ilerde bir araba farı görüyor. Tam o anda uzakta yere düşen metal borunun sesini duyuyor. Arkasına döndüğünde yol ışıklarının altından koşarak geçtiğini görüyor Sarı’nın. Elli metre uzakta. Adımları yavaşça hızlanıyor.</p>
				<p class="paragraf">Araba yaklaşıyor, adam koşuyor. Ciğerleri tükenmek üzere, bugün ne kadar sigara içtiğini düşünüyor, kurtulursam sigarayı bırakacağım, diyor kendine. Sıradan insanın kendisine söylediği birkaç yalanı daha ekliyor arkasına, spor yapacak, bilmediği sıcak bir ülkede tatile çıkacak.</p>
				<p class="paragraf">Dizlerinin üstüne çöküp ellerini kaldırıyor havaya, arabayı kullanan kız fark ediyor adamı. Yavaşlıyor yaklaşırken. Durup iniyor. Ciğerlerinin hırıltısı arasında arabanın önüne sırtını dayayıp ileriyi gösteriyor adam.</p>
				<p class="paragraf">Islanan asfalta yansıyan trafik ışıklarının üzerinde yürüyor Sarı.</p>
				<p class="paragraf">Kız görmüyor. Adam bacaklarına sarılıyor kızın, yeni tıraş edilmiş bacağının derisine batıyor sakalları. Saçlarını okşuyor kız biraz eğilip, güvende hissediyor adam. Başını kaldırıp yüzüne bakıyor.</p>
				<p class="paragraf">Nefes bile almadan donuyor sonra.</p>
				<p class="paragraf">Gözlerini kırpmasına izin vermiyor beyni. Arabanın farında parlıyor yaklaşan bıçak, ademcik elmasının altından giriyor hızlıca. Tükürükleriyle karışık kan akıyor ağzından, Pembe bıçağı çeviriyor boğazında.</p>
				<p class="paragraf">Parçalanan kıkırdakların sesi duyuluyor.</p>
				<p class="paragraf">Bıçağı çıkardığında serçe tırnağı büyüklüğünde parçalar dökülüyor boğazından kanla. Kafası fara yaslı, gözleri açık ölüyor o an. Bacaklarını zor kurtarıyor Pembe kemikleşmiş ellerinden adamın. Kana bulanmış eteğini düzeltiyor.</p>
				<p class="paragraf">Başka an, aynı yer;</p>
				<p class="paragraf">Sakalındaki kanı temizliyor Sarı, koluyla. Yol ortasında öylece dikiliyor. Güneşin doğuşunu izliyor, denizden yeni çıkmış belli, ıslak hâlâ saçları. Derisinin üzerindeki su buharlaşıyor doğan güneşle.</p>
				<p class="paragraf">Kesik bileğinden elinde tuttuğu fotoğrafa akıyor kan. Birkaç dakika sonra Pembe yol ortasında buluyor onu.</p>
			</div>
		</div>
	</body>
</html>