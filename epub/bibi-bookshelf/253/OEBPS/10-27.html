<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>10-27.html</title>
		<link href="template.css" rel="stylesheet" type="text/css"/>
<meta name="Adept.resource" value="urn:uuid:8a76d825-ced4-4501-b03b-237ec4324940"/>
	</head>
	<body>
		<div id="x10-27.html" xml:lang="tr-TR">
			<div class="Basic-Text-Frame">
				<p class="split"/>
				<p class="anabaslik" id="toc_marker-27">Hiç Uyumamak, Hiç Uyanmamak Gibi</p>
				<p class="paragraf para-style-override-17"><span class="char-style-override-1">A</span>yakları ve elleri birbirine bağlanmış. Terk edilmiş büyük bir depo burası. Ağzı bantlanmış, burun delikleri kabarıyor nefes almaya çalışırken adam. Tavana yakın kırık camlardan yağmur damlaları giriyor içeriye, buz gibi soğuk içerisi. Esiyor durmadan.</p>
				<p class="paragraf para-style-override-17">İşiyor adam, yerde çıplak yatarken.</p>
				<p class="paragraf">Çişin üzerinde ilk anda buhar oluşuyor. Deponun ucunda büyük bir kapı aralanıyor, gıcırdıyor metal. Kapıya doğru dönüyor adam. Kapı aralığından giren Sarı bir ışık ona doğru yaklaşıyor.</p>
				<p class="paragraf">Yanına geldiğinde tek dizini yere koyup eğiliyor biraz üstüne. Korkuyor adam, sürünerek uzaklaşmaya çalışıyor ondan, toprak üstünde yüzmeye çalışan bir balık gibi. Sırtındaki çantayı çıkarıyor Sarı, açıp karton puding paketlerini çıkarıyor, makasla kesiyor ağızlarını, ön cepten plastik kaşıkları çıkarıyor. Adama sesleniyor, “Puding yer misin?” Adam dönmeye korkuyor arkasını, ağlarken titriyor bir yandan, sümükleri burnundan tozlu zemine bir köprü oluyor. “Çilekli mi, muzlu mu? Sen seç.” Cevap alamayınca muzlu olanı yemeye başlıyor Sarı. Çilekli olanın içine kaşığını koyup adamın yakınına bırakıyor.</p>
				<p class="paragraf">Uzaklaşıyor sonra, kapı gıcırtısı tekrar duyuluyor.</p>
				<p class="paragraf">Bir hafta sonra geliyor Sarı. Gece üç. Fenerle adamı buluyor.</p>
				<p class="paragraf">Çoktan ölmüş, kokuyor.</p>
				<p class="paragraf">Sırt üstü kalmış en son. Ayağıyla itip altına bakıyor Sarı, çürümüş tamamen, kan çökmüş. Gözleri açık kalmış, çok açık gökyüzüne dönmüş, bulutlanmış. Sakallarında kurtlar dolaşıyor. Ağzındaki bant yarı açılmış, dudaklarının arasından girip kulaklarından çıkıyor kurtlar. Bağları çözüyor Sarı, ağzındaki bandı da çıkarıyor tamamen. Elinde sıkı sıkı tuttuğu bir fotoğraf var adamın, fark ediyor. Almaya çalışıyor Sarı ama kemikleşmiş elleri. Bir kalem sokup zorlayarak açıyor elini, alıyor fotoğrafı. “Kırmızı bu” diyor içinden. “Çok sevme bir daha Sarı” diyor içinden kendine.</p>
				<p class="paragraf">Gözleri ormana dönüyor adamın tekrar, ağzındaki kurtları tükürüyor, doğruluyor yattığı yerde, Sarı bir adım geri gidiyor. “Fotoğraf” diyor adam elini uzatıp. Ürkerek veriyor fotoğrafı Sarı.</p>
				<p class="paragraf">“Sen yine de çok sev Sarı” diyor adam. Yardım istiyor kalkmak için, uzanıyor hemen Sarı. Elini tuttuğunda adamla birleşiyor. Kalkıyor ayağa, tozlanmış montunu temizliyor eliyle.</p>
				<p class="paragraf">Sırt çantasını alıp takıyor omzuna.</p>
				<p class="paragraf">Geldiği gibi tek başına terk ediyor depoyu Sarı.</p>
			</div>
		</div>
	</body>
</html>