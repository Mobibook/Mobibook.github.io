<?xml version="1.0" encoding="UTF-8" standalone="no"?><html xmlns="http://www.w3.org/1999/xhtml">
	<head>
		<title>10-6.html</title>
		<link href="template.css" rel="stylesheet" type="text/css"/>
<meta name="Adept.resource" value="urn:uuid:8a76d825-ced4-4501-b03b-237ec4324940"/>
	</head>
	<body>
		<div id="x10-6.html" xml:lang="en-GB">
			<div class="Basic-Text-Frame">
				<p class="split" xml:lang="tr-TR"/>
				<p class="anabaslik" id="toc_marker-7" xml:lang="tr-TR">Genç Kız (11 Ağustos)</p>
				<p class="paragraf para-style-override-17" xml:lang="tr-TR"><span class="char-style-override-1">D</span><span>iğer insanlar gibi acı içinde yaşamını sürdürmeye çalışıyordu Sarı. 11 Ağustos gecesi birçokları için hatırlanmayacak, diğer günler gibi önemsiz görülecekti. Sarı da öyle görüyordu. Sokaklarda yürüyüp sigara tüketirken kaldırımdaki böcekleri izledi bir süre. Birkaç saat önce yere düşmüş, erimiş bir dondurmanın etrafında onlarca böcek vardı. Karıncalarla yarışıyorlardı. Normalde birbirlerini öldüren ya da ölülerini yiyen bu hayvanlar insan üretimi yapay süte karışmış glikozu şeker sanmıştı. “Tüm bu sistem iflas ettiğinde, elimizden oyuncaklar alındığında biz de birbirimizi hatır­layacağız” diye düşündü sigarasını yenilerken. Arka arkaya durmadan sigara içebilirdi.</span></p>
				<p class="paragraf" xml:lang="tr-TR">Neden ölmek istediğini şimdilik sadece o biliyor.</p>
				<p class="paragraf" xml:lang="tr-TR">Böceklerden neden korktuğumuzu düşündü. İnsanlar buna tiksinme, iğrenme gibi sıfatlar koysa da o gerçeğin korku olduğunu biliyordu. İnsan yaşamının temelinde farklılaşmak vardı. Ağaçtan, hayvandan, topraktan farklı olmalıydık. Yoksa çok çaresiz, çok yalnızdık. Oysa insan, bir ağacın onu gördüğü kadardı, üzerine düşünmene gerek yoktu, ona göre yoktun. Belki de olmamalıydın.</p>
				<p class="paragraf" xml:lang="tr-TR">İnsan hayatının akışını, benzetmek gerekiyorsa bir şeye, denize yağan yağmurduk biz. Geneli değiştiremiyor ama yüzeyin tuzunu seyreltebiliyorduk. Tek yapabildiğimiz buydu.</p>
				<p class="paragraf" xml:lang="tr-TR">Her zamanki yok oluş egzersizini tamamlayıp eve dönecekti Sarı.</p>
				<p class="paragraf" xml:lang="tr-TR">Kimsenin umursamadığı 11 Ağustos gecesinde hayatı değişecek, onun değişen hayatı yüzünden insanlar ölecekti. Kahramanlıktan uzak, onlarca yılın sonunda herhangi biri savaşmaya hazırdı, sadece ne için savaşacağının henüz farkında değildi.</p>
				<p class="paragraf" xml:lang="tr-TR">Tren yoluyla park arasında kalan bu yolda gündüzleri insanlar araba kullanmayı öğrenirdi. Geceleri hep ıssız, hep sessizdi. O yüzden orada yürürdü Sarı. Demiryolunun güvenlik duvarına yaslanır, birkaç bira içerdi. Tren geçerken yer titrer, sırtının beş metre arkasında binlerce ton metalin gücünü hissederdi. Bir de not defterine o güne kadar kimsenin düşünmediğini varsaydığı ayrıntıları yazardı; ispirtolu beş kalem cebindeydi hep.</p>
				<p class="paragraf" xml:lang="tr-TR">Hayatının değişmesine birkaç dakika kala hâlâ dünüyle yarını aynı gibiydi. Kahvesini koyacaktı uyanınca, birkaç yudum alıp gırtlağını yumuşatacak, sigara içmeye devam edecekti. Düzenli sevişmek, düzenli dua etmek, düzenli televizyon izlemek gibi onun da hayatı düzenli sigara içmekti.</p>
				<p class="paragraf" xml:lang="tr-TR">Bir çığlık sesi duydu. Her şeyde olduğu gibi bunun da gerçekliğini sorguladı önce. Rüyalarıyla hayatı iç içe olduğu için o böyle sesler duyardı arada. Aldığı nefesin gerçekliğine inancını çoktan kaybetmişti. Ayağa kalktı, etrafı süzdü, görünürde hiçbir şey yoktu. Eni on metre civarında olan bu yolda geceleri kediler ve fareler birbirini kovalardı. Yoldan sıçrayarak karşı tarafa kaçan, bacağı, kolu, kuyruğu kopmuş bir fareydi gördüğü. Hemen ardından beliren bir kedi, göz çukurundan suratına akan kanla Sarı’nın üzerine koşmaya başladı. Korkup tekmeledi hayvanı. Ama sadece uzaklaştırmak için. Hiçbir şeye zarar vermeyi seçmezdi o.</p>
				<p class="paragraf" xml:lang="tr-TR">Ne kadar iyi ve ideal insan olduğunu düşünürken yolun girişine vuran araba farını fark etti. Işık giderek yaklaştı ve araba belirdi uzakta durdu, ardından arka kapısı açıldı. Hemen birkaç saniye sonra kapandı tekrar. Bir şeyler oluyordu, farkındaydı Sarı. Farkında olmadığı yirmi saniye sonra başka birine dönüşeceğiydi.</p>
				<p class="paragraf" xml:lang="tr-TR">Araba hareket eder gibi olup durdu hemen. Kapı az öncekinden daha kısa bir süre açılıp kapandı tekrar. O yarım saniyede kesilen bir kısa çığlık daha duydu ama Sarı. Bu sefer gerçek olduğunu düşündü.</p>
				<p class="paragraf" xml:lang="tr-TR">Ne olduğunu kestiremiyordu, bir kadın sesiydi ama arabada kaç kişi vardı, ne oluyordu, ne yapmalıydı bilmiyordu. Telefonu eline aldı, daha polisin numarasını tuşlarken araba hareketlendi. O an anladı Sarı, kimse yardım edemezdi.</p>
				<p class="paragraf" xml:lang="tr-TR">Yalnızca o. Daha beyninde ne yapacağını düşünme fırsatı olmadan yolun ortasına yürürken buldu kendini. Giderek hızlanan bir tonluk metale karşı insanoğlunun son savunma noktasıydı. O arabayı, o noktadan geçirmeyecekti. Zaten artık çok geçti. Arabadakiler onu fark etti ve aralarında elli metre kalmışken selektör yapmaya başladılar. Zaman giderek yavaşladı. Yağmur başladı ya da o, yağmurun başladığını hayal etti.</p>
				<p class="paragraf" xml:lang="tr-TR">Sarı’nın sol bacağındaki kaslar gerildi, yerden güç aldı. Sağ kolu ileri hareketlendi, beyni daha düşünürken vücudu hareketi başlattı. Şimdi ondan çok uzaklarda olan aşkının ellerini düşündü koşarken. Hastalanmış tırnaklarını düşündü. Ellerini ellerinin içine alıp avuç içini öpmek istedi. Dokunduğu her şeyden daha yumuşaktı çünkü o öyle olduğuna inanmıştı.</p>
				<p class="paragraf" xml:lang="tr-TR">Araba selektör yapmayı bırakıp hızlandı bu sırada. Yol geniş olmasına rağmen Sarı’nın üzerine geliyordu. Milyonlarca izleyeni olduğunu düşündü Sarı. Onlar bu sistem kurulurken öldürülmüşlerdi. “Bu sefer değil” dedi gözlerini iyice kısıp.</p>
				<p class="paragraf" xml:lang="tr-TR">Çarpışmaya birkaç metre kala frene asıldı arabanın sürücüsü. Kilitlenen lastikler yolda kayarken Sarı arabanın ön camına doğru savurdu kendini. Sırtı çarptı önce cama. Camın çıtırtısı araba durup onu yola fırlatana kadar sürdü. Kalkmaya çalıştı yerden hemen ama vücudu tepki vermedi. Kan kokusu genzini yaktı. Öldüğünü düşünüp, yaşadığını hissetti. Kulakları çınlıyordu. Arabanın kapısı açıldı. Sarı yerde yuvarlanırken derisi soyulmuş avuç içlerini koruyarak yavaşça doğrulup oturdu bu sırada. Aynı yolda 50 metre arkada onunla aynı durumda olan fareyi düşündü, gülümsedi.</p>
				<p class="paragraf" xml:lang="tr-TR">Patlayan altdudağından pantolonuna kan damlıyordu. Vuran damlaları tek tek hissediyordu. Adamla bakıştılar birkaç saniye. Sürücünün yanında oturan da indi. “Biri de kızla arkada, üç kişi” diye geçti aklından. Bundan sonrasını düşünmemişti ama araba o halde gidemezdi. Ya da dikkat çekmeden gidemezdi. Şoför arka kapıyı açtı, uzandı, kızın kolundan çekip arabadan çıkardı. Kaldırıma doğru savurdu.</p>
				<p class="paragraf" xml:lang="tr-TR">Sarı yerde sürünerek arabanın önünden çekildi. Dalgalı saçları suratını örtmüştü kızın, kaldırım köşesinde ağlıyordu. Adamlar arabaya binip sessizce yanından geçti Sarı’nın. Onlar gidince cebinden çıkardığı kâğıt mendille doğruldu kız. Sarı’nın yanına geldi, dudağını sildi. Ağlama sesi dışında sesini duymadı Sarı. Öyle sıkı sarıldı ki kız, orada ölse değermiş, onu anladı. Sol omzu çıkmış olmalıydı; kızın yardımıyla kalktı ayağa. Ana caddeye kadar beraber yürüdüler sonra. Cebinden telefonu çıkardı Sarı, camı çatlamış. Kız telefonu görünce elini tutup aşağı indirdi. Herhangi bir yerin aranmasını istemediği belliydi.</p>
				<p class="paragraf" xml:lang="tr-TR">Üstündeki yoğun ter ve alkol kokusu nasıl bir hayatı olduğunu anlatıyordu kızın. Sarı küçümseyerek bakmadı ona. Taksi durağına geldiklerinde kız tekrar sarıldı. Dudağının köşe­sinden öpüp onu hastaneye götürmek istediğini söyledi. Kabul etmedi Sarı. Bu, o ana yakışmazdı. Kızı taksiye bindirip gönderdi, kendisi de kahramanca hastaneye yürümeye başladı. (mal)</p>
			</div>
		</div>
	</body>
</html>