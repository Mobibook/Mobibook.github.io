<?xml version='1.0' encoding='utf-8'?>
<html xmlns="http://www.w3.org/1999/xhtml">
<head>
  <title></title>
  <link href="../Styles/main.css" rel="stylesheet" type="text/css"/>
</head>

<body>
  <p><a id="bookmark0"></a><span style="font-weight:bold;">on iki</span></p>

  <p>Dr. Milton Glaub, B-G Kampı'ndaki ofisinin masasında oturmuş, hâlâ Anne Esterhazy'nin davranışını düşünüyordu ki BM'nin Devlet Okulu'nun ana devresinden acil çağrı geldi.</p>

  <p>"Doktor," dedi düz bir ses tonu, "rahatsız ettiğim için üzgünüm ama yardıma ihtiyacımız var. Zihinsel düzensizlik hali içinde bulunan bir erkek vatandaş binamızda geziniyor. Buraya gelip onu götürmenizi rica ediyoruz."</p>

  <p>"Tamam," diye mırıldandı Dr. Glaub, "Hemen geliyorum."</p>

  <p>Şimdi, çölün üzerinde, helikopterini Yeni İsrail'den Devlet Okulu'na doğru sürüyordu.    </p>

  <p>Okula ulaştığında ana devre onu karşıladı ve kapatılmış bir koridora ulaşıncaya dek bina içinde ona eşlik etti. "Çocukları ondan uzak tutmanın iyi olacağını düşündük," dedi, önlerindeki duvarın neden böyle düzenlendiğinin açıklaması olarak.</p>

  <p>Suratında sersemlemiş bir ifadeyle karşısında duran adam, doktorun tanıdığı bir simaydı. Doktor dolaysız bir memnuniyet göstermişti. Yani Jack Bohlen'in şizofrenisi birdenbire tekrar ortaya çıkmıştı. Gözleri herhangi bir yere odaklanmamıştı; belli ki heyecanı izleyen bir donuk uyuşukluk halindeydi; bitkin görünüyordu. Yanında doktorun tanıdığı başka biri daha vardı. Manfred Steiner öne doğru kıvrılmış, yerde oturuyordu; geri çekilmenin ilerlemiş haliydi bu.</p>

  <p>Dr Glaub, gözlemlerinden, beraberlikliğin her ikisi için de başarısızlığa neden olduğu sonucunu çıkardı.</p>

  <p>Ana devrenin de yardımıyla Bohlen'i ve Manfred Steiner'i helikoptere yerleştirdi, artık Yeni İsrail'e, B-G Kampı'na doğru uçuyordu.</p>

  <p>Bohlen, öne doğru kamburlaşmış, ellerini birbirine sımsıkı kenetlemiş, "Ne olduğunu anlatmama izin ver," dedi.</p>

  <p>"Lütfen, anlatın" dedi Dr. Glaub, sonunda her şeyin kontrol altına alındığını hissederek.</p>

  <p>Jack Bohlen pürüzlü bir sesle, "Oğlumu almak için okula gittim. Manfred'i de yanımda götürdüm," dedi. Uyuşukluk halinden henüz kurtulamamış olan Manfred'e göz atmak için koltuğunda arkasına doğru döndü. Çocuk helikopterin zemininde kıvrılmış, ölü gibi hareketsiz yatıyordu. "Manfred yanımdan kaçtı. Ve sonra okulla aramdaki iletişim kesildi. Tek duyduğum şey - " Konuşmayı kesti.</p>

  <p>"Folie â deux," diye mırıldandı Dr. Glaub. İki kişinin deliliği-</p>

  <p>"Okul yerine <span style="font-style:italic;">onu</span> duydum. Onun sözlerinin öğretici makinelerin ağzından çıktığını duydum," dedi Jack ve yine sessizleşti.</p>

  <p>"Manfred'in güçlü bir kişiliği var," dedi Dr Glaub. "Onun yanında uzun süre kalan kişinin manevi gücü tükenir. Bence, bu projeden vazgeçmen sağlığın için iyi olur. Bence kendini tehlikeye atıyorsun."</p>

  <p>Bohlen kulak tırmalayıcı bir fısıltıyla, azarlarcasına, "Bu gece Arnie'yi görmeliyim," dedi.</p>

  <p>"Ya sen? Sana ne olacak?"</p>

  <p>Bohlen bir şey demedi.</p>

  <p>"Seni henüz bu zorluk aşamasındayken tedavi edebilirim," dedi Dr. Glaub. "Daha sonrası için- emin değilim."</p>

  <p>"Orada, o lanet olası okulda," dedi Bohlen, "kafam tamamen karıştı; ne yapacağımı bilemiyordum. Sonra devam ettim, konuşabileceğim birini aramaya devam ettim. Ona benzemeyen</p>

  <p>birilerini." Eliyle çocuğu işaret etti.</p>

  <p>"Okulla iyi ilişki kurabilmek şizofrenler için büyük bir sorundur," dedi Glaub. "Senin gibi şizofrenler insanları genellikle bilinç dışları aracılığıyla idare eder. Tabii ki öğretici makinelerin gölge kişilikleri yoktur; sahip oldukları her şey yüzeydedir. Şizofrenler yüzeyi görmezden gelip içeri bakmaya alışkın olduklarından yalnızca bir boşluk görürler. Basitçe, onları anlamaktan yoksundurlar."</p>

  <p>"Söyledikleri hiçbir şeyi anlayamadım. Yalnızca Manfred'in kullandığı anlamsız dil vardı. Şu özel dil."</p>

  <p>"Üstesinden gelebildiğin için şanslısın," dedi Dr. Glaub.</p>

  <p>"Biliyorum."</p>

  <p>"Şimdi sana ne olacak, Bohlen? Dinlenmek ve iyileşmek mi? Yoksa bu denli dengesiz bir çocukla tehlikeli ilişkiye devam-"</p>

  <p>"Bir seçeneğim yok," dedi Jack Bohlen.</p>

  <p>"Doğru. Seçeneğin yok; bırakmalısın."</p>

  <p>"Ama bir şey öğrendim. Benim için ne kadar büyük ödüllerin olduğunu öğrendim. Şimdi, Manfred gibi dünyadan kopmanın, yalıtımın nasıl bir şey olabileceğini biliyorum. Bundan kaçınmak için her şeyi yaparım. Şu anda pes etmeye niyetim yok." Titreyen elleriyle cebinden bir sigara çıkarıp yaktı.</p>

  <p>"Teşhis hiç iyi değil," dedi Dr. Glaub.</p>

  <p>Jack Bohlen onaylar gibi kafasını salladı.</p>

  <p>"Sıkıntılarında azalma görüyorum ama bu şüphesiz okul ortamından uzaklaştığın için. Açık konuşayım mı? Normal fonksiyonlarını daha ne kadar zaman sürdürebileceğini söylemek olanaksız; belki on dakika, belki bir saat daha . . . Büyük olasılıkla bu geceye kadar; ve sonra kendini daha kötü bir çöküş içinde bulabilirsin. Gece saatleri özellikle daha kötü, değil mi?"</p>

  <p>"Evet," dedi Bohlen.</p>

  <p>"Senin için iki şey yapabilirim. Manfred'i B-G Kampı'na geri götürebilirim ve bu gece Arnie'de seni resmi psikiyatrısın olarak temsil edebilirim. Bunu hep yaparım, benim işim bu Ücretimi karşıla ve seni eve bırakayım."</p>

  <p>"Belki bu geceden sonra," dedi Bohlen. "Belki daha sonra temsil edebilirsin beni, daha kötüye giderse. Ama bu gece Manfred'i de alıp Arnie'yi görmeye gideceğim."</p>

  <p>Dr. Glaub omuz silkti. Bunun, yaptığı önerilere karşılık bir vurdumduymazlık olduğunun farkına vardı. Otizmin bir işareti. Jack Bohlen ikna edilemezdi; duymak ve anlamak için daha şimdiden fazlasıyla kopmuştu dünyadan. Bohlen için dil, hiçbir şey ifade etmeyen ve içten olmayan bir ayin haline gelmişti.</p>

  <p>"Oğlum David," dedi Bohlen bir anda, "Okula dönmeli ve onu almalıyım. Ve şirketin helikopteri; o da orada, değil mi?" Gözleri daha iyi bakmaya başlamıştı, sanki içinde bulunduğu durumdan sıyrılıyor gibiydi.</p>

  <p>"Oraya geri dönme," dedi Glaub.</p>

  <p>"Beni geri götür."</p>

  <p>"O zaman okula girme ve alanda kal. Oğlunu göndermelerini söylerim; sen helikopterde oturup beklersin. Bu senin için güvenli olur, belki. Senin adına ana devreyle konuşurum." Dr. Glaub bu adama ve kendi yolunda gitmek için türettiği atlatma içgüdülerine sempati beslemeye başlamıştı.</p>

  <p>"Teşekkürler," dedi Bohlen. "Minnettar kalırım." Glaub'a gülümsedi ve o da karşılık verdi.</p>

  <p>"Jack Bohlen nerede?" dedi Arnie ağlamaklı bir ses tonuyla. Saat altıydı ve Arnie oturma odasında Helio'nun hazırladığı biraz tatlı bir Old Fashioned içiyordu.</p>

  <p>Evcilleştirilmiş Çöladamı mutfakta, Arnie'nin yeni stokundaki karaborsa yiyecekleri kullanarak akşam yemeği hazırlıyordu. Ziyafette kullanılanları toptan satış fiyatına alması Arnie'nin kendini iyi hissetmesini sağlıyordu. Norbert Steiner'ın bütün kârı aldığı eski sisteme göre ne kadar büyük bir gelişmeydi! Arnie içkisini yudumlayarak konuklarının gelmesini bekledi. Köşedeki hoparlörlerden yavaş yavaş yayılan müzik odayı doldurdu ve Arnie'yi yatıştırdı.</p>

  <p>Tam kendinden geçmişti ki çalan telefon onu uyandırdı.</p>

  <p>"Arnie, ben Scott."</p>

  <p>"Ah," dedi Arnie, pek memnun olmamıştı; kodlama sisteminden konuşmayı tercih ederdi. "Bak, bu gece burada önemli bir iş toplantım var. Eğer önemli bir şey yoksa - "</p>

  <p>"Bu önemli, tamam mı," dedi Scott. "Bizim işimize çomak sokan biri var."</p>

  <p>Arnie, meraklanarak, "Ne?" dedi ve sonra Scott Temple'ın neden bahsettiğini anladı. "Malları mı kastediyorsun?"</p>

  <p>"Evet," dedi Scott. "Tüm sistemi kurmuş. Arsasını, kiralık roketleri, rotasını her şeyini almış; sanki Steiner'ın yerine geçmiş gibi</p>

  <p>"Daha fazla konuşma," diye böldü Arnie. "Hemen şimdi buraya gel."</p>

  <p>'Tamam," dedi ve telefon kapandı.</p>

  <p>Bunu nasıl buldun, dedi Arnie kendi kendine. Tam işe girmiş ve iyi gidiyor derken hergelenin teki burnunu sokuyor. Üstelik karaborsa işinde bir numaralı olmak niyetinde de değildim; neden bu herif gelip bana Steiner'ın bıraktığı yerden devam etmek istediğini söylemedi? Ama artık çok geç; işe girdim ve kimse beni dışarı atamaz.</p>

  <p>Yarım saat sonra Scott kapıda göründü. Üzgün bir ifadeyle, ağır adımlarla oturma odasına girdi, bir şeyler atıştırmaya ve inanılmaz bir hızda konuşmaya başladı. "Gerçek bir profesyonel bu herif; daha önce bu işi yapmış olmalı; daha şimdiden bütün Mars'ı dolaşmış, tenha bölgelere, kenarda köşede kalan, en fazla bir kavanoz yiyecek alabilecek evlere bile gitmiş; her deliğe girmiş. Bizim için yer kalmayacak ve operasyonu durdurmak zorunda kalacağız. Şu herifle yüzleşelim!"</p>

  <p>"Anlıyorum," dedi Arnie, kelini sıvazlayarak.</p>

  <p>"Bir şeyler yapmalıyız, Arnie."</p>

  <p>"Operasyon üssünün nerede olduğunu biliyor musun?"</p>

  <p>"Hayır ama büyük olasılıkla F.D.R Dağları'nda; eskiden Norb Steiner'in arsasının olduğu yerde. İlk olarak oraya bakacağız," dedi Scott ve bunu not defterine kaydetti.</p>

  <p>"Arsayı bulun," dedi Arnie, "Ve bana haber verin. Oraya bir Lewistown polis gemisi göndereceğim."</p>

  <p>"O zaman karşısındaki kişinin kim olduğunu anlar."</p>

  <p>"Doğru. Savaştığı kişinin herhangi bir rakip değil, Arnie Kott olduğunu bilmesini istiyorum. Polis gemisinin, oraya taktiksel bir A-Bombası ya da ona benzer, tahrip gücü hafif bir bomba bırakmasını ve onun arsasına son noktayı koymasını sağlayacağım. Böylece bu hergele, küstahlığı karşısında gerçekten öfkelendiğimizi anlayacaktır. Olay şudur; bu işe girmeyi bile istememiş olmama rağmen gelip benimle yarışıyor! O köstek olmasa da zaten yeterince zor bir iş bu."</p>

  <p>Scott, küçük not defterine Arnie'nin söylediği her şeyi not etti; <span style="font-style:italic;">Zaten yeterince zor bir iş bu, vb.</span></p>

  <p>"Bana yeri bul," diye bağladı Arnie, "Onunla ilgilenildiğini görmek istiyorum. Polisin onu değil, yalnızca gereçlerini almasını sağlayacağım; BM ile başımızın derde girmesini istemem. Sanırım bu, sorunu çözümleyecektir. Yalnızca bir kişi olduğundan emin misin? Mesela Dünya'dan gelen büyük bir ekip olabilir mi?"</p>

  <p>"Kesinlikle bir kişi."</p>

  <p>"İyi," dedi Arnie ve Scott'u gönderdi. Ardından kapıyı kapadı ve Çöladamı mutfakta oyalanırken, bir kez daha oturma</p>

  <p>odasında yalnızdı.</p>

  <p>"Bouillabaisse<a id="footnote1"></a><sup><a href="#bookmark1">1</a></sup> nasıl gidiyor?" diye seslendi.</p>

  <p>"İyi, efendim," dedi Heliogabalus. "Bütün bu yemekleri paylaşmak için kimi davet ettiğinizi sorabilir miyim?" Sobanın yanında durmuş, çevresinde bir sürü balık, değişik şifalı bitkiler ve baharatlarla didiniyordu.</p>

  <p>"Dr. Glaub'un tavsiye ettiği ve Jack'in üzerinde çalıştığı ofistik bir çocuk, Jack Bohlen ve Doreen Anderton."</p>

  <p>"Ucuz tipler hepsi," diye mırıldandı Heliogabalus.</p>

  <p>Evet, senin gibi, diye düşündü Arnie ve öfkeyle, "Sen sadece yemeği pişir," dedi. Mutfak kapısını kapayarak oturma odasına döndü. Seni siyah piç, beni bu işe iten sensin; bana bu fikri veren sen ve senin kehanet taşındı. Bu iş yürüse iyi olur çünkü her şey buna bağlı ve buna ilaveten-</p>

  <p>Hoparlörlerden yayılan müzik sesi üzerine kapı zili eklendi.</p>

  <p>Arnie ön kapıyı açtığında Doreen'le yüz yüze geldi. Doreen ona gülümsedi, omuzlarında duran kürkü ve uzun topuklu ayakkabılarıyla oturma odasına yürüdü. "Selam, bu kadar güzel kokan nedir?"</p>

  <p>"Lanet bir balık yemeği." Arnie onun şalını alarak bronzlaşmış, hafif çilli ve pürüzsüz omuzlarını çıplak bıraktı. "Hayır," dedi bir anda, "Bu öyle bir akşam değil; bu akşam iş konuşacağız. Sen içeri git ve üzerine dekolte olmayan bir bluz giy." Onu yatak odasına doğru çevirdi. "Bir dahaki sefere."</p>

  <p>Yatak odasının kapısında dikilmiş, onun üstünü değiştirmesini seyrederken, ne müthiş bir kadınım var burada, diye geçirdi aklından. Askısız elbisesini yavaşça yatağın üzerine koyarken, onu ben almıştım, diye düşündü Arnie. Elbiseyi dükkândaki mankenin giydiğini anımsadı. Ama Doreen çok daha iyi görünüyordu, kızıl saçları ensesinden aşağı dökülüyordu, alevler gibi.</p>

  <p>"Arnie," dedi bluzunu iliklerken adama dönerek, "Jack Bohlen'in üzerine fazla gitme bu gece,"</p>

  <p>"Lanet olsun," diyerek isyan etti, "Ne demek istiyorsun<sup>1</sup> Jack'ten tek istediğim sonuç; yeterince uzun zaman oldu, sure doldu artık."</p>

  <p>Doreen tekrarladı, "Sakin ol Arnie, yoksa seni hiç affetmem."</p>

  <p>Homurdanarak oturma odasındaki büfeye gitti ve kendine bir içki hazırlamaya başladı. "Ne alacaksın? On yıllık bir İrlanda viskisi var; uyar mı?"</p>

  <p>"Olur," dedi Doreen, yatak odasından oturma odasına gelerek kanepeye oturdu, bacak bacak üstüne atıp eteğini düzeltti.</p>

  <p>"Senin üzerinde her şey güzel duruyor," dedi Arnie.</p>

  <p>"Teşekkür ederim."</p>

  <p>"Dinle, Bohlen'la ne yapıyorsan benim iznim çerçevesinde yapıyorsun, biliyorsun. Yaptığın her şey yüzeysel, doğru değil mi? İçinin derinliklerindeyse kendini benim için saklıyorsun."</p>

  <p>Doreen alaycı bir şekilde, "İçinin derinliklerinde derken neyi kastediyorsun?" dedi ve gülünceye kadar onu gözledi. "Dinle," dedi. "Evet, elbette seninim, Arnie. Lewistown'daki her şey, samanlar ve tuğlalar bile sana ait. Mutfak lavabosuna akıttığım her damla suda seni düşünüyorum."</p>

  <p>"Neden beni?"</p>

  <p>"Çünkü sen harcanan suyun tanrısısın." Gülümsedi. "Küçük bir şakaydı, o kadar; senin buhar banyonda harcanan suyu düşünüyordum."</p>

  <p>"Evet," dedi Arnie. "Sen ve ben, bir gece yansı girmiştik oraya, hatırlıyor musun; anahtarımla kapıyı açtık ve içeri girdik, iki küçük yaramaz çocuk gibi . . . İçeri sızdık, içeride buhardan başka bir şey görünmeyene kadar sıcak suyu açtık tuttuk ve sonra giysilerimizi çıkardık - gerçekten çok içmiş olmalıyız -çıplak bir halde, buharda birbirimizden saklanarak kaçtık ..."</p>

  <p>Gülümsedi. "Ve sonra seni yakaladım da, orada, masözlerin senin kıçını eritmek için uğraştığı bankta. Ve tabii ki o bankın üstünde keyifli dakikalar geçirdik."</p>

  <p>"Bunlar çok eskidendi," dedi Doreen hatırlayarak.</p>

  <p>"Kendimi tekrar on dokuzumdaymış gibi hissettim o gece," dedi Arnie. "Yaşlı bir adam için gerçekten gencim, yani bana kalmış olan çok şey var, ne demek istediğimi anlıyorsan." Odada ağır ağır dolanmaya başladı. "Tanrı aşkına, ne zaman gelecek şu Bohlen?"</p>

  <p>Telefon çaldı.</p>

  <p>"Ben bakacak durumda değilim, bayım," diye seslendi Heliogabalus, "Sizin bakmanızı istemek zorundayım."</p>

  <p>Arnie, Doreen'e, "Arayan Bohlen'se ve yapamayacağını söylemek içinse- " dedi ve boğazını temizleyerek açtı telefonu.</p>

  <p>"Arnie," dedi bir erkek sesi, "Rahatsız ettiğim için özür dilerim; ben Dr. Glaub."</p>

  <p>Ferahlayarak, "Merhaba Doktor Glaub," dedi ve Doreen'e döndü. "Bohlen değil."</p>

  <p>"Arnie, bu gece Jack Bohlen'i beklediğini biliyorum; henüz gelmedi, değil mi?"</p>

  <p>"Hayır,"</p>

  <p>Glaub, konuşurken duraksıyordu. "Arnie, bugün Jack'le biraz zaman geçirdim ve - "</p>

  <p>"Sorun nedir, bir şizofreni nöbeti mi geçiriyor?" Arnie şiddetli bir önseziyle öyle olduğunu biliyordu; doktorun arama nedeni de buydu. "Tamam," dedi, "Gergin ve zaman baskısı altında olduğunu kabul ediyorum ama hepimiz öyleyiz. Onu hasta olduğu için okula gidemeyecek olan bir çocuk gibi bağışlamamı istiyorsan hayal kırıklığına uğrayacaksın. Bunu yapamam. Bohlen nasıl bir işe girdiğini biliyordu. Bu gece bana sonuçları getirmezse hayatının geri kalanında Mars'ta tek bir tost makinesi bile onaramayncağı şekilde mıhlarım onu "</p>

  <p>Dr. Glaub uzun bir sessizlikten sonra, "Senin gibi adamların sert yönetici istekleridir, şizofreniyi yaratan," dedi</p>

  <p>"Ne yani? Benim standartlarım var; o bunları karşılamak zorunda; hepsi bu. Yüksek standartlar olduğunu biliyorum "</p>

  <p>"Onun da yüksek standartları var."</p>

  <p>"Benimkiler kadar yüksek değil. Peki, başka söylemek istediğiniz bir şey var mı, Dr. Glaub?" dedi Arnie.</p>

  <p>"Hayır," dedi Glaub. "Bunun dışında-" Sesi titriyordu. "Başka bir şey yok. Zaman harcadığınız için teşekkür ederim."</p>

  <p>"Aradığınız için teşekkür ederim," dedi Arnie ve telefonu kapadı. "Yüreksizlik harikası; düşündüklerini söyleyemeyecek kadar korkak biri." Bıkkınlıkla uzaklaştı telefondan. "İnancını savunmaya korkuyor; küçümseme duygusu dışında hiçbir şey hissetmiyorum onun için. Cesareti yoksa neden arıyor?"</p>

  <p>"Aramasına hayret ettim. Kendini tehlikeye atıyor. Jack hakkında ne dedi?" dedi Doreen. Gözleri endişeyle kararmıştı; kalktı, Arnie'ye yaklaştı ve yürüyüşünü kesmesi için elini koluna koydu. "Anlat."</p>

  <p>"Bugün bir süre için Bohlen'le takıldığını söyledi yalnızca; umarım Bohlen iyidir, hastalığından söz ediyorum, biliyorsun."</p>

  <p>"Geliyor mu?"</p>

  <p>"Tanrım, bilmiyorum. Neden her şey bu kadar karmaşık olmak zorunda? Doktorlar arıyor, sen dövülmüş bir köpek gibi saldırıyorsun." Gücenme ve nefret duygusuyla parmaklarını gevşeterek kolunu bırakmaya zorladı onu ve kenara doğru hafifçe itti. "Ve mutfaktaki şu deli zenci; Tanrım! Büyücü hekim ilacı mı hazırlıyor? Saatlerdir uğraşıyor!"</p>

  <p>Doreen zayıf ama kontrollü bir sesle, "Dinle, Arnie. Eğer Jack'i fazla zorlar ve ona zarar verirsen seninle bir daha asla yatağa girmem. Yemin ediyorum," dedi.</p>

  <p>"Herkes onu koruyor, hasta olmasına şaşmamalı."</p>

  <p>"O iyi bir insan."</p>

  <p>"Aynı zamanda iyi bir teknisyen de olsa fena olmaz. Şu çocuğun aklını, okumam için bir yol haritası gibi önüme açsa keşke."</p>

  <p>Göz göze geldiler.</p>

  <p>Doreen kafasını sallayarak içkisini aldı ve Arnie'ye arkasını döndü. "Tamam. Ne yapacağını sana ben söyleyemem. Benim gibi bir düzine kadını yatağa toplayabilirsin; ben büyük Arnie Kott için neyim ki?" Sesinde sinir ve umutsuzluk vardı.</p>

  <p>Ona beceriksiz bir şekilde arkadan yaklaştı, "Kahretsin! Dor, sen eşsizsin, yemin ederim, sen inanılmazsın, mükemmel, düzgün bir kıçın var, az önce giydiğin elbise bunu gösteriyordu," dedi ve ensesini okşadı. "Dünya standartlarında bile muhteşemsin."</p>

  <p>Kapının zili duyuldu.</p>

  <p>"Bu o," dedi Arnie ve bir anda kapıya doğru atıldı.</p>

  <p>Kapıyı açtı ve işte Jack Bohlen; yorgun görünüyordu. Arkasında, ayak parmakları üzerinde dans eden çocuk, Jack'in bir sağma bir soluna geçiyordu. Gözleri parlıyor, hiçbir yere odaklanmadan her şeyi anlıyordu. Bir anda Arnie'nin arkasına geçti ve oturma odasına dalarak gözden kayboldu.</p>

  <p>Arnie şaşkın bir ifadeyle, "Gir," dedi Jack'e.</p>

  <p>"Teşekkür ederim, Arnie," dedi Jack içeri girerek. Arnie kapıyı kapadı ve Manfred'e bakındılar.</p>

  <p>"Mutfağa gitti," dedi Doreen.</p>

  <p>Arnie mutfak kapısını açtığında çocuk öylece ayakta durmuş büyük bir hayranlıkla Heliogabalus'u gözlemliyordu. "Ne oldu?" dedi çocuğa Arnie. "Daha önce hiç Çöladamı görmedin mi?"</p>

  <p>Çocuk bir şey demedi.</p>

  <p>"Tatlı olarak ne yapıyorsun, Helio?" diye sordu Arnie</p>

  <p>"Flan," dedi Heliogabalus. "Bir Filipin yemeği, karamel soslu bir krema. Bayan Rombauer'ın yemek kitabından."</p>

  <p>"Manfred, bu Heliogabalus," dedi Arnie.</p>

  <p>Mutfak kapısında dikilen Jack ve Doreen de seyrediyordu Çocuk, Çöladamı'ndan aşın etkilenmiş gibiydi. Helio'nun yaptığı her hareketi büyülenmişçesine izliyordu. Helio flan'i daha sonra buzluğa koymak üzere kalıplara döküyordu.</p>

  <p>Manfred, hemen hemen utangaç bir edayla, "Merhaba," dedi.</p>

  <p>"Hey," dedi Arnie. "Doğru bir sözcük söyledi."</p>

  <p>Helio öfkeli bir sesle, "Hepinizden mutfağı terk etmenizi istemek zorundayım. Varlığınız beni kısıtlıyarak çalışmamı engelliyor." Hepsi çıkana kadar onlara tek tek baktı ve kapı kapandı.</p>

  <p>"Biraz kabadır," diye özür diledi Arnie, "Ama iyi pişirir."</p>

  <p>"Manfred'in bunu yaptığını ilk kez görüyorum," dedi Jack, Doreen'e. Etkilenmiş gibiydi; onları yok sayarak pencereye doğru yürüdü.</p>

  <p>Arnie, ona katılarak, "Ne içmek istersin?" diye sordu.</p>

  <p>"Burbon ve su."</p>

  <p>"Hazırlıyorum. Böyle önemsiz şeyler için Helio'nun canını sıkmak istemiyorum," dedi ve güldü ama Jack gülmedi.</p>

  <p>Üçü de bir süre boyunca içkileriyle öylece oturdular. Manfred'e karıştırması için bazı eski dergiler verilmişti; onların varlığını unutmuş gibiydi.</p>

  <p>"Bekle ve yemeğin tadına bir bak," dedi Arnie.</p>

  <p>"Mükemmel kokuyor," dedi Doreen.</p>

  <p>"Hepsi karaborsa ürünü," dedi Arnie.</p>

  <p>Doreen ve Jack kanepede oturmuş, onaylar gibi başlarını salladılar.</p>

  <p>"Bu büyük bir gece/' dedi Arnie.</p>

  <p>Yeniden başlarını salladılar.</p>

  <p>Arnie, kadehini kaldırarak, "İletişime. Lanet bir hiç olsa bile," dedi.</p>

  <p>Jack, sıkıntıyla, "Buna içeceğim, Arnie," dedi ama içkisi zaten bitmişti; şaşkın bir ifadeyle boş bardağa baktı.</p>

  <p>"Sana bir tane daha vereyim," dedi Arnie bardağı alarak.</p>

  <p>Büfede, Jack'e yeni bir içki hazırlarken Manfred'in dergilerden sıkılmış olduğunu ve yine ayaklanarak odada gezindiğini fark etti. Belki kesip yapıştırmak ister, diye düşündü. Jack'e yeni içkisini verdikten sonra mutfağa gitti.</p>

  <p>''Helio, çocuk için bir makas, yapıştırıcı ve üzerine yapıştırabileceği boş bir kâğıt ver."</p>

  <p>Helio belli ki yemeği hazırlamış ve işlerini bitirmişti; eline bir <span style="font-style:italic;">Life</span> sayısı almış oturuyordu. İsteksizce yerinden kalktı, makas, yapıştırıcı ve kâğıt aramaya gitti.</p>

  <p>Geri döndüğünde, "Komik bir çocuk, değil mi?" dedi Arnie Helio'ya. "Sen de benim gibi mi düşünüyorsun?"</p>

  <p>"Çocukların hepsi birbirine benzer," dedi Helio ve onu yalnız bırakarak çıktı mutfaktan.</p>

  <p>Arnie de onu izledi. "Az sonra yiyoruz," diye duyurdu. "Herkes bu Danimarka peynirini seviyor mu? Başka bir şey istiyor musunuz?"</p>

  <p>Telefon çaldı ve en yakında duran Doreen açtı. Arnie'ye uzatarak, "Sana, bir erkek," dedi.</p>

  <p>Arayan yine Dr. Glaub'du. "Bay Kott," dedi ince ve yapay bir ses tonuyla, "Hastalarımı korumak dürüstlüğüm için gereklidir Zorba bir oyun bu. Bildiğiniz gibi, evlilik dışı çocuğunuz Sam tsterhazy şu anda hizmet verdiğim B-G Kampı'nda."</p>

  <p>Arnie homurdandı.</p>

  <p>"Jack Bohlen'e adil davranmazsanız, insanlık dışı, zalim, saldırgan ve despot taktiklerinizi ona uygularsanız Sam Esterhazy'yi zihinsel özürlü olması gerekçesiyle B-G Kampı'ndan göndererek sizden öç alırım. Anlaşıldı mı?"</p>

  <p>"Ah, Tanrım, siz ne diyorsunuz," diye homurdandı Arnie "Sizinle yarın konuşuruz bunu. Şimdi yatın ya da bilmiyorum, bir hap alın. Beni rahat bırakın." Telefonu çarparak kapadı.</p>

  <p>Teyp bandı uzun süre önce sona ulaşmış ve müzik kesilmişti. Arnie teyp arşivine yaklaşıp rasgele bir kutu kaptı. Şu doktorun icabına bakacağım, dedi kendi kendine, ama şimdi zaman yok; ona ne oldu bilmiyorum, çıldırmış olmalı.</p>

  <p>Kutuyu inceledi ve üzerini okudu:</p>

  <p><span style="font-style:italic;">W.A. Mozart, Symphony</span> 40 <span style="font-style:italic;">in G mol, K.</span> 550</p>

  <p>"Mozart'ı severim," dedi Jack'e, Doreen'e ve Manfred'e. "Teybe bunu koyacağım." Makarayı kutudan çıkartarak teybe koydu. Tıslama sesini duyana kadar amplifikatörün düğmeleriyle uğraştı. "Bruno Walter yönetiyor," dedi konuklarına. "Kayıtların altın yıllarından çok nadir bir parça."</p>

  <p>Odanın içinde bir yerden, acı çığlıklar ve feryatlarla iğrenç bir gürültü yayıldı. Cesetlerin çırpınması gibi, diye düşündü Arnie korkuyla. Teybi kapatmak için koştu.</p>

  <p>Halının üzerinde oturmuş, dergilerden kestiği resimleri değişik bir düzende yapıştıran Manfred Steiner, sesi duyduğunda kafasını kaldırıp baktı. Bay Kott teyp makinesini kapatmak için koştu. Bay Kott ne kadar da bulanık görünmüştü Manfred'e. Bu kadar çabuk hareket ettiğinde onu görmek çok zordu; sanki bir anda odada görünmez olmuş ve sonra odanın başka bir noktasında ortaya çıkmıştı. Çocuk korktuğunu hissetti.</p>

  <p>Ses de korkutmuştu onu. Üzüntülü olup olmadığını görmek için Bay Bohlen'in oturduğu kanepeye doğru baktı ama Bay Bohlen, çocuğu korkutan ve endişelendiren bir biçimde Doreen Anderton'a bağlanmıştı. İki insan birbirlerine bu kadar yakın olmaya nasıl katlanabiliyor? Manfred'e öyle geliyordu ki ayrık kimlikleri beraber akıyordu; ve böyle bir karışıklık düşüncesi onu dehşete düşürüyordu. Görmüyormuş numarası yaparak arkalarındaki duvara baktı.</p>

  <p>Bay Kott'un sert ve pürüzlü sesi onu düşüncelerinden sıyırdı; ne dediğini anlamadı. Sonra Doreen Anderton ve ardından Jack Bohlen konuştu. Şimdi hepsi bir karmaşa içinde gevezelik ediyorlardı, çocuk kulaklarını elleriyle kapadı. Bay Kott bir anda yıldırım hızıyla gözden kayboldu.</p>

  <p>Nereye gitmişti? Çocuk onu hiçbir yerde görmüyordu. Neler olacağını merak ederek ürperdi. Ve sonra Bay Kott'un yiyeceklerin olduğu odada tekrar görünmesine hayret etti. Esmer figürle gevezelik ediyordu.</p>

  <p>Esmer figür, büyük bir incelikle uzun tabureden indi, odanın diğer köşesine giderek dolaptan bir bardak çıkardı. Adamın bu hareketi Manfred'i korkuttu ve Manfred doğrudan adamın gözlerinin içine baktı. O anda, esmer adam ona doğru dönerek bakışlarına karşılık verdi.</p>

  <p>"Ölmelisin," dedi karanlık adam uzaktan gelen bir sesle. "Ve yeniden doğacaksın. Anlıyor musun, çocuk? Şimdiki halinle sana hiçbir şey yok, çünkü bir şeyler yolunda gitmedi ve sen, göremiyor, duyamıyor ve hissedemiyorsun. Kimse sana yardım edemez. Anlıyor musun, çocuk?"</p>

  <p>"Evet," dedi Manfred.</p>

  <p>Esmer figür, lavaboya doğru süzüldü, bir bardağa biraz toz ve su koyarak Bay Kott'a verdi. Bay Kott bir yandan gevezelik ederken bir yandan da bardaktakini içiyordu. Esmer figür ne kadar da güzeldi. Ben neden böyle olamıyorum, diye düşündü</p>

  <p>Manfred. Kendi dışında kimse böyle görünmüyordu.</p>

  <p>Gölge adamla kurduğu kısa ilişki sona ermişti. Doreen Anderton mutfağa girerken aralarından geçti ve tiz bir sesle konuşmaya başladı. Manfred bir kez daha kulaklarını elleriyle kapadı ama sesi kesemedi.</p>

  <p>Kaçabilmek için ileriye baktı. Sesten ve acıdan kurtuldu, bulanık görüntüler gidip gelmeye başladı.</p>

  <p>Önünde bir dağ patikası uzanıyordu. Yukarıda, hava ağır ve kızılımsıydı. Sonra, noktalar gördü havada; sayısı gitgide artan devasa benekler, yaklaşıyorlardı. Bu devasa beneklerden bir şeyler yağdı, tuhaf düşünceli adamlar. Adamlar yere indiler, halkalar halinde yayıldılar. Çizgiler çizdiler. Daha sonra, sümüklü böcek gibi kocaman şeyler birbiri ardından yere indi ve hiç düşünmeden kazmaya başladılar.</p>

  <p>Dünya kadar büyük bir delik gördü; dünya gözden kayboldu ve onun yerini siyah, boşluk ve hiçlik kaldı . . . Adamların hepsi peşpeşe deliğe atladı ve şimdi yalnızdı, sessiz dünya deliği ile beraber.</p>

  <p>Deliğin kenarından aşağı doğru baktı. Dipte, hiçliğin içinde, sanki serbest bırakılmış gibi çözülmüş, kıvrılıp yatmış bir yaratık vardı. Yılan gibi kıvrılarak yukarı uzandı, büyüdü ve boşluğu doldurdu ve renklendi.</p>

  <p>Senin içindeyim, diye düşündü Manfred. Bir kez daha.</p>

  <p>"O, herkesten daha uzun bir süredir burada, AM-WEB'de. Biz geldiğimizde o buradaydı. Aşırı derecede yaşlı o," dedi bir ses.</p>

  <p>"Bunu seviyor mu?"</p>

  <p>"Kim bilir? Yürüyemiyor ve karnını doyuramıyor. Kayıtlar o yangında kaybolmuştu. Büyük olasılıkla iki yüz yaşında. Kol ve bacaklarını kestiler ve tabii ki iç organlarının bir çoğunu aldılar. Genellikle saman nezlesinden şikayet ediyor."</p>

  <p>Hayır, diye düşündü Manfred. Buna dayanamıyorum; burnum yanıyor. Nefes alamıyorum. Karanlık figürün söz verdiği hayatın başlangıcı bu mu? Farklı olacağım ve birinin bana yardım edebileceği yeni başlangıç bu mu?</p>

  <p>Lütfen yardım et, dedi. Birine ihtiyacım var, herhangi birine. Burada sonsuza kadar bekleyemem; ya derhal yapılmalı ya da hiçbir zaman. Eğer yapılmazsa büyüyüp dünya-deliği haline geleceğim ve her şeyi yiyeceğim.</p>

  <p>AM-WEB'in altındaki delik, yukarısında şimdiye dek yürümüş olanların ya da yürüyenlerin tümü olmak için bekledi, her şey ve herkes olmak için bekledi. Ve bir tek Manfred kendini kurtarabilmişti.</p>

  <p>Jack Bohlen boş bardağı bırakırken, bedeninin her parçasından ayrıldığını hissetti, "içkimiz kalmadı," diyebildi yanındaki kıza.</p>

  <p>Doreen ona dönerek hızla fısıldadı. "Jack, unutmamalısın ki senin dostların var. Ben senin dostunum, Dr. Glaub aradı, o da senin dostun." Endişeyle Jack'e baktı. "İyi olacak mısın?"</p>

  <p>"Tanrı aşkına, Jack," dedi Arnie, "Ne yaptığını bilmek istiyorum. Bana hiçbir bilgi veremez misin?" Kıskançlıkla baktı onlara; Doreen hissettirmeden Jack'ten biraz uzaklaştı. "Siz ikiniz yalnızca orada oturup öpüşüp fısıldaşacak mısınız? Kendimi kötü hissediyorum." Onları yalnız bırakarak mutfağa gitti.</p>

  <p>Doreen, Jack'e doğru eğildi ve dudakları onunkilere değmek üzereyken, "Seni seviyorum," dedi.</p>

  <p>Jack ona gülümsemeye çalıştı ama yüzü gerginleşmiş ve buna izin vermemişti. "Teşekkür ederim," dedi, bunun onun için çok şey ifade ettiğini anlamasını isteyerek ve onu öptü. Dudakları ılıktı ve aşkla yumuşamıştı, hiçbir şey esirgemeden onun için sakladıklarını sundular ona.</p>

  <p>Doreen, gözlen yaşarmış bir halde, "Senin tekrar içine kapandığını hissediyorum," dedi.</p>

  <p>"Hayır, ben iyiyim," dedi Jack ama öyle olmadığını biliyordu.</p>

  <p>"Gabıl gabıl," dedi kız.</p>

  <p>Jack gözlerini kapadı. Kaçamıyorum, diye düşündü. Tamamen üzerime kapandı.</p>

  <p>Gözlerini açtığında Doreen'in kanepeden kalkarak mutfağa doğru gittiğini gördü. Onun ve Arnie'nin sesi oturduğu yere sürükleniyordu.</p>

  <p>"Gabıl gabıl gabıl."</p>

  <p>"Gabıl."</p>

  <p>Halının üzerine oturmuş dergileri kesen çocuğa doğru dönerek, "Beni duyabiliyor musun? Beni anlayabiliyor musun? ” dedi.</p>

  <p>Manfred ona bakarak gülümsedi.</p>

  <p>"Benimle konuş," dedi Jack. "Yardım et bana."</p>

  <p>Tepki yoktu.</p>

  <p>Ayağa kalkarak teybin yanına gitti, incelemeye başladı. Dr. Glaub'u dinleseydim şimdi yaşıyor olur muydum? Eğer buraya gelmeyip, onun beni temsil etmesine izin verseydim, diye sordu kendi kendine. Büyük olasılıkla hayır. Daha önceki nöbet, herhangi bir zamanda yinelenecekti. Gelişmesi ve sonuna kadar ilerlemesi gereken bir süreç bu.</p>

  <p>Tekrar kendine geldiğinde siyah, boş bir kaldırımda ayakta duruyordu. Oda ve çevresindeki insanlar yoktu; yalnızdı.</p>

  <p>Gri binalar caddenin her iki tarafından yukarıya uzanıyordu. Bu AM-WEB miydi? Çılgınca baktı çevresine. Orada burada ışıklar vardı; bir şehirdeydi ve bu şehrin Lewistown olduğunu kabullendi.</p>

  <p>"Bekle," diye seslendi bir kadın.</p>

  <p>Bir binanın girişinden, üzerinde kürk bir şalla aceleyle çıkan bir kadının uzun topuklu ayakkabılarını kaldırıma vurarak çıkardığı ses caddede yankılanıyordu. Jack durdu.</p>

  <p>Kadın, Jack'e yetiştiğinde, "Onca şeyden sonra o kadar da kötü gitmedi," dedi nefes nefese. "Şükürler olsun ki hepsi geçti artık; çok gergindin, bütün gece boyunca hissettim bunu. Arnie kooperatif hakkındaki haberlere korkunç üzüldü; öylesine zengin ve güçlüler ki Arnie kendisini çok küçük hissetti."</p>

  <p>Beraberce belirsiz bir yönde yürüdüler, kız onun koluna girmişti.</p>

  <p>"Ve seni tamircisi olarak elinde tutacağını söylemişti; ben buna olumlu bakıyorum. O, çok kızgın, Jack. Biliyorum, anlatabilirim."</p>

  <p>Jack hatırlamaya çalıştı ama hatırlayamadı.</p>

  <p>"Bir şey söyle," diye yalvardı Doreen.</p>

  <p>Jack bir süre sonra duraksayarak, "O, kötü bir düşman edindi," dedi.</p>

  <p>"Korkarım öyle," dedi Doreen ona bakarak. "Bana gidelim mi? Yoksa bir yerlerde durup bir içki mi içmek istersin?"</p>

  <p>"Yalnızca yürüyelim," dedi Jack.</p>

  <p>"Beni hâlâ seviyor musun?"</p>

  <p>'Tabii ki," dedi.</p>

  <p>"Arnie'den korkuyor musun? Senden intikam almak isteyecektir. Babanın olayını pek anlamadı, senin bir biçimde - " Doreen konuşmayı keserek eliyle kendi başına vurdu. "Jack, sana bunu ödetmeye çalışacak; seni suçluyor. O kadar ilkel biri ki."</p>

  <p>"Evet," dedi Jack.</p>

  <p>"Bir şey <span style="font-style:italic;">söyle,"</span> dedi Doreen. "Odun gibisin, sanki yaşamıyorsun. Bu kadar korkunç muydu? Değildi, öyle miydi? Kendini toparlıyor gibi görünüyorsun."</p>

  <p>Jack büyük bir çaba harcayarak, "Onun yapacaklarından korkmuyorum," dedi.</p>

  <p>"Benim için karını bırakır mısın, Jack? Beni sevdiğini söyledin. Belki yeniden Dünya'ya dönebilir ya da başka bir şey yapabiliriz."</p>

  <p>Yürümeye devam ettiler.</p>

  <p id="ucead32fb-0d59-40cd-a008-b197e89745ad"><a id="bookmark2"></a><span style="font-weight:bold;">on üç</span></p>

  <p>Otto Zitte için, hayat yeniden başlamış gibiydi; Norb Steiner'ın ölümünün ardından, tıpkı eski günlerde olduğu gibi, Mars'ta dolaşıyor, dağıtım ve sataş yapıyor, insanlarla yüz yüze görüşüp, onlarla konuşuyordu.</p>

  <p>Özellikle de çöldeki evlerinde yalnızlık çeken, dostluğa . . . konuşmaya ihtiyaç duyan birkaç güzel ev kadınıyla karşılaşmıştı.</p>

  <p>Şimdiye dek, Bayan Silvia Bohlen'in evini arayamamıştı. Ama yerini tam olarak biliyordu; haritasında evin yerini işaretlemişti.</p>

  <p>Bugün oraya gitmeye niyetliydi.</p>

  <p>Bu özel gün için, en iyi takımını giydi: Yıllardır giymediği, gri, İngiliz yapımı köpekbalığı derisi takımı. Ayakkabıları ve gömleği ise maalesef yerli malıydılar. Ama kravatı . . . New York'tan daha yeni gelmişti, son moda, parlak, cıvıl cıvıl renkleri vardı; alt kısmı, bir çatal şeklinde bölünmüştü. Önünde tutarken, ona hayranlık duydu. Sonra kravata taktı ve ona, boynundayken de hayranlık duydu.</p>

  <p>Koyu renkli uzun saçları parlıyordu. Kendine güveniyor ve mutlu hissediyordu. Yün paltosunu giyip, çantalarını aldıktan sonra, artık gerçek yaşam alanlarından biri üzerinde kurulu olan deposundan helikopterine doğru ilerlerken bugün Silvia gibi bir kadınla her şey yeniden başlayacak, dedi kendi kendine.</p>

  <p>Helikopterini gürültüyle havalandırarak doğuya yönlendirdi. Kul renkli FD.R Dağları arkasında kayboldu; çöl üzerinden geçti ve sonunda gitmeyi istediği yeri, George Washington Kanalı'nı gördü. Onu izleyerek, yine bu kanaldan dallanan küçük kanal sistemine yaklaştı, az sonra da Bohlenler'in  yaşadığı, William Butler Yeats ve Herodotus kavşağına vardı.</p>

  <p>Şu kadınlar, June Hennesey ve Silvia Bohlen, ikisi de çekici ama Silvia daha çok benim tipim; çok duygusal kadınlarda olan uykulu, sıcak bir havası var. June ise daha şımarık ve maskara, böyle kadınlar durmadan konuşur, kendilerini diğer insanlardan daha akıllı sanan tipler gibidirler. Ben iyi bir dinleyici olan bir kadın istiyorum.</p>

  <p>Daha önce başına gelen belayı anımsadı. Kocası nasıl birisi acaba diye merak etti. Bu adamlardan birçoğu, Mars'taki öncü hayata dahil olmayı çok ciddiye alırlar, özellikle de kent dışında yaşayanlar; evlerinde silah bulundururlar filan.</p>

  <p>Bu, işin riskiydi ve bu riski almaya da değerdi.</p>

  <p>Otto Zitte, herhangi bir bela çıkmasına karşı, çantalarından birinin gizli yan cebinde, küçük 22 kalibrelik bir tabanca taşıyordu.</p>

  <p>Kimse bana bulaşmasın, dedi kendi kendine. Eğer bela isterlerse derhal bulurlar.</p>

  <p>Düşüncesinin verdiği keyifle, helikopterini alçalttı, Bohlenlerin evi önüne başka bir helikopterin park edip etmediğini kontrol etti ve inişe hazırlandı.</p>

  <p>Bir önlem olarak, helikopterini, bir mil öteye, servis kanalı girişine bıraktı.</p>

  <p>Buradan sonrasını yürüyerek gidecekti, çantaların ağırlığına dayanabilmeyi diliyordu; başka şansı yoktu. Bohlen lehin eviyle arasında birkaç ev vardı ama, hiçbir kapıyı çalmadan, duraksamadan yoluna devam etti.</p>

  <p>Bohlenler'in evine yaklaştığında yavaşladı ve yeniden havaya girdi. Etraftaki evlere dikkatle göz attı. Bir sonraki kapıdan küçük çocuk gürültüleri geliyordu. Demek bu evde insanlar vardı, ini yüzden, Bohlenler'in evine ters taraftan yaklaştı, çocuk seslerinin geldiği evden görülmeyecek bir hat boyunca, yavaş yavaş yürüdü. Eve ulaştı, verandaya çıktı ve zili çaldı.</p>

  <p>Biri, oturma odası penceresinin kırmızı perdelerini aralayarak ona baktı. Otto, yüzüne her durumda kullanılabilecek, resmi, belirgin bir gülümseme yerleştirdi.</p>

  <p>On kapı açıldı; karşısında, saçları ustaca yapılmış, ruj sürmüş, üzerinde kazağı ve dar pembe pantolonu, ayağında terlikleriyle Silvia Bohlen duruyordu. Ayak tırnakları, parlak kırmızıya boyanmıştı; bunu, göz ucuyla fark etti. Kadın, besbelli kendini bu ziyaret için hazırlamıştı. Bununla birlikte, elbette, yumuşak, bağımsız bir tavır takınmıştı; eli kapını tokmağında, ona, soğuk bir sessizlikle bakıyordu.</p>

  <p>"Bayan Bohlen," dedi sesinin en imalı tonuyla. "Çölün yavanlığındaki yolculuğum, sonunda sizi tekrar görmemle ödülünü buldu. Özel kanguru kuyruğu çorbamızı görmek ister miydiniz? Eşsiz ve çok lezzetlidir, Mars'ta daha önce asla bu fiyata bulunmamış bir yiyecek. Kaliteli yiyeceği seçebilme yeteneğinizi görerek ve fiyata önem vermeksizin karar verdiğinizi bildiğimden, sizin için çorbayı yanımda getirdim." Bütün bu süre içinde yüksek sesle, akıcı biçimde konuşmuştu, çantalarıyla birlikte açık kapının kenarında duruyordu.</p>

  <p>Ufak bir gerginlikle ve çekinerek, "Ah, içeri gelin," dedi Silvia. Kapıyı açık bıraktı, adam içeri girdi ve çantalarını, oturma odasındaki alçak masanın yanına bıraktı.</p>

  <p>Gözüne bir çocuğun yayı ve ok kılıfı çarptı. "Küçük oğlunuz buralarda mı?" diye sordu. "Hayır," dedi Silvia, kolları önünde bağlı, odada huzursuz bir halde yürürken. "Bugün okulda." Gülümsemeye çalıştı. "Ve kayınpederim de şehre gitti; geç saate kadar eve dönmeyecek."</p>

  <p>Otto, anlıyorum, diye geçirdi aklından.</p>

  <p>"Oturun lütfen," dedi kadına adam. "Böylece size getirdiklerimi daha iyi gösterebilirim, değil mi?" Tek hareketle bir sandalye çekti ve Silvia, sandalyenin kenarına oturdu, kolları hâlâ bedenine dolanmış, dudakları sımsıkı kapalıydı. Ne kadar da gergin diye düşündü adam. Bu iyi bir işaretti çünkü, kadının, tüm olup bitenin ne anlama geldiğini bildiğini gösteriyordu, adamın ziyareti, oğlunun yokluğu, ön kapıyı dikkatlice kapatışı ... Yatak odasının perdelerinin hâlâ sıkı sıkıya kapalı olduğunu fark etti.</p>

  <p>"Kahve ister misiniz?" diye aniden, yüksek sesle sordu Silvia ve yerinden fırlayıp mutfağa daldı. Kısa bir süre sonra, içinde bir sürahi kahve, şeker, krema ve iki Çin porseleni fincan olan bir tepsiyle geri geldi.</p>

  <p>"Teşekkür ederim," dedi tatlı bir sesle. Kadının yokluğunda, diğerinin yanına bir sandalye daha çekmişti.</p>

  <p>Kahve içtiler.</p>

  <p>"Bu kadar zaman burada yalnız başınıza yaşamaktan korkmuyor musunuz?" diye sordu. "Bu ıssız yerde."</p>

  <p>Silvia adama yan yan baktı. "Şey, sanırım buna alışkınım."</p>

  <p>"Dünya'nın hangi bölgesindensiniz?"</p>

  <p>"St. Louis."</p>

  <p>"Burada her şey çok daha farklı. Yeni, daha özgür bir hayat. İnsanın engelleri söküp atabileceği, kendisi olabileceği bir yer; buna katılıyor musunuz? Eski töre ve gelenekleri, antikalaşmış Eski Dünya'yı kendi tozuyla birlikte unutup gitmek en iyisi-" Çok yaygın kullanılan mobilyalarla döşenmiş oturma odasında göz gezdirdi; bunlara benzer sandalyeleri, halıları, süs eşyalarını, buna benzer evlerde defalarca görmüştü. "Burada, sıradışının aykırılığını görüyoruz, cesur insanın bir kez, hayatında bir kez yakaladığı fırsatın gücünü görüyoruz Bayan Bohlen-"</p>

  <p>"Kanguru kuyruğu çorbasının yanında neyiniz var ?"</p>

  <p>"Şey," dedi kaşlarını çatarak, "bıldırcın yumurtası, çok güzeldir. Gerçek inek tereyağı. Ekşi krema. Tütsülenmiş istiridye. İşte - Siz önce krakerleri getirin, tereyağı ve havyar, ikram olarak benden." Kadına gülümsedi ve kadından anlık, parlak bir gülümsemeyle karşılık gördü; gözleri, bir bekleyiş içinde parlıyordu, Silvia, bir çocuk gibi ani bir hareketle yerinden kalkarak aceleyle mutfağa yürüdü.</p>

  <p>Şimdi, masanın üzerine yaslanmış, siyah ve yağlı balık yumurtalarını, küçük kavanozdan krakerlerin üzerine döküyorlardı.</p>

  <p>"Gerçek havyar gibisi yok," dedi Silvia iç geçirerek. "Daha önce, hayatımda sadece bir kez San Francisco'da bir restoranda yemiştim."</p>

  <p>"Başka nelerim var bir bakalım." Çantasından bir şişe çıkardı. "Yeşil Macaristan; California'daki en eski mahzenden, Buena Vista şarap mahzeninden gelmiş."</p>

  <p>Uzun ayaklı kadehlerden şarap içtiler. Otto, bardakları da yanında getirmişti. Silvia, gözleri yarı kapalı, kanepeye arkasını yasladı. "Aman Tanrım, bu bir hayal gibi, gerçekten olması mümkün değil."</p>

  <p>"Ama oluyor işte." Otto, bardağını bırakarak, kadının üzerine eğildi. Silvia, uykudaymış gibi yavaş ve düzenli nefes alıyordu; ama gözlerini adama kilitlemiş, onu izliyordu. Neler olup bittiğini tam olarak biliyordu. Otto daha da yaklaştıkça kadın kımıldamadı; kaçmaya çalışmadı.</p>

  <p>Adam yemek ve şarabın ne kadara mal olduğunu hesapladı, perakende değeriyle neredeyse yüz BM Doları tutuyordu. En azından buna değerdi.</p>

  <p>Adamın eski hikâyesi kendini tekrarlıyordu. Ve durum yine sendika ölçülerinin dışındaydı. Oturma odasından, perdeleri sıkı sıkıya kapalı, kıpırtısız bir karanlık ve sessizlık içindeki, onları çeken, tam bu tür olayların gerçekleşmesi için hazırlanmış odaya geçerlerken, Otto, hesabın az önce düşündüğünden daha fazla tuttuğunu fark etti.</p>

  <p>"Hayatımda daha önce hiç," diye mırıldandı Silvia, "Böyle bir şey olmamıştı." Sesi çok uzaklardan geliyormuş gibi, memnuniyet ve kabullenmişlik doluydu. "Sarhoş muyum? Bu yüzden mi? Oh, Tanrım."</p>

  <p>Uzun süre sessiz kaldı.</p>

  <p>"Aklımı mı kaçırdım yoksa?" diye mırıldandı sonra. "Delirmiş olmalıyım. Buna inanamıyorum, biliyorum, olanlar gerçek değil. Peki bu nasıl olabiliyor? Hayalinde yaptığın bir şey nasıl yanlış olabilir?"</p>

  <p>Bunların ardından, başka hiçbir şey söylemedi.</p>

  <p>Kadın, tam Otto'nun sevdiği türdendi: Çok konuşmayan.</p>

  <p>Delilik nedir? diye düşündü Jack Bohlen. Onun için delilik, Manfred Steiner'i bir yerlerde kaybetmiş olmak ve bunun ne zaman ya da nerede olduğunu bilememekti. Bir önceki akşam, Arnie Kott'un yerinde neler olup bittiğini hiç hatırlamıyordu; Doreen'in ona söylediklerinden, olanların görüntüsünü parça parça birleştirebildi. Delilik - Başkalarınınkini araştırarak, birinin hayatının bir resmini oluşturmaya çalışmak.</p>

  <p>Ama, hafızadaki kayma, daha derin bir rahatsızlığın belirtisiydi. Bu, aklının, zaman içinde ileri doğru beklenmedik bir sıçrama yaşadığını gösteriyordu. Bu da, şu anda hatırlayamadığı, birkaç kez baygınken yaşadığı şeyden bir süre sonra olmuştu.</p>

  <p>Arnie Kott'un oturma odasında, defalarca oturduğunun farkına vardı, o geceyi, daha o gece gelmeden önce yaşamış, denemişti ve sonunda, orada gerçekten yer aldığında o geceyi atladı. Dr. Glaub'un şizofreninin temeli olduğuna inandığı zaman duygusundaki belirgin karışıklık, artık Jack'e hiç rahat vermiyordu.</p>

  <p>O gece, Arnie'nin evinde gerçekleşen şey, onun için vardı. . . ama ardı ardına dizili bir biçimde değil.</p>

  <p>Her durumda, olanları hatırlaması mümkün değildi. Artık geçmişte kalmıştı. Ve geçmiş duygusunda yaşadığı karışıklık, şizofreniyle değil, zorlayıcı-gelişimci nevrozla ilgili bir belirtiydi. Onun sorunu, bir şizofren olarak, tamamen gelecekle ilgiliydi.</p>

  <p>Gördüğü kadarıyla da, geleceği, Arnie Kott ve onun içgüdüsel öç dürtüsünden ibaretti.</p>

  <p>Arnie'ye karşı ne kadar şansımız var? diye sordu kendi kendine.</p>

  <p>Neredeyse hiç.</p>

  <p>Doreen'in oturma odasının penceresinden geri dönerek, yavaş yavaş yatak odasına doğru yürüdü ve çift kişilik yatakta uyuyan Doreen'e baktı.</p>

  <p>O, durmuş kadına bakarken, Doreen uyandı, onu gördü ve gülümsedi. "Çok garip bir rüya görüyordum," dedi. "Rüyamda Bach B Minör Mass'inin Kyrie bölümünü yönetiyordum. Bu bölüm dört dörtlük düzendeydi. Ama tam ortasına geldiğimde, birisi gelip, batonumu elimden aldı ve bana parçanın dört dörtlük düzende olmadığını söyledi." Kaşlarını çattı. "Ama gerçekten de dört dörtlük düzendedir, neden onu yöneteyim ki? Bach B Minör Mass'ini sevmem bile. Arnie'de bir kaydı var; gece geç saatlerde durmadan onu çalar."</p>

  <p>Alışılmadık şekillerin kaydığı, uçuştuğu; bir sürü odası olan yüksek bir binayla ilgili, şahinler ya da akbabaların havada dönerek uçtukları rüyalarını hatırladı. Ve dolabın içindeki şu iğrenç şeyi . . . Onu görmemişti ama varlığını orada hissetmişti.</p>

  <p>"Rüyalar genellikle gelecekle ilgilidir," dedi kadın. "İnsanın içindeki potansiyelle ilgileri vardır. Arnie, Lewistown'da bir senfoni orkestrası kurmak istiyor; Yeni İsrail'deki Bosley Touvim'le konuşmuştu. Belki orkestra şefi ben olacağım, belki rüyamın anlamı budur." Yataktan kayarak ayağa kalktı, çıplak, narin ve pürüzsüzdü.</p>

  <p>"Doreen," dedi Jack, "Dün geceyi hatırlamıyorum, Manfred'le ilgili ne oldu?"</p>

  <p>"Arnie'yle kaldı; artık B-G'ye dönmesi gerekiyor ama Arnie, onu alacağını söyledi. Oradaki oğlu Sam Esterhazy'yi görmek için sürekli Yeni İsrail'e gelip gider. Sana, bugün oraya gideceğini söylemişti." Bir sessizliğin ardından konuşmayı sürdürdü.</p>

  <p>"Daha önce hiç hafızam kaybetmiş miydin?"</p>

  <p>"Hayır."</p>

  <p>"Bu herhalde Arnie'yle tartışmanın şoku yüzünden oldu; bir insan için Arnie'yle tartışmanın korkunç bir şey olduğunu fark ettim."</p>

  <p>"Belki bu yüzdendir," dedi.</p>

  <p>"Kahvaltıya ne dersin?" Komidinin çekmecelerinden yeni giysiler çıkardı, iç çamaşırı ve bir bluz. Tuzlanmış domuz eti ve yumurta pişireceğim; leziz Danimarka domuz eti konservesi." Bir an çekindi ve, "Arnie'nin karaborsa mallarından biraz daha. Ama oldukça iyi mallar." dedi.</p>

  <p>"Benim için sorun yok," dedi Jack.</p>

  <p>"Dün gece, yattıktan sonra, Arnie'nin ne yapacağını merak ederek saatlerce uyuyamadım. Bize ne yapacağını yani. Sanırım bu senin işinle ilgili olacak Jack; Bay Yee'ye seni bırakması için baskı yapacak. Buna hazırlıklı olmalısın. İkimiz de olmalıyız. Ve tabii ki beni kapı dışarı edecek; bu çok açık. Ama umurumda değil, ben sana sahibim."</p>

  <p>"Öyle, bana sahipsin," dedi refleksif olarak.</p>

  <p>"Arnie Kott'un intikamı," diye konuştu Doreen, banyoda yüzünü yıkarken. "Ama o bir insan; o kadar da korkunç değil; onu şu Manfred'e tercih ederim; o çocuğa gerçekten dayanamıyorum. Geçen gece tam bir karabasandı. Aklımda sürekli şu korkunç, soğuk, ezilmiş asma yapraklarının odada sürüklendikleri hissi dolaşıp durdu . . . içimde ya da dışımda olmayan ama yakınımda bir yerlerdeki pislik ve kötülüğün bulaşması. Nereden geldiğini biliyorum." Bir saniye sonra lafını bitirdi, "O çocuktu. O çocuğun düşünceleriydi bunlar."</p>

  <p>Doreen, et kızartıp kahve pişiriyordu; Jack, sofrayı hazırladı ve yemek için masaya oturdular. Yemek güzel kokuyordu ve Jack yiyecekleri gördüğünde, kokladığında, tattığında, karşısındaki parlak, kızıl, düz saçları renkli bir kurdeleyle bağlı kadının varlığını fark ettiğinde, kendini daha iyi hissetti.</p>

  <p>"Senin oğlun da aynı Manfred gibi mi?" diye sordu kadın.</p>

  <p>"Oh, Tanrım, hayır."</p>

  <p>"Sana benziyor mu? Yoksa</p>

  <p>"Silvia'ya," dedi. "Annesine benziyor."</p>

  <p>"O güzel bir kadın öyle değil mi?"</p>

  <p>"Bence güzel."</p>

  <p>"Baksana, dün gece uyku tutmadığında . . . Düşündüm de, belki Arnie, Manfred'i B-G Kampı'na geri göndermez. Onunla ne yapabilir ki? Onun gibi bir yaratıkla? Ama Arnie'nin hayal gücü çok gelişmiştir. F.D.R Dağları'ndan arazi satın alma planı artık bitti . . . Belki şimdi, Manfred'in önsezi yeteneğinden faydalanmanın bambaşka bir yolunu bulmuştur. Bana öyle geliyor; buna gülebilirsin. Belki Manfred'le, şu Çöladamı hizmetçisi Heliogabalus sayesinde iletişim kurabilir." Sonra sessizleşti, bakışlarını tabağına sabitleyerek kahvaltı etmeye koyuldu.</p>

  <p>"Haklı olabilirsin," dedi Jack. Kadının söylediklerini duyduğuna üzülmüştü. Hepsi öyle akla yakın geliyordu ki; gerçek olabilirlerdi.</p>

  <p>"Sen hiç Helio'yla konuşmadın ," diye devam etti Doreen. "Hayatımda karşılaştığım en huysuz insandır. Arnie'yi bile alaya alır; herkesten nefret eder, iç dünyası çok tuhaftır"</p>

  <p>"Çocuğu almasını Arnie'den ben mi istedim, yoksa bu Arnie'nin fikri miydi?"</p>

  <p>"Arnie'nin fikriydi, baştan sen bunu kabul etmedin Sonra da öyle bir uyuşuklaşıp bizden uzaklaştın ki . . . Hepimiz çok sarhoştuk, hatırlıyor musun?"</p>

  <p>Jack kafasını sallayarak onayladı.</p>

  <p>"Arnie, şu siyah etiketli Jack Daniels'tan ikram etti. Çoğunu tek başıma ben içmiş olmalıyım." Başını acıklı bir ifadeyle salladı. "Mars'ta kimsede Arnie'deki likörden bulunmaz, bunu özleyeceğim."</p>

  <p>"Bununla ilgili yapabileceğim pek bir şey yok," dedi Jack.</p>

  <p>"Biliyorum. Önemi yok. Senden bir şey yapmanı beklemiyorum; hiçbir şey beklemiyorum aslında. Dün gece her şey çok çabuk oldu; sen, ben ve Arnie birlikte çalışıyorduk, sanki hepsi bir anda oldu. Farklı taraflarda olduğumuz, arkadaş olarak bile bir daha birlikte olamayacağımız çok açık, bu çok üzücü." Elinin kenarıyla gözünü sildi. Yanağından bir yaş aktı. "Tanrım, ağlıyorum," dedi öfkeyle.</p>

  <p>"Eğer dün geceyi yeniden yaşasaydık - "</p>

  <p>"Aynısını yapardım," dedi. "Hiçbir şeyden pişman değilim, sen de olmamalısın."</p>

  <p>"Sağ ol," dedi Jack. Kadının elini tuttu. "Senin için elimden gelenin en iyisini yapacağım, dedikleri gibi; sahip olduğumdan fazlası değilim.</p>

  <p>Doreen gülümsedi ve ardından hızla kahvaltısını etmeye devam etti.</p>

  <p>Anne Esterhazy, dükkânının ön tezgâhında, postalayacağı bir paketi sarıyordu. Pakete adresi yazacağı sırada içeriye bir adam girdi; başını kaldırıp ona baktı, uzun boylu, yüzüne büyük gelen bir gözlük takmış biriydi. Dr. Glaub'u tanıdığında, anımsadıkları ona tiksinti hissi verdi.</p>

  <p>"Bayan Esterhazy," dedi Dr. Glaub, "Mümkünse sizinle konuşmak istiyorum. Tartıştığımız için üzüntü duyuyorum; yanlış davrandım sizden özür diliyorum."</p>

  <p>"Ne istiyorsunuz doktor, meşgulüm," dedi sakin bir tavırla.</p>

  <p>Adam sesini alçaltarak, tekdüze bir tonla, "Konu, Arnie Kott ve kamptan aldığı anormal bir çocukla ilgili projesiyle ilgili. Sizden, Arnie Kott üzerindeki gücünüzü kullanmanızı ve Bay Kott'un entrikasının içine sürüklenmiş, içine kapanık, şizofren bir bireyin maruz kaldığı acımasızlığı görebilmek için çaba göstermenizi istiyorum. Bu adam</p>

  <p>"Bekleyin," dedi kadın, "Takip edemiyorum." İçeri girecek kimse onları duymasın diye, dükkânın arka tarafına gelmesi için adama eliyle bir işaret yaptı.</p>

  <p>"Bu adam, Jack Bohlen," diye devam etti Dr. Glaub, az öncekinden daha da tekdüze bir ses tonuyla, "Kott'un öç alma arzusu yüzünden psikotik olabilir ve sizden ricam Bayan Esterhazy-" Rica etmeye devam ediyordu.</p>

  <p>Ah, güzel bir kaygı, diye düşündü kadın. Birinin yardımımı istemesi için başka bir neden daha - yeterince yokmuş gibi.</p>

  <p>Ama yine de dinledi; başka şansı yoktu ve zaten onun yapısı böyleydi.</p>

  <p>Dr Glaub uzun uzun konuştu ve Bayan Esterhazy sonunda adamın anlatmaya çalıştığı durumu kavramaya başladı. Belli ki adamın Arnie'ye karşı bir kini vardı. Ve daha fazlası da vardı. Dr Glaub'u dinlerken, onun, idealist, çocukça kıskanç ve tuhaf biri olduğunu düşündü.</p>

  <p>"Evet," dedi sözünü keserek, "Bu Arnie'nin işlerine benziyor."</p>

  <p>"Polise gitmeyi düşündüm/' diyerek konuya devam etti Dr Glaub. "Ya da BM otoritelerine, ama sonra aklıma sız geldiniz, bu yüzden buraya geldim." Sonra kadına, içten olmayan ama kararlı bir ifadeyle baktı.</p>

  <p>O sabah saat onda, Arnie Kott, Yee Şirketi'nin Bunchewood Parkı'ndaki ofisine girdi. Otuzlu yaşların sonlarında, zeki görünüşlü bir Çinli, ona yaklaşarak ne istediğini sordu.</p>

  <p>"Ben Bay Yee," dedi. El sıkıştılar.</p>

  <p>"Sizden kiraladığım adam Jack Bohlen</p>

  <p>"Ah, evet, birinci sınıf bir tamirci öyle değil mi?" Bay Yee, Arnie'ye kurnazca bir dikkatle göz attı.</p>

  <p>"Ondan öylesine hoşlandım ki, sözleşmesini sizden satın almak istiyorum." Çek defterini çıkardı. "Bana fiyatı söyleyin."</p>

  <p>"Bay Bohlen'i elimizde tutmak zorundayız." dedi ellerini iki yana açarak. "Hayır efendim, sadece kiralayabiliriz, satamayız."</p>

  <p>"Bana fiyat söyleyin." Aptal herif, diye geçirdi aklından.</p>

  <p>"Jack Bohlen'i bırakmak mı? Onun yerini dolduramayız!"</p>

  <p>Arnie bekledi.    .</p>

  <p>"Sanırım kayıtlarımızı inceleyebilirim. Ama Bay Bohlen'in yaklaşık değerini belirlemek bile saatler alacaktır."</p>

  <p>Arnie, elinde çek defteriyle beklemeye devam etti.</p>

  <p>Yee Şirketi'nden Jack Bohlen'in çalışma sözleşmesini satın aldıktan sonra, Arnie Kott, Lewistown'a geri uçtu. Oturma odasında, Helio ve Manfred'le birlikte buldu; Helio, yüksek sesle, çocuğa bir kitap okuyordu. "Bu saçmalık da ne?"diye sordu.</p>

  <p>Helio, elindeki kitabı indirerek, "Çocuğun bir konuşma problemi var, bunun üstesinden geliyorum."</p>

  <p>"Saçma," dedi Arnie. "Asla üstesinden gelemezsin." Paltosunu çıkartıp Helio'ya uzattı. Bir an duraksadıktan sonra Helio, isteksizce, kitabı bırakarak paltoyu alıp holdeki dolaba gitti.</p>

  <p>Manfred, göz ucuyla Arnie'ye bakıyor gibiydi.</p>

  <p>"Nasıl gidiyor çocuk?" dedi Arnie dostça bir tavırla. Çocuğun sırtına hafifçe vurdu, "Şu çatlaklar evine, kötü B-G Kampı'na geri dönmeyi mi, yoksa benimle kalmayı mı istersin? Sana karar vermen için on dakika veriyorum."</p>

  <p>Arnie, ne karar verirsen ver benimle kalacaksın, diye düşündü. Seni geri zekâlı, dilsiz, parmak uçlarında dans eden, kimseyle konuşmayan, kimseyi fark etmeyen çocuk. Ve kuş beyninin içinde var olduğunu dün gece kanıtladığın geleceği görme yeteneğin.</p>

  <p>Helio, geri döndü, "Sizinle kalmak istiyor efendim," dedi.</p>

  <p>"Elbette istiyor," dedi Arnie halinden memnun bir ifadeyle.</p>

  <p>"Düşünceleri bayım, benim için şeffaf, benimkiler de onun için. İkimiz de, düşmana ait topraklarda birer mahkumuz."</p>

  <p>Arnie buna kahkahalarla, uzun uzun güldü.</p>

  <p>"Gerçek, her zaman cahili güldürür," dedi Helio.</p>

  <p>"Peki," dedi Arnie, "ben cahilim. Sadece senden ve şu çarpık çocuktan hoşlanıyorum. Bir suçum yok. Demek ikinizin ortak bir yönü var, buna hiç şaşırmadım." Helio'nun okuduğu kitaba baktı. "Pascal," diye okudu, "Taşra Mektupları.<a id="footnote2"></a><sup><a href="#bookmark3">2</a></sup> Tanrım, bu da ne demek? Bir anlamı var mı?"</p>

  <p>"Kafiyeler," dedi Helio sabırla. "Bu büyük düzyazı eser çocuğun dağınık dikkatini toplayan bir ahenge sahip."</p>

  <p>"Dikkati neden dağınık?"</p>

  <p>"Korkudan."</p>

  <p>"Ne korkusu bu?"</p>

  <p>"Ölüm," dedi Helio.</p>

  <p>Arnie ciddileşti, "Kendi ölümü mü yoksa, genel anlamda ölüm mü?"</p>

  <p>"Bu çocuk, kendi ihtiyarlığını, viran bir eyaletteki hayatını yaşıyor şimdiden, Mars'ta, henüz yapılmamış, yaşlı bir insanın evinde, sözcüklerle anlatılamayacak kadar iğrendiği, çürümekte olan bir yerde. Bu gelecekteki yerde, bir insan değil eşya gibi, aptal birtakım yasalar yüzünden canlı tutularak, boş, yorucu, yatalak günler geçiriyor. Tam gözlerini bugüne odaklayacakken, kendisinin o çürümüş görüntüsü, onu bir kez daha vuruyor."</p>

  <p>"Bana şu yaşlı kişinin evinden bahset," dedi Arnie.</p>

  <p>"Yakında yapılacak," dedi Helio. "Bu amaç için değil ama; Mars'a gelen göçmenlerin kalması için bir yatakhane olacak."</p>

  <p>"Evet," dedi Arnie, hatırlayarak. "F.D.R arazisinde."</p>

  <p>"İnsanlar geliyorlar," diye devam etti Helio, "Yerleşiyorlar, Çöladamları'nı son kalan topraklarından da sürüp, burada yaşıyorlar. Buna karşılık, Çöladamları orayı lanetliyor ve verimsiz kılıyorlar. Dünya'dan gelenlerin işleri kötüye gidiyor, binaları gün be gün bozuluyor. Bu yüzden, Dünya'ya, geldiklerinden daha çabuk dönüyorlar. Sonunda binalar başka bir amaçla kullanılıyor; yaşlılar, fakirler, hastalar ve zayıfların kalmaları için."</p>

  <p>"Peki, o neden konuşmuyor? Bana bunu açıkla."</p>

  <p>"Çürümüş görüntüsünden kaçabilmek için mutlu günlerine, başka hiç kimsenin, hiçbir değişimin, zaman ve acının olmadığı annesinin karnına geri dönüyor. Rahimdeki hayatına. Kendini oraya, tek bildiği mutluluğa doğru yöneltiyor. Bayım, o güzel yeri terk etmeyi kabul etmiyor."</p>

  <p>"Anlıyorum," dedi Arnie, Çöladamı'nın söylediklerine yarı yarıya inanarak.</p>

  <p>"Onun acısı da tıpkı bizimkiler gibi, tüm diğer insanlar gibi. Ama onunki daha kötü, çünkü geleceğini önceden görebiliyor. Bunu görmekse çok korkunç. İç dünyasının karardığına hiç şüphe yok."</p>

  <p>"Evet, o da senin kadar karanlık biri," dedi Arnie, "Dışı değil tabii, senin de söylediğin gibi içi. Ona nasıl katlanabiliyorsun?"</p>

  <p>"Ben her şeye katlanırım," dedi Çöladamı.</p>

  <p>"Ne düşünüyorum biliyor musun?" dedi Arnie. "Bence o, zamanda dolaşmaktan daha fazlasını yapıyor. Zamanı kontrol ediyor."</p>

  <p>Çöladamı'nın bakışları donuklaştı. Omuz silkti.</p>

  <p>"Öyle değil mi?" diye ısrar etti Arnie. "Dinle Heliogabalus, seni kara piç; dün gece olanları bu çocuk yaptı. Bunu biliyorum. Olacakları önceden gördü ve değiştirmeye çalıştı. Olmamaları için uğraştı. Beni durdurmaya çalıştı."</p>

  <p>"Belki," dedi Helio.</p>

  <p>"Bu eşsiz bir yetenek," dedi Arnie. "Belki geçmişe gidebilir, istediği şekilde bugünü değiştirebilir. Onunla çalışmayı sürdür, bunu izle. Dinle, şu Doreen Anderton bu sabah aradı mı? Ya da uğradı mı? Onunla konuşmak istiyorum."</p>

  <p>"Hayır."</p>

  <p>"Şu çocuk ve yetenekleri konusundaki fikirlerim yüzünden beni deli mi sanıyorsun?"</p>

  <p>"Öfke sizi eline geçirdi, bayım," dedi Çöladamı. "Öfkeye teslim olmuş biri, doğrular konusunda yanılgıya düşebilir."</p>

  <p>"Neler saçmalıyorsun," dedi Arnie tiksinerek, "Sadece evet ya da hayır diyemez misin? illa gevezelik etmek zorunda mısın?"</p>

  <p>"Bayım, size şu zarar vermek niyetinde olduğunuz Bav Bohlen hakkında bir şey söyleyeceğim. O çok saygıdeğer - ”</p>

  <p>"İncinebilir," diye düzeltti Arnie.</p>

  <p>"Teşekkür ederim. O çok zayıf, kolay incinebilir. Onun sonunu getirmeniz çok kolay olabilir. Ama üzerinde bir tılsım var, ona sevdiği biri ya da birileri tarafından verilmiş bir tılsım Bir Çöladamı su cadısı büyüsü bu. Büyü onu güvende tutacaktır."</p>

  <p>Bir sessizlikten sonra, "Göreceğiz," dedi Arnie.</p>

  <p>"Evet," dedi Helio, daha önce Arnie'nin ondan hiç duymadığı bir ses tonuyla. "Bu tür eski şeylerin hâlâ ne kadar gücü olduğunu, bekleyip göreceğiz."</p>

  <p>"Böyle eski şeylerin ne kadar işe yaramaz olduğunun yaşayan kanıtı sensin. Bu yüzden, seni bulduğum zamanki gibi, çölün ortasında ölen bir hayvan gibi su dilenerek dolanacağına, burada, benden emir alıp, bana yemeğimi getirip, yerleri silsen ya da paltomu assan daha iyi olur."</p>

  <p>"Hımm," dedi Çöladamı. "Sanırım öyle."</p>

  <p>"Bunu da aklında tut," dedi Arnie. Yoksa kendini yine çölde bulabilirsin, paka yumurtaların ve oklarınla birlikte, hiçbir yere gitmeksizin tökezleyerek yürür durursun, diye düşündü kendi kendine. Burada bir insan gibi yaşamana izin vererek sana büyük bir iyilik yapıyorum.</p>

  <p>Arnie Kott, öğleden sonra, Scott Temple'dan bir mesaj aldı. Mesajı, kodlayıcıya yerleştirdi ve dinledi.</p>

  <p>"Adamın F.D.R'deki arazisine gittik Arnie. Orada değildi, ama bir roket oraya yeni inmişti; aslında yerini de bu sayede bulduk, roketi izledik. Adamın içi malla dolu büyük bir deposu var, malların hepsi şimdi bizim ambarda. Sonra bir A-bombası ateşledik; araziyi ve depoyu içindekti mallarla birlikte havaya uçurduk."</p>

  <p>İyi iş, diye geçirdi Arnie aklından.</p>

  <p>"Ve, istediğin gibi, karşısında kimin olduğunu bilmesi için bir mesaj bıraktık. İniş alanı kılavuz kulesine, <span style="font-style:italic;">'Arnie Kott senin yaptıklarından hoşlanmıyor'</span> yazan bir not astık. Nasıl buldun Arnie?"</p>

  <p>"Hoşuma gitti," dedi Arnie yüksek sesle, biraz eski moda gibi görünse de.</p>

  <p>Mesaj devam etti, "Döndüğünde her şeyi görecek. Ben düşündüm ki - tabii bu sana bağlı - bu hafta bir ara gidip, depoyu yeniden inşa edip etmediğini kontrol edelim. Bu bağımsız çalışanların bazıları kaçıktır, tıpkı, şu geçen sene kendi telefon sistemlerini kurmaya kalkışanlar gibi. Ne olursa olsun bu onun icabına bakacaktır. Bu arada, adam Norb Steiner'ın eski tertibatını kullanıyordu; etrafta, üzerinde onun adı yazılı kayıtlar bulduk. Yani sen haklıydın, bu herifin üzerine gittiğimiz iyi oldu, sorun yaratabilirdi."</p>

  <p>Mesaj sona erdi. Arnie, makarayı kodlayıcıya yerleştirdi, oturdu ve cevaplamaya başladı.</p>

  <p>"Scott, iyi iş gördün. Sağ ol. Bu adamın adını son kez duyduğumuza inanıyorum. Mallarına el koymanı onaylıyorum; hepsini kullanabiliriz. Bir akşam gel de bir içki iç." Mekanizmayı durdurdu ve bandı çıkardı.</p>

  <p>Mutfaktan, Manfred'e kitap okuyan Heliogabalus'un, ısrarcı, boğuk sesi geliyordu. Onu duyduğunda sinirlendi ve Çöladamları'na karşı duyduğu kin kabardı. Çocuğun beynini okuyabiliyorsan, bu işi neden Jack Bohlen'la yaptırıyorsun bana diye düşündü, neden dilinin altındakileri söylemedin?</p>

  <p>İç inde Heliogabalus için büyük bir öfke kabardı. Bana ihanet ettin, diye karar verdi, tıpkı diğerleri gibi, Anne, Jack ve Doreen gibi.</p>

  <p>Mutfak kapısına doğru ilerlerken, "Sonuç alıyorsunuz değil mi?" diye bağırdı.</p>

  <p>Helio, kitabı indirerek konuştu, "Bu, zaman ve çaba gerektirir bayım."</p>

  <p>"Zaman," dedi Arnie, "Tüm sorun da bu işte. Onu geçmişe gönder, mesela iki yıl öncesine; ve ona Henry Wallace'ı benim adıma satın aldır, bunu yapabilir misin?"</p>

  <p>Cevap yoktu. Heliogabalus'a sorduğu soru, dikkate alınamayacak kadar saçmaydı. Arnie, mutfak kapısını sinirli bir halde kapattı ve oturma odasına doğru yürüdü.</p>

  <p>O zaman onun beni geçmişe yollamasını sağla, dedi kendi kendine. Zamanda yolculuk yeteneği bir işe yaramalı; neden istediğim sonuçları atamayayım ki? Herkesin nesi var?</p>

  <p>Sadece canımı sıkmak için beni bekletiyorlar.</p>

  <p>Daha fazla beklemeyeceğim.</p>

  <p>Öğleden sonra saat bire kadar, Yee Şirketi'nden servis için hâlâ hiçbir telefon gelmemişti. Doreen'in dairesinde bekleyen Jack Bohlen, bir şeylerin ters gittiğini anlamıştı.</p>

  <p>Saat bir buçukta da Bay Yee'yi aradı.</p>

  <p>"Bay Kott sana haber verir sanmıştım Jack," dedi Bay Yee, her zamanki bayağı tavrıyla. "Artık benim işçim değilsin Jack; onunsun. İyi hizmet raporun için teşekkür ederim."</p>

  <p>Duyduğu habere morali bozulan Jack, "Kott sözleşmemi mi satın aldı?" diye sordu.</p>

  <p>"Evet öyle Jack."</p>

  <p>Jack telefonu kapattı.</p>

  <p>"Ne dedi?" diye sordu Doreen gözlerini kocaman açarak.</p>

  <p>"Artık Arnie'nin adamıyım."</p>

  <p>"Ne yapacak peki?"</p>

  <p>"Bilmiyorum, onu arayıp öğrensem iyi olacak. O beni arayacak gibi görünmüyor." Benimle oynuyor, diye düşündü. Sadistçe oyunlar ... belki de kendisini eğlendiriyor.</p>

  <p>"Onu aramak bir işe yaramaz/' dedi Doreen. "Telefonda asla bir şey söylemez. Evine gitmek zorunda kalacağız. Ben de gelmek istiyorum, lütfen izin ver."</p>

  <p>"Tamam," dedi adam, paltosunu almak için dolaba giderken, "Haydi gidelim."</p>

  <p id="uc53c511b-b981-4d55-b9e1-e27d09715fbc"><a id="bookmark4"></a><span style="font-weight:bold;">on dört</span></p>

  <p>Öğleden sonra saat ikide Otto Zitte, başım Jack Bohlen'in evinin yan kapısından dışarıya uzatıp kimsenin gözetleyip gözetlemediğini kontrol etti. Silvia Bohlen, Otto Zitte'nin ne yaptığını anladığında, şimdi güvenle çıkabilir, diye düşündü.</p>

  <p>Yatak odasının ortasında ayakta durup bluzunun düğmelerini iliklerken, ben ne yaptım, diye sordu kendine. Bunun bir sır olarak kalmasını nasıl bekleyebilirim? Bayan Steiner onu görmese bile, Otto mutlaka June Hesnessey'e bir şeyler anlatır ve o da herkese yayar; o kadın dedikoduya bayılır! Biliyorum, Jack bunu öğrenecek. Leo da eve erken gelebilir -</p>

  <p>Ama artık çok geçti. Her şey olup bitmişti. Otto valizlerini alıyor, gitmeye hazırlanıyordu.</p>

  <p>Keşke ölseydim dedi kadın kendi kendine.</p>

  <p>"Hoşça kal, Silvia," diye seslendi Otto hızla ön kapıya doğru ilerlerken. "Seni arayacağım."</p>

  <p>Kadın cevap vermedi, bütün ilgisini ayakkabılarını giymeye vermişti.</p>

  <p>"Hoşça kal, demeyecek misin?" dedi adam yatak odasına bakarak.</p>

  <p>Kadın ona bir bakış fırlatarak "Hayır, çek git buradan ve bir daha da geri gelme. Senden nefret ediyorum - Gerçekten nefret ediyorum."</p>

  <p>"Neden?" diye sordu Otto omuz silkerek.</p>

  <p>"Çünkü sen iğrenç birisin. Daha önce senin gibi biriyle hiçbir ılgım olmamıştı. Delirmiş olmalıyım, bunun adı yalnızlık olmalı," dedi kadın kusursuz bir mantıkla.</p>

  <p>Adam çok kırılmışa benziyordu. Yüzü kızardı ve yatak odasının kapısına yaklaştı. "Bu, benim olduğu kadar senin de fikrindi," diye homurdandı sonunda.</p>

  <p>Kadın, ona sırtını dönerek, "Defol!" dedi.</p>

  <p>En sonunda ön kapı açıldı ve kapandı. Adam gitmişti.</p>

  <p>Silvia, "Bir daha asla, asla ..." diye söylendi kendi kendine. Banyodaki ilaç dolabına gidip phenobarbital şişesini kaptı; kendine aceleyle bir bardak su doldurup 150 miligram aldı, yuttu ve nefes nefese kaldı.</p>

  <p>Ona olanak vermemeliydim, diye geçirdi aklından, vicdan azabı duyuyordu. Bu adil değildi; olanlar gerçekte onun suçu değildi, benim suçumdu. Ben hatalıysam onu neden suçlayayım? Eğer o olmasaydı, bir başkası olacaktı, er ya da geç.</p>

  <p><span style="font-style:italic;">"Acaba bir gün geri gelecek mi?"</span> diye düşündü, "Yoksa onu sonsuza dek uzaklaştırdım mı?" Kendini şimdiden, sonsuza dek umutsuz bir girdaba mahkûm edilmiş gibi yalnız, mutsuz ve tamamen yenik hissediyordu.</p>

  <p>Aslında o çok iyiydi, diye düşündü. Kibar ve saygılı, daha da kötü davranabilirdim.</p>

  <p>Mutfağa giderek masaya oturdu, telefonu alıp, June Henessy'nin numarasını çevirdi.</p>

  <p>June'un sesini duydu. "Alo?"</p>

  <p>"Olanları tahmin et," dedi Silvia.</p>

  <p>"Anlatsana,"</p>

  <p>"Bir sigara yakayım, bekle." Silvia Bohlen sigara yakıp bir kül tablası aldı, sandalyesini rahat edeceği şekilde düzeltti ve tüm ayrıntılarıyla, biraz duygusal abartmalarla olup biteni anlattı.</p>

  <p>Anlatmayı, yaşadığı deneyim kadar eğlenceli bulduğuna şaşırdı.</p>

  <p>Otto Zitte, çöl üzerinden F.D.R Dağları'ndaki merkezine uçarken Bayan Bohlen'le olan gizli buluşmasını uzun uzadıya düşündü ve kendini kutladı; Silvia'nın, evden çıkarken yaşadığı hiç normal olmayan vicdan azabına ve kendisine yönelttiği suçlamalara rağmen morali iyiydi.</p>

  <p>Böyle davranışlara hazırlıklı olmayı öğütledi kendine.</p>

  <p>Daha önce de olmuştu; doğru, bu onu hep üzmüştü ama böyle şeyler, tipik kadın aklının küçük numaralarından biriydi: Her zaman gerçeklik dışına çıkıp, her yöne, herkese ve yakındaki her şeye suçlamalar yağdırırlar.</p>

  <p>Çok fazla umursamadı; hiçbir şey ikisinin paylaşmış oldukları mutlu anların anısını ondan çalamazdı.</p>

  <p>Şimdi ne olacak? Öğle yemeği için alana geri dönüş, dinlenme, tıraş, duş ve üstünü değiştirme . . . Aklımda işten başka hiçbir şey olmadan, yeni bir satış turuna çıkmak için hâlâ vaktim olacak.</p>

  <p>Karşıdaki dağların doruklarını görmeye başlamıştı bile; az sonra orada olacaktı.</p>

  <p>İleride, dağlardan yükselen çirkin, gri bir duman görür gibi oldu.</p>

  <p>Korkuyla helikopterin hızını arttırdı. Hiç şüphe yoktu; duman kendi arazisinden ya da yakınlardaki bir yerden yükseliyordu. Ağzından çıkıveren bir hıçkırıkla, beni buldular, dedi kendi kendine. BM - Beni mahvettiler ve beni bekliyorlar. Ama yine de yola devam etti, emin olması gerekiyordu.</p>

  <p>Aşağıda arazisinin kalıntıları duruyordu. Dumanlar içinde bir yıkıntı Havada, helikopteriyle amaçsızca daireler çizdi, hüngür hüngür ağlıyor, yanaklarından yaşlar süzülüyordu. BM'den, askeri araçlardan veya askerlerdense hiç iz yoktu.</p>

  <p>Gezegene gelen bir roket patlamış olabilir miydi acaba<sup>7</sup></p>

  <p>Otto, helikopteri hemen yere indirdi ve sıcak toprağın üzerinde, barakasının enkazına doğru koşmaya başladı.</p>

  <p>Arazisinin işaret kulesine ulaştığında, kuleye tutturulmuş kare şeklinde bir tabela gördü.</p>

  <p>ARNIE KOTT YAPTIKLARINDAN HOŞLANMIYOR</p>

  <p>Anlamaya çalışarak, yazıyı tekrar tekrar okudu. Arnie Kott - Tam da şimdi onu aramaya hazırlanıyordu - Norb'un en iyi müşterisiydi. Ne demek istemişti? Arnie'ye kötü hizmet mi vermişti? Onu başka nasıl böyle çılgına çevirebilirdi ki? Aslında bunun pek de önemi yoktu - Bütün bunları hak etmek için Arnie Kott'a ne yapmıştı peki?</p>

  <p>Neden, diye sordu Otto. Ben sana ne yaptım? Bana neden zarar verdin?</p>

  <p>Umudun da ötesinde bir umutla, bir kısım stokun kurtulmuş olmasını, kalıntılar arasında bir şeyler bulmayı diledi...</p>

  <p>Geride hiçbir şey kalmamıştı. Malları alınmıştı, bir tek kutu, cam kavanoz, paket ya da torba kalmamıştı. Binanın döküntüsü; geriye sadece o kalmıştı. Demek ki, bombayı atanlar önce içeriye girip stokları çalmışlardı.</p>

  <p>Barakamı bombaladın ve mallarımı çaldın Arnie Kott, dedi Otto, bir daire çizerek yürüyor, yumruklarını sıkıp gevşetiyor ve gökyüzüne, öfkeli ve çılgın bakışlar fırlatıyordu.</p>

  <p>Ve hâlâ olup bitenin nedenini anlamıyordu.</p>

  <p>Bir nedeni olmalı diyordu. Ve bunu öğreneceğim; bilene kadar içim rahat etmeyecek, Allah belanı versin Arnie Kott. Öğrendiğimde de seni yakalayıp, yaptıklarını ödeteceğim.</p>

  <p>Hırsla burnunu çekti, yavaş adımlarla kendini helikoptere sürükledi, koltuğa yerleşti ve bakışları uzun bir süre uzaklara takılıp kaldı.</p>

  <p>Sonunda çantalardan birini açtı. İçinden çıkardığı 22 kalibrelik tabancayı, Arnie Kott'u düşünerek kucağında tuttu.</p>

  <p>"Rahatsız ettiğim için özür dilerim. Ama eğer hazırsanız size ne yapmanız gerektiğini açıklayacağım/' dedi Heliogabalus.</p>

  <p>"Başla," diye emretti Arnie, keyifle, masasının yanında durarak.</p>

  <p>Helio, yüzünde hüzünlü ve kendini beğenmiş bir ifadeyle anlatmaya başladı, "Manfred'i önce çöle sonra da yürüyerek Franklin Delano Roosvelt Dağları'na götürün. Kutsal yolculuğunuz orada, siz çocuğu Kirli Tokmak'a yani Çöladamları'nın kutsal kayasına götürdüğünüzde bitecek. Çocuğu Kirli Tokmak ile tanıştırdığınızda aradığınız cevabı bulacaksınız."</p>

  <p>Arnie, parmağını muzipçe Çöladamı'na doğru sallayarak, "Ve sen bana bunun bir sahtekârlık olduğunu söyledin." Hep Çöladamları'nın diniyle ilgili bir şeyler olduğunu hissetmişti. Helio onu kandırmaya çalışmıştı.</p>

  <p>"Kayanın tapınağında birleşmelisiniz. Kirli Tokmak'ı canlandıran ruh, sizin birleşik tinlerinizi alacak ve eğer merhametliyse, isteğinizi yerine getirecektir. Bu, çocuktaki kapasitenin gerçekliğine bağlıdır. Kaya, tek başına güçsüzdür aslında. Onun bulunduğu noktada, zaman en zayıf konumundadır. Çöladamları yüzyıllar boyunca bu gerçeğe boyun eğmişlerdir."</p>

  <p>"Anlıyorum," dedi Arnie."Zaman içinde küçük bir delik açmak gibi. Siz bu delikten geçerek geleceğe ulaşıyorsunuz. Şey, benim şu anda ilgilendiğim konu, geçmiş ve doğrusu tüm bunlardan şüphe duyuyorum. Ama deneyeceğim. Bana şu kaya hakkında <span style="font-style:italic;">o</span> kadar çok masal anlattın ki -</p>

  <p>Helio konuşmasına devam etti, "Size daha önce anlattıklarımın hepsi doğru Kırlı Tokmak, tek başına sizin için hiçbir şey yapamaz." Arnie'den korkup sinmemişti; onun bakışıyla karşılaştı.</p>

  <p>"Sence Manfred işbirliği yapacak mı?"</p>

  <p>"Ona kayadan bahsettim, onu görme fikri çocuğu heyecanlandırdı. Dedim ki, orada insan zaman içinde geriye gidebilir. Bu fikir nedense onu büyülüyor." Helio sustu. "Bu çabası için onu ödüllendirmelisiniz."</p>

  <p>"Ona parayla ölçülemez değerde bir şey önermelisiniz . . . Bayım, AM-WEB'i sonsuza dek onun hayatından çıkarabilirsiniz. Onu Dünya'ya geri yollamaya söz verin. Sonra ne olursa olsun, o iğrenç binanın içini bir daha asla görmeyecek. Bunu onun için yaparsanız, zihinsel güçlerinin tümünü, sizin için kullanacaktır."</p>

  <p>"Kulağa hoş geliyor," dedi.</p>

  <p>"Yani çocuğu kandırmayacaksınız."</p>

  <p>"Oh, hayır," diye söz verdi Arnie. "BM ile ilgili tüm ayarlamaları yapacağım - bu biraz karmaşık bir iş ama fazla uğraşmaksızın bile bu tür konuların üstesinden gelebilecek avukatlarım var."</p>

  <p>"Güzel," dedi Helio başıyla onaylayarak. "Çocuğu yüz üstü bırakmak çok ayıp olurdu. Eğer bir an için çocuğun gelecekte o yerdeki yaşamıyla ilgili korkunç kaygısını yaşasanız-"</p>

  <p>"Evet, berbat olduğu anlaşılıyordu," diye onayladı Arnie.</p>

  <p>"Siz böyle bir durumla başa çıkmak zorunda olsaydınız," diye devam etti Helio, Arnie'yi gözleyerek, "Ne acı olurdu."</p>

  <p>"Manfred şu anda nerede?"</p>

  <p>"Lewistown sokaklarında yürüyor, görüntüleri kavrıyor."</p>

  <p>"Lanet olsun, bunu yapması güvenli mi?"</p>

  <p>"Sanırım, insanlara, dükkânlara ve harekete karşı heyecan duyuyor; bunlar onun için çok yeni."</p>

  <p>"Sen gerçekten de o çocuğa yardımcı oldun," dedi Arnie.</p>

  <p>Zil çaldı, Helio kapıya bakmaya gitti. Arnie kafasını kaldırdığında, karşısında yüzlerinde donuk birer ifadeyle duran Jack Bohlen ve Doreen Anderton'u gördü.</p>

  <p>"Oh, selam" dedi Arnie, kafası karışmıştı. "Haydi içeri gelin; ben de seni aramak üzereydim Jack, sana göre bir işim var."</p>

  <p>"Benim sözleşmemi neden Bay Yee'den satın aldın?" diye sordu Jack.</p>

  <p>"Çünkü sana ihtiyacım var," diye yanıtladı Arnie. "Nedenini sana şimdi söyleyeceğim. Ben Manfred'le birlikte kutsal bir yolculuğa çıkıyorum ve kaybolup susuzluktan ölmememiz için bize havadan eşlik edecek birini istiyorum. Bizim çölden yürüyerek geçip, F.D.R Dağları'na ulaşmamız gerekiyor; öyle değil mi Helio?"</p>

  <p>"Evet, bayım," dedi Helio.</p>

  <p>"Bir an önce yola çıkmak istiyorum, tahmin ediyorum, beş günlük bir yürüyüş olacak. Su veya yiyeceğe ihtiyacımız olduğunda size ulaşabilmemiz için, yanımıza taşınabilir bir iletişim donanımı alacağız. Geceleri karaya inebilir ve bize içinde uyuyabileceğimiz bir çadır kurabilirsiniz. Manfred'in ya da benim herhangi bir hayvan tarafından ısırılmamız durumuna karşı, yanınıza tıbbi malzeme alın; vahşi doğada Mars yılanları ve sıçanları olduğunu duymuştum." Saatini kontrol etti. "Saat şu anda üç, dörtte yola çıkıp, bu gece beş saat kadar yol almak istiyorum."</p>

  <p>"Bu - kutsal yolculuğun amacı nedir?" diye sordu Doreen.</p>

  <p>"Orada yapmam gereken bir işim var," dedi Arnie. "Çöladamları'nın çölünde özel bir iş. Sen de helikoptere binip bizimle gelecek misin? Geleceksen üzerine kalın bir pantolon ve ayaklarına bot gibi farklı bir şeyler giymelisin çünkü helikopterden inmeniz gerekebilir. Beş gün hava yolculuğu için uzun bir süre özellikle su konusunda çok dikkatli olun."</p>

  <p>Doreen ve Jack birbirlerine baktılar.</p>

  <p>"Ben ciddiyim," dedi Arnie. "Bu yüzden zaman kaybetmeyelim, tamam mı?"</p>

  <p>Jack, Doreen'e dönüp, "Söyleyebileceğim şu ki, seçme şansım yok, bana söylediğini yapmak zorundayım."</p>

  <p>"Gerçek bu dostum," diyerek onayladı Arnie. "O zaman hadi, ihtiyacımız olan ekipmanı toparlamaya başlayalım. Portatif ocak, portatif banyo, yiyecek, sabun ve havlular, bir tür tabanca. Sen neye ihtiyacımız olduğunu biliyorsundur, ne de olsa çölün kenarında yaşıyordun."</p>

  <p>Jack yavaşça başını salladı.</p>

  <p>"Nedir bu iş?" diye sordu Doreen, "Ve neden yürümek zorundasınız? Oraya gitmek zorundaysanız neden her zaman yaptığınız gibi uçmuyorsunuz?"</p>

  <p>"Yürümem gerek sadece," dedi Arnie öfkeyle. "Böyle olması gerek; bu benim fikrim değildi." Helio'ya dönerek, "Geri dönüşte uçabilirim öyle değil mi?"</p>

  <p>"Evet efendim," dedi Helio "İstediğiniz şekilde geri dönebilirsiniz."</p>

  <p>"Fiziksel olarak formumun doruğunda olmam çok iyi, yoksa böyle bir şeye kalkışmam söz konusu bile olamazdı. Umarım Manfred de bu yolculuğu başarabilir."</p>

  <p>"O oldukça güçlü efendim," dedi Helio.</p>

  <p>"Çocuğu götürüyorsunuz," diye mırıldandı Jack.</p>

  <p>"Doğru," dedi Arnie, "Bir itirazın mı var?"</p>

  <p>Jack Bohlen cevap vermedi ama her zamankinden daha sert görünüyordu. Birden haykırdı, "Çocuğu çölde beş gün yürütemezsin - Bu onu öldürür."</p>

  <p>"Neden bir kara taşıtıyla gidemiyorsunuz?" dedi Doreen.</p>

  <p>"BM postacılarının, posta dağıtmak için kullandıkları traktörlerden biriyle gitmek de çok uzun sürecektir."</p>

  <p>"Buna ne diyorsun Helio?" diye sordu Arnie, Helio'ya.</p>

  <p>Çöladamı, biraz düşündükten sonra yanıtladı, "Sanırım bahsettiğiniz küçük araba uygun olabilir."</p>

  <p>"İyi," dedi Arnie kararını hemen orada ve o anda vererek. "Tanıdığım birkaç kişiyi arayıp, şu jet-traktörlerden birini alacağım. Bu iyi fikirdi Doreen; beni memnun ettin. Ama tabii, siz ikiniz hâlâ, başarısız olmamamız için, yukarıdan bizi izlemek zorundasınız."</p>

  <p>jack ve Doreen onaylayarak başlarını salladılar.</p>

  <p>"Belki oraya - gittiğim yere vardığımda," diye devam etti Arnie, "Belki neyin peşinde olduğumu anlarsınız." Aslında bize lanet edeceksiniz; buna hiç şüphe yok, dedi kendi kendine.</p>

  <p>"Bütün bunlar çok tuhaf/' dedi Doreen; Jack Bohlen'e yakın duruyor, kolunu tutuyordu.</p>

  <p>"Beni suçlamayın,"dedi Arnie. "Helio'yu suçlayın."</p>

  <p>"Evet doğru," dedi Helio, "benim fikrimdi."</p>

  <p>Ama yüzlerindeki ifade aynı kaldı.</p>

  <p>"Bugün babanla konuştun mu?" diye sordu Arnie, Jack'e.</p>

  <p>"Evet, telefonda konuştum."</p>

  <p>"İsteği belgelendi mi? Her şey kaydedildi mi? Bir pürüz var mı?"</p>

  <p>"Her şeyin yolunda gittiğini söylüyor. Dünya'ya geri dönmeye hazırlanıyormuş."</p>

  <p>"Verimli bir operasyon," dedi Arnie. "Buna hayranlık duyuyorum. Mars'a geliyor, sınırlarını kazık çakarak belirliyor, ofise gidip bunu kaydettirip Dünya'ya geri uçuyor. Hiç fena değil."</p>

  <p>"Neyin peşindesin Arnie?" diye sordu Jack alçak sesle.</p>

  <p>"Çocukla birlikte bu kutsal yolculuğu yapmalıyım. Hepsi bu," dedi hâlâ sırıtıyordu; buna engel olamıyordu ama bunun için uğraşmıyordu da.</p>

  <p>BM jet-traktörünü kullanmak, beş günlük yolculuğu, rahat bir sekiz saate indirmişti, en azından Arnie öyle hesaplamıştı Şimdi gitmekten başka yapılacak bir şey yok, dedi kendi kendine oturma odasında dolanırken.</p>

  <p>Binanın dışında, kaldırım kenarında, Helio, çocukla birlikte aracın içinde oturuyordu. Arnie, onları pencereden görebiliyordu. Masasının çekmecesinden silahını çıkardı, paltosunun içine koydu, masaya bir göz attı ve hızla koridora çıktı.</p>

  <p>Bir dakika sonra kaldırıma çıkarak araca doğru ilerledi.</p>

  <p>"İşte gidiyoruz," dedi Manfred'e. Helio jet-traktörden indi ve Arnie direksiyonun başına oturdu. Motoru çalıştırdı; motordan şişedeki bir yaban arısına benzer bir ses çıktı. "Kulağa hoş geliyor," dedi. "Hoşça kal Helio, bu iş yolunda giderse sana bir ödül var, unutma!"</p>

  <p>"Bir ödül beklemiyorum," dedi Helio. "Sadece sizin yanınızdaki görevimi yerine getiriyorum. Bunu herkes için yapardım."</p>

  <p>Arnie, parkı terk ederek, Lewistown'un öğleden sonra trafiğinin içine daldı. Sonunda yoldaydılar. Hiç şüphesiz, yukarıda Jack ve Doreen, helikopterin içinde onları izliyordu; Arnie onların gelip gelmediklerini kontrol bile etmedi, nasılsa geldikleri garantiydi. Helio'ya el salladı, sonra büyük bir traktör-otobüs, jet-traktörün ardındaki tüm görüntü alanını kapladı; Helio artık görünmüyordu.</p>

  <p>"Peki ya bu, Manfred?" dedi Arnie. Jet-traktörü Lewistown ve çöl üzerinden sürerken "Bu bir şey değil midir? Saatte neredeyse elli mil yapıyor ve hiç de az para etmez."</p>

  <p>Manfred cevap vermedi, ama bedeni heyecanla titredi.</p>

  <p>"Delilik bu," diye cevapladı Arnie kendi sorusunu.</p>

  <p>Arnie, yanlarında onlarla aynı hızda giden arabayı fark ettiğinde neredeyse Lewistown'u terk etmişlerdi. Arabanın içinde iki kişi gördü, bir adam ve bir kadın; başta onları Doreen ve Jack sandı ama sonra kadının eski karısı Anne Esterhazy, adamında Dr. Milton Glaub olduğunu anladı.</p>

  <p>Ne bok istiyorlar ki, diye düşündü Arnie. Meşgul olduğumu, sinirlenebileceğimi görmüyorlar mı?</p>

  <p>"Kott," dedi Dr. Glaub, "Dur, konuşmalıyız, bu çok önemli!"</p>

  <p>"Lanet olsun," dedi Arnie aracın hızını keserek. Sol eliyle silahını yokladı. "Benim söyleyecek bir şeyim yok; siz ikiniz ortalıkta ne arıyorsunuz?" Bu durum hiç hoşuna gitmemişti. Karşı savaşçı birlik gibiler, dedi kendi kendine. Bunu onlardan beklemeliydim. Portatif haberleşme aletini kapıp Sendika Binası'ndaki adamı Eddie Goggins'i aradı. "Ben Arnie. Bulunduğum nokta, 8.45702, tam şehrin kıyısı. Hemen buraya gel, icabına bakılması gereken bir iş var. Çabuk ol, bana yetişmek üzereler." Aslında hiç arkasında bile kalmamışlardı; küçük jet-traktörün hızına yetişmek ve hatta onu geçmek, onlar için çok kolaydı.</p>

  <p>"Tamam Arnie," dedi Eddie Goggins. "Çocuklardan birkaçını hemen yolluyorum."</p>

  <p>Araba kenara geçti ve kaldırıma doğru ilerledi. Arnie, aracını durdurmak için isteksizce yavaşlattı. Glaub, arabasını, jet-traktörün kaçmasını engelleyebilecek şekilde park etti ve arabadan atlayıp, hızlı adımlarla kollarını sallayarak jet-traktöre doğru ilerledi.</p>

  <p>"İşte bu, senin zorbalık ve hakimiyet kariyerinin sonunu getiriyor," diye bağırdı Arnie'ye.</p>

  <p>Vay canına, diye düşündü Arnie, böyle bir zamanda. "Ne istiyorsunuz? Çabuk anlatın; işim var."</p>

  <p>"Jack Bohlen'i rahat bırak," dedi Glaub sertçe. "Ben onu temsil ediyorum, onun dinlenmeye ve sessizliğe ihtiyacı var. Benimle başa çıkmak zorunda kalacaksın."</p>

  <p>Anne Esterhazy arabadan indi, jet-traktöre yaklaştı ve Arnie'nin karşısına geçti, "Anladığım kadarıyla durum-" diye söze başladı.</p>

  <p>"Senin hiçbir şey anladığın yok," dedi kin dolu bir sesle. "Bırakın da gideyim, yoksa ikinizin de icabına bakarım."</p>

  <p>Yukarıda, üzerinde, Su işçileri Sendikası arması olan bir helikopter göründü ve alçalmaya başladı; bunlar Jack ve Doreen, diye aklından geçirdi Jack. Onun arkasında da, büyük bir hızla başka bir helikopter belirdi; gelenler hiç şüphesiz Eddie ve iyi-üyelerdi. İki helikopter de inmek üzere hazırlandı.</p>

  <p>"Şu anda yapıyor olduğun şeyi durdurmazsan sana kötü bir şeyler olacak, biliyorum,"dedi Anne Esterhazy.</p>

  <p>"Bana mı?" diye sordu Arnie eğlenerek ve şüpheci bir tavırla.</p>

  <p>"Bunu hissediyorum. Lütfen Arnie. Her neyin peşindeysen - Bir daha düşün. Yaşamda bir sürü güzel şey var; mutlaka öcünü almak zorunda mısın?"</p>

  <p>"Yeni İsrail'e dön ve lanet olası dükkânınla ilgilen."</p>

  <p>"Şu çocuk, Manfred Steiner değil mi? Bırak da Milton onu B-G Kampı'na götürsün; bu, herkes için en iyisi, senin ve onun için en iyisi."</p>

  <p>Helikopterlerden biri inmişti. İçinden üç dört SİS adamı indi; caddeden koşarak yaklaştılar, adamları gören Dr. Glaub, sıkıntıyla Anne'in elbisesinin kolunu çekiştirdi. "Onları görüyorum," dedi, sakinliğini koruyordu. "Lütfen Arnie, sen ve ben birçok hatrı sayılır işte birlikte çalıştık . . . Hatırım için, Sam'in hatırı için - şu yaptığına devam edersen, biliyorum ki sen ve ben bir daha asla herhangi bir biçimde birlikte olamayacağız. Bunu hissetmiyor musun? Yaptığın şeyler bu kadar önemli mi? Bunca şeyi kaybedecek kadar?"</p>

  <p>Arnie hiçbir şey söylemedi.</p>

  <p>Eddie Goggins, nefes nefese kalmış bir halde jet-traktörün yanında belirdi. Sendikanın adamları, Anne Esterhazy ve Dr. Glaub'a yaklaştılar, şimdi de diğer helikopter inmişti, içinden Jack Bohlen indi.</p>

  <p>"Sor ona," dedi Arnie. "Kendi özgür iradesiyle geliyor; o yetişkin bir adam, ne yaptığını biliyor. Ona, bu yolculuğa kendi isteğiyle çıkıp çıkmadığını sor."</p>

  <p>Glaub ve Anne, Jack'e doğru döndüklerinde; Jack jet-traktörü geri aldı, öne doğru ilerledi ve park edilmiş arabaya yandan vurdu. Glaub arabaya gitmeye çalıştığı sırada bir itiş kakış başladı; iki iyi-üye onu yakaladı ve boğuşmaya başladılar. Arnie gaza bastı araba ve insanlar geride kaldılar.</p>

  <p>"İşte gidiyoruz," dedi Manfred'e.</p>

  <p>İleride yol, uzaktaki tepelere doğru uzanan, belirsiz bir çizgi haline geldi. Jet-traktör nerdeyse son hızda ilerliyordu ve Arnie gülümsüyordu. Yanındaki çocuğun yüzüyse heyecanla parıldıyordu.</p>

  <p>Kimse beni durduramaz, dedi Arnie kendi kendine. Az önceki dalaşmanın sesleri kulağından silindi; artık sadece jet-traktörün motorunun uğultusunu duyuyordu. Arkasına yaslandı.</p>

  <p>Hazırlan Kirli Tokmak diye geçirdi aklından. Sonra Jack Bohlen'in tılsımını ve Helio'nun bahsettiği su cadısını düşündü, kaşlarını çattı. Ama bu anlık bir hareketti. Yavaşlamadı.</p>

  <p>Yanında, Manfred, heyecanlı ve sevinçli bir biçimde, "Gabıl gabıl!"dedi.</p>

  <p>"Ne demek bu, gabıl gabıl?" diye sordu Arnie.</p>

  <p>BM postanesine ait jet-traktörün içinde, F.D.R Dağları'na doğru yol alırlarken çocuktan hiçbir cevap gelmedi.</p>

  <p>Belki oraya vardığımızda ne anlama geldiğini öğrenirim, dedi Arnie kendi kendine. Bilmek istiyorum. Bir şekilde, çocuğun söylediği anlamsız sözcükler, onu başka bir şeyden daha çok sinirlendiriyordu. Birdenbire, Helio'nun yanında olmasını istedi.</p>

  <p>"Gabıl gabıl!" diye haykırdı Manfred.</p>

  <p><a id="bookmark1"></a><a href="#footnote1">1</a></p>

  <p><span style="font-style:italic;">boullbats**'</span> Bir çeşit balık türlüsü çn</p>

  <p><a id="bookmark3"></a><a href="#footnote2">2</a></p>

  <p>- <span style="font-style:italic;">Taşra Mektupları</span> : Ünlü Fransız matematikçi, fizikçi ve filozof Blaise Pascal'ın 1623 - 1662) Jansenci akımın önde gelen ilahiyatçısı Antoine Amould, kaleme aldığı iki kitapçık nedeniyle suçlanıp Sorbonne'dan atılmak durumuyla karşılaşınca, onu savunmak amacıyla Ocak 1656 - Mart 1657 arasında yayımladığı on sekiz kitapçığın 1657'de yapılan toplu baskısı, yhn</p>

  <p>1 a - Kendisini dine verdikten sonra bilimsel çalışmayı bırakan Pascal, 1658'de şiddetli bir dış ağrısı nedeniyle uykusuz geçen bir gecede sikloit eğrisi üzerine düşünmeye başladı, izleyen sekiz gün içinde sikloite ilişkin önemli buluşlar yaptı ve Port Royal'a girişinden sonraki tek bilimsel çalışması olan <span style="font-style:italic;">Sikloit Üzerine</span> adlı yapıtını yayımladı. (1658) (yh - bonus - n)</p>

  <p>1 b - cembak'ın dediğine göre, ülkemizde Pascal'ın reenkarnasyonu olduğunu iddia eden bir fizikçi yaşamış ya da yaşıyor ve konuyla ilgili <span style="font-style:italic;">Sentez</span> adlı bir kitap yazmış »(yhn bonus - n)</p>
</body>
</html>