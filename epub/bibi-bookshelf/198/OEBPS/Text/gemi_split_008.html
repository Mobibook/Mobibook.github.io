<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>gemi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h2baslik" id="calibre_toc_5"><br class="chapter" />
  <br class="chapter" />
  <br class="chapter" />
  <br class="chapter" />
  TEHLİKELİ YOKLAYIŞLAR<br class="chapter" /></h1>

  <p class="sagnormal">ACO (Cemil Küçükfilibe) için</p>

  <p class="normal">Kış güneşinin altında dinlenen kayalara bakıyorum; zamana kafa tutan bir duruşları var, yine de çok yorgun görünüyorlar. Ortalık ne kadar sessiz. Karım lavaboda dişlerini fırçalıyor. Tel fırçayla tahtaları ovarken çıkan ses kadar (çocukluğumdan biliyorum, annem kapıları ovardı) güçlü ve rahatsız edici bir ses. Küçük bir motel odasındayız. Solda, duvara yanaştırılmış tek kişilik karyolada oğlum uyuyor. Sağ yanına dönmüş, yüzü rahat; gördüğü düşten ya da bulunduğu ortamdan hoşnut, hatta gülümsüyor gibi. Yine bir aradayız, üçümüz; eskisi gibi kavgasız gürültüsüz günlerimize döndük. Hastaneye yattığımda çok ağlamış, bir daha eve dönemeyeceğimden korkmuş. Musluktan akan suyun sesi. Diş fırçalaması bitmiş olmalı, ağzını çalkalıyor. Hep böyle uzun uzun fırçalar dişlerini, dakikalarca kendine bakar aynada. Musluğu kapattı. "Nereye bakıyorsun öyle?" Merak yok sesinde, laf olsun diye sorulmuş bir soru. "Kayalara," dedim. Lavabonun kapısına yaslanmıştı. Acıyor gibi gülümsüyordu bana. Bu tatil onun fikri, daha doğrusu bana bir hediyesi. "Çok iyi olacak, göreceksin. Üçümüzün de buna ihtiyacı var." Büyük bir coşkuyla hazırlamıştı valizleri. Hep böyle tezcanlıdır. Yola çıkacağımız gece doğru dürüst uyuyamamış bile. Beş saat otomobil kullanmasına karşın (ben yasaklıyım, aylarca direksiyon başına oturamayacağım) hiç de yorgun görünmüyordu.</p>

  <p class="normal">"Hadi ama," dedi, "kaldır artık oğluşu."</p>

  <p class="normal">"Uyusun," dedim.</p>

  <p class="normal">"Çok acıktım. Uyandır da kahvaltıya inelim. Sen de tıraş ol lütfen, öyle kaktüs gibi istemiyorum."</p>

  <p class="normal">Duvarlar taş. Aşağıda, yemek salonundaki şömine de taştan yapılmış. Doğayla, dik başlı kayalarla uyumlu bir yapı. Karım, gazete ilanlarından buldu burayı, telefonla yerimizi ayırttı. Gumma'nın Yeri. Garip bir adı var. Belki de çeken o oldu. Karşıda Midilli Adası. Her şey durgun, her şey çok sakin burada. Dinlenmek ve kitap okumak için... Roman, öykü, şiir... oysa ben yanıma tek bir kitap aldım: <span class="ideitalik">Düşünce Gücüyle Tedavi</span>. Yazarı Louise Hay. Altını çizerek okuyor, cep defterime notlar alıyorum. <span class="ideitalik">"Hayatın sonsuzluğu içinde, bulunduğum noktada (şimdi, tam bu noktada) her şey mükemmel. Tam ve bütün."</span></p>

  <p class="normal"><span class="ideitalik">"Her günün her ANINDA, benden daha büyük bir gücün içimden akıp geçtiğine inanıyorum."</span></p>

  <p class="normal">Oğlum ne güzel uyuyor. Şu an onun düşlerine sızıp neler gördüğünü görmeyi istiyorum. Karım acıkmış, çok acıkmış. Giyiniyor. Aşağı ineceğiz. Gumma'nın (adı Gumma falan değil; Nuri. Beyaz bıyıkları, yorgun bir yüzü ve görmüş geçirmiş gözleri var) yemek salonu olarak düzenlediği taş şömineli salona... <span class="ideitalik">"Zihinsel odalarımı temizliyor ve kendim dahil herkesi bağışlıyorum."</span> Yukarıdaki köyün evleri de taştan yapılmış. Dar ve dik sokaklarda, ahşap kapıların önünde bol bol fotoğraf çektik; aslında çektirdik, karım hep deklanşöre basacak birilerini buldu. Hepsine aynı şeyi söyledi: Bütün ayarları tamam, sadece basmanız yeterli. Sonra teşekkür, ama mutlaka gülümseyerek. Oğlum sıkı sıkı elimden tutuyordu. Kale ve eski kentin kalıntıları arasında dolaştık. Kilimlere, el dokumalarına, pet şişelere, votka ya da rakı şişelerine doldurulmuş, ev yapımı olduğu söylenen zeytinyağı şişelerine, kahverengine çalan şekilsiz –yine ev yapımı ve çok faydalı– sabunlara, küçük poşetlere konmuş kekik, nane, ısırganotu ve kantaronlara alıcıymış gibi baktık. Hiçbir şey almadık. Alacakmışız gibi onları kandırdık. Köy kartal yuvası gibi; denize dik ve dolambaçlı, dar bir yoldan iniliyor. Aşağıda küçük koylar, yolların ıssızlığı, çam ağaçları, zeytin ağaçları...</p>

  <p class="normal"><span class="ideitalik">"Kendimi özgür bırakmaya hazırım. Düşünce kalıplarımı görüyor ve değiştirmeyi seçiyorum."</span></p>

  <p class="normal">"Oğluş," diyorum omzunu hafifçe dürterek, sonra saçlarını okşayarak, "Mert, hadi uyan..."</p>

  <p class="normal">"Meert!" diyor karım onu uyandıracak kadar yüksek bir sesle. Lavaboda, aynanın karşısında dudaklarına ruj sürüyor. "Hadi annem, kalk artık... Kahvaltımızı yapalım, bak bugün deniz kenarında yürüyüş yapacağız."</p>

  <p class="normal">Oğlum "ıııhh" diyerek (bu, henüz kalkmaya hazır olmadığını gösteriyor) öbür yana dönüyor. Ne oğlumun uyanmasını istiyorum ne de aşağı inip kahvaltı masasına oturmayı. Pencerenin başında durmayı, bilge kişiler gibi bakışan kayalara, o eşsiz tablolara bakmak istiyorum yalnızca. Ocak ayının güneşi vuruyor yüzlerinin bir yanına. Deniz kıyısında yazdan kalma izler... Sessizlik...</p>

  <p class="normal">"Sen de tıraşını ol, ben hazırlandım bile."</p>

  <p class="normal"><span class="ideitalik">"Şimdi kendimi evrenin gördüğü gibi görmeyi seçiyorum: mükemmel, bütün ve tam."</span></p>

  <p class="normal">Fırçayla tıraş kremini köpürtüyorum. Atlattın, diyorum, atlattın... Kötü günler bitti. Ömer, daha önce beş kez gelmiş oraya. Beşinde de, iyileştim, o illetten kurtuldum deyip çıkmış. Ama altıncı kez yine gelmiş. Oysa benim ilk gidişim. Kendi isteğimle, kimse zorlamadan. Kurtulacağım, senden kurtulacağım. Jilet çeneme doğru kayarken beyaz köpükler arasından bir yol açılıyor; sakalsız, pürüzsüz bir ten. Karım Mert'i uyandırmayı başardı, ama o uyandırıldığı için mutsuz. Mızıklıyor.</p>

  <p class="normal">Hazırız. Sonunda hazırız. Mert, sorulara yanıt vermeyip omuz silkiyor yalnızca. Dün, burada karşılaştığımız gruptan başka bir aile daha var. Sabah erken gelmiş olmalılar. Belki de dün akşam geç bir saatte geldiler. Aynı yaşlarda sayılırız. İki kızları var, biri Mert'ten büyük, öbürü küçük. Karım onlara günaydın dedi. Ben de dedim, ama sesim o kadar zayıf çıktı ki, duyabildiklerini sanmıyorum. Gülümseyerek karşılık verdiler. Kahvaltılarını bitirmiş olmalılar. Çay içiyorlar, adam cam bardaktan, kadın porselen kupadan. Akşam oturduğumuz masaya yöneldik, ilk geldiğimiz gün, yani dün orada oturmuştuk. Bizim yerimiz. Karım seçti. Salon boş olmasına karşın bu seçim hiç de kolay olmamıştı. Adam dikkatle gazete okuyor, büyük kız da babası gibi gazetenin ekine dalmış. Küçük kız oturduğu sandalyede ayaklarını sallıyor, ilgisiz bakışlarla çevreyi inceliyor. Göz göze gelince karıma döndüm. Bir şey söylüyordu. Efendim, dedim. Bu sabah Mert'le ikisi omlet yemek istiyorlarmış, ben özenir miymişim. Güldüm. Hayır canım, dedim, yumurtayı sevmediğimi biliyorsunuz. Kadının düz siyah saçları var. İnce tel çerçeveli gözlüğü yüzüne değişik bir hava veriyor. İki kız annesi bir kadın gibi durmuyor. Birine benzetiyorum ama çıkaramıyorum. Bir kitap okuyor. Ne okuduğunu merak ediyorum. Kitabı tutuşu çok zarif. Eğilip küçük kızına bir şey söylüyor. Kız omuz silkiyor ama ayaklarını sallamayı da kesiyor. Küçük kızla bakışlarımız yine karşılaşıyor. Benden rahatsız oldu.</p>

  <p class="normal">"Duydun mu," dedi karım, "Ankara ve İstanbul'da kar yağıyormuş." Televizyon söylemiş. Televizyonun açık olduğunu o zaman fark ediyorum.</p>

  <p class="normal">Oğluma abartılı bir biçimde sarılıp, "Ne şanslıyız değil mi oğluş," diyor, "bak burada güneş var." Oğlum bana bakıp gülümsüyor; annesinin coşkusunu küçümsediği ortada.</p>

  <p class="normal">Dışarıda bayram ziyaretine giden köylüler. Kayalara bir gizi paylaşıyormuşuz gibi bakıyorum.</p>

  <p class="normal">Deniz kenarında yürüyoruz. Bizden başka kimse yok. Oysa yaz aylarında kim bilir nasıldır. Suyun üzerinde taş kaydırmaca oynuyoruz. En beceriklimiz karım; taşı üç, bazen de dört kez sektirebiliyor. Oğlum o kadar başarılı olamadığı için sinirleniyor. "Bak annem," diyor, "taşı suya atmayacaksın, bütün marifet elinin hareketinde. İşte böyle..." Oğlum yapamıyor. Ona moral vermek için ben de yapamıyorum ve söyleniyorum. Hoşuna gidiyor. Açıktan geçen bir gemiyi gösteriyor bana. Yolcu gemisine benzemediğini söylüyorum. Nereye mi gidiyordur? Uzaklara, diyorum.</p>

  <p class="normal">&nbsp;</p>

  <p class="normal">Bu akşam da deniz ürünleri ve balık yiyeceğiz. Karım, burada kaldığımız süre içinde rejime ara verdiğini açıkladı. Çünkü her şey çok nefismiş. Mert de kalamara bayıldı. O aile ile masalarımız yakın nedense. Onların bize sokulduğunu düşünüyorum. Yapay gülücüklerle (Mert, annesinin bu tür gülümsemelerine "misafir gülüşü" diyor) selamlaştık yine. Karım, kıyı boyunca yürüyüşümüzü ve taş kaydırma oyunumuzu anlattı. Kadın, anlatılanlarla ilgileniyormuş gibi dinliyordu. Etkileyici bir yüzü var. Yapay olduğunu bilmeme karşın gülüşü sıcak. Adam ve ben, birbirimize kilometrelerce uzağız.</p>

  <p class="normal">Masamız birbirinden güzel, birbirinden lezzetli mezelerle donatılıyor. Köşedeki masada oturan gruptan (üç masa birleştirilmiş) şen kahkahalar yükseliyor. Birbirine dokunan bardakların sesini duyuyorum. Rakı ve şarap kadehleri; sonra belki bira. Yanı başımızdakilere de rakı geldi, çocuklar kola içecek. Kendimi birden köşeye sıkışmış bir hayvan gibi hissediyorum.</p>

  <p class="normal"><span class="ideitalik">"Her şey mükemmel, bütün ve tam."</span></p>

  <p class="normal"><span class="ideitalik">"Her an değiştiğimi görüyor ve hissediyorum. Eski düşüncelerimin artık üzerimde gücü yok."</span></p>

  <p class="normal">"Siz bir şey içmiyor musunuz?" diyor tel çerçeveli gözlüklü kadın, rakı bardağını hafifçe kaldırarak.</p>

  <p class="normal">"Biz kola içiyoruz." Karımın yüzünde yine o "misafir gülüşü".</p>

  <p class="normal">Şakayla karışık bir ağız bükmesi tel çerçeveli gözlüklü kadında. Onu anlıyorum. Bana acıyan gözlerle bakan kilometrelerce uzaktaki adamı da anlıyorum ve onlar da bir pot kırdıklarını anlıyor.</p>

  <p class="normal">Sen artık bu ortamları unut diyor içimdeki ses; artık özgürlüğün yok.</p>

  <p class="normal">Kola bardaklarımızı kaldırıp onları selamlıyoruz. Yüzüme yayıldığını, bir yama gibi durduğunu hissettiğim "misafir gülüşü"nden rahatsız oluyorum. O anda karım da, Mert de beni inceliyormuş gibi geliyor ama onlara bakamıyorum. Yapabileceğim tek şey bir sigara yakmak.</p>

  <p class="normal">Unutmaya çalıştığım o sesi duyuyorum: Böyle bir günde bile yasak sana. Balık ve rakı. Bir duble bile yasak sana. Kadını o kadar güldürecek ne söyledi ki kocası? Dirseğini masaya dayamış, zarif bir biçimde tuttuğu bardağındaki rakı o güldükçe çalkalanıyor. Ama bir damlası bile dökülmüyor. Bütün kapılarını kapadılar bize. Bir sorunumuz olduğunu ve bir pot kırdıklarını düşündüler. Onlar için biz yokuz artık. Arada, küçük kızla bakışlarımız çakışıyor. Hemen kaçırıyor gözlerini. Tekin biri değilsin, çocuklar bile ürküyor senden. Beynim dövülüyor, kola içerken yaşam içimde kanamaya başlıyor birden. Kendimi suçlu hissediyorum. Masamızdaki salataya, kalamara, karidese, midyeye gitmiyor çatalım. Tıkandım. Ağlamak istiyorum. İçkiyi değil, ortamı çekiyor içim. Yalan, diyor başka bir ses, sen içmek istiyorsun. Kıskanıyorum. Oradaki herkesi kıskanıyorum. Gruptakiler kendi aralarında şarkı söylüyor: <span class="ideitalik">"...yiğidim aslanım burda yatıyor..."</span></p>

  <p class="normal">Bu sarsıntı niye şimdi? Karımla, oğlumla, yeni bir yaşamın arifesinde... Yıllar yılı ne büyük bir boşluğu doldurmuş bende alkol. Bu, hep böyle mi sürecek? Ne zamana kadar? Ağla. Kapan şu odaya, gir battaniyenin altına. Midilli Adası'na baka baka ağla. Bütün kredilerini kullandın. Seni hâlâ sahiplenen (<span class="ideitalik">"bu tatil sana bir hediyemiz"</span>) karının dayanabilme sınırlarını zorladın. Beni karaciğerimle, yaşamımla, gerçeğimle bırakın; öleyim! Yüzüme bir kobaymışım gibi bakma öyle, karaciğerimde bir bok yok, şu dalak fazlalık yalnızca. Onu alsalar sancılarım da kalmayacak. Diyelim ki tamam, bu yara beni öldürecek; içmesem ne değişecek, artık yolun sonuna gelmedim mi doktor? Ya içimdeki uçurumların, boşlukların dayanılmaz acısı; o yaradan daha mı farklı sanki...</p>

  <p class="normal">Dinle beni. Tehlikeli noktalarda dolaşıyorsun. Bunlar yaşamın gerçeği. Birileri içecek, şarkı söyleyecek, dans edecek... Aldırma. Kitap oku, resim yap... Ama bir şeyler yap.</p>

  <p class="normal">Dinle! Bu senin iç sesin. Madem eninde sonunda "O" var, bu gerginlik niye! Pekâlâ içebilirsin. Her zaman değil, ara sıra, kırk yılda bir, ara sıra bir iki dublecik... Eskiye dönmeden.</p>

  <p class="normal">Bu mümkün mü? Uçurumun başı ile sonu arasında ne kadar yol var?</p>

  <p class="normal">Ne olursa olsun, bu bedel bu kadar ağır olmamalıydı. Olmamalıydı.</p>

  <p class="normal">Karımın eli elimin üzerinde. Bakışları kaygılı. İçimdeki fırtınayı hissetmiş gibi bakıyor. Buraya geldiğimize, böyle bir ortama beni soktuğuna pişman olmuş gibi. Oysa ben bunları aşmıştım, her ortamda "ben" olabilirdim artık. Savaş bitmiş, beni tutsak eden alkol yenilmişti.</p>

  <p class="normal">Elimi hafifçe sıktı. "Hadi kalkalım."</p>

  <p class="normal">"Daha balıklarınız gelmedi."</p>

  <p class="normal">"Doyduk. Çok doyduk. Odamıza çıkalım."</p>

  <p class="normal">Kalktık. Karım onlara iyi geceler diledi. Ben suçlu gibi yürüdüm. Odaya kadar güç tuttum kendimi. İçeri girer girmez yatağın ucuna oturup... Ellerimle yüzümü kapayıp... Oğlumdan utanmadan... Karımın eli omzumda, hafifçe sıkarak, "Güçlü olmalıyız," dedi.</p>
</body>
</html>
