<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>gemi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h2baslik" id="calibre_toc_8"><br class="chapter" />
  <br class="chapter" />
  <br class="chapter" />
  <br class="chapter" />
  RÜYADAKİ RÜYALAR<br class="chapter" /></h1>

  <p class="normal">Şu anda kalkıp gece boyu gördüğüm rüyaları yazmaya çalışsam ne kadarını anımsayabilirim, bilmiyorum. Masaya oturduğumda değişecekler, unuttuklarım ve unuttuklarımın yerine kattıklarımla (uydurduklarımla) başka şeylere dönüşecekler. Yatakta yarı uyanık yatarken ve bütün bunları aklımdan geçirirken bile birçoğunu unuttuğumun farkındayım. Yanımda yatan ve sırtı bana dönük olan eşime sarılıyorum. Karşılık verirse (vereceğini hiç sanmıyorum) sevişmeye dönüşecek bir hareketin ilk adımları bunlar. Yine de, görev gibi, sıradan bir sevişme olacağı kesin. Karşılık yok. Allah'tan yok. Onu rahat bırakmamı belirten bir inleme duyuyorum yalnızca. Uyanmamak için elinden geleni yapıyor. Sevişseydik belleğim silinecek ve rüyalarımdan birini bile anımsamayacaktım. Şu anda hemen kalkmalı, yazmaya başlamalıyım. Beceremezsem (söz konusu becermek ya da becerememek değil aslında; gördüklerimi tam olarak anımsayıp anımsayamamak), çaydanlığı ocağa koyar ve suyun kaynamasını beklerim.</p>

  <p class="normal">Beni erkenden uyandıran, gördüğüm karmaşık rüyalardan çok, rüzgârın gittikçe artan uğultusu olmalı. Gözlerim kapalıyken ve hâlâ uyuyabilme umutları taşırken bile rüzgârı bir yerlere oturtmaya çalışıyordum. Siyah bir alanın ortasında sarı ve dışarı doğru turuncu hareleri olan bir ışık düşünüyordum. Rüzgâr bir şeyler anlatıyordu ama ben anlayamıyordum. Uzun süre öyle kalmak istedim; nasıl olsa üşümüyordum ve bir umut, belki yarım kalan rüyalarıma dönebilirdim. Oysa uyanmıştım; kalkıp yüzümü yıkadığımda ya da mutfağa geçip çay suyunu ocağa koyduğumda kırılıp dökülecek, yok olacaktı her şey.</p>

  <p class="normal">Birkaç gündür her yanı kaplayan kardan eser bırakmamış bu rüzgâr. Pencereden sokağa bakarken üzülüyorum. Kar güzeldi, hele ilk yağdığı gün. Çocukların sevinci ve kedilerin şaşkınlığı görülmeye değerdi. Rüzgâr silip süpürmüş hepsini. Bu arada, hiç ilgisi yok ama, koridordaki parkelerin bir bölümünün üzerine basıldığında çıkan çıtırtıyı düşündüm. Birkaçı gevşemiş olmalı. Daha önce de olmuştu. Karımı çileden çıkaran bir ses bu.</p>

  <p class="normal">"Yine mi çıtırdıyorlar?" diye bağırmıştı. Dün akşamdı, mutfakla salon arasında mekik dokurken (önemsediği ve onu yoran birtakım işler yaparken) farkına varmıştı. "Dünya çıtırdıyor," demiştim ben de. Yanıt, burnundan soluyup homurdanarak gelmişti: "Ne büyük felsefe!"</p>

  <p class="normal">Uykuya geçmeden önce duyduğum son çıtırtı, yandaki apartmanın park yerine giren otomobilin tekerleklerinin buzlar üzerinde çıkardığı sesti. Sabah duyduğum ilk çıtırtı ise, kalorifer borularındaki genleşmeden kaynaklanan düzensiz ve rahatsız edici ses oldu. Bu iki çıtırtı arasında birçok abuk sabuk, açıklanması güç rüya gördüğüme eminim, ama hepsini anımsamıyorum. Bu durumda çok azını yazabileceğim.</p>

  <p class="solbaslik">&nbsp;<br class="chapter" />
  &nbsp;&nbsp;&nbsp;birinci rüya</p>

  <p class="normal">İğrenç ve vahşi kedilerle uğraşıyorum. Çöp bidonlarından beslenen acımasız yaratıklar bunlar. Kötü kötü baktılar önce, dişlerini gösterip tısladılar, sonra da üstüme atılıp tırnaklarını tenime geçirdiler. Hâlâ delici bakışlarla yüzüme bakıyorlar. Onlardan kurtulmaya çalışıyorum. Ama biri koluma yapışıp kalıyor; tıpkı, kıllı kocaman bir sülük gibi. Ondan kurtulamayacağımı anlayınca gömleğimin kolunu çekip üzerini örtüyorum. Kocaman sülük-kedi kolumun üzerinde, Çınarlı Kahve'ye doğru yürüyorum. Ana caddeye çıkan sokağın başına geldiğimde bir kalabalık görüyorum. Yerde kan izleri var. Yolun ortasında bir cip duruyor. Birçok insan toplanmış. Kazayı görenler, el kol hareketleri ile olanları birbirlerine anlatıyorlar. Onlara yaklaşırken gömleğimin kolunu yukarı doğru kıvırıp sülük-kediye bakıyorum. Kendini bırakmış, keçeleşmiş, ölü gibi. Fırlatıp atıyorum. Kolumda diş izleri ve kan.</p>

  <p class="normal">Cipin üstü yok, içinde kan öbekleri... Sürücü koltuğunda üçte biri dolu yetmişlik bir votka şişesi görüyorum.</p>

  <p class="normal">"İlhan," diyor kalabalıktan biri, "kaza yaptı."</p>

  <p class="normal">"Hastaneye götürürlerken ölmüş," diyor bir başkası.</p>

  <p class="normal">Ben onlara, İlhan daha önce ölmüştü diyemiyorum.</p>

  <p class="solbaslik">&nbsp;<br class="chapter" />
  &nbsp;&nbsp;&nbsp;ikinci rüya</p>

  <p class="normal">Bir filikadayım. Koyda demirlemiş bir gemiye doğru gidiyoruz. İki kişiyiz; filikayı kullanan iriyarı adam ve ben. Karadenizli şivesiyle gemi hakkında bilgi veriyor: "Bu gemi (daha önce adı Izbarço'ymuş, artık onu silmişler, çünkü kayıtlardan düşmüş) bundan sonra hep bu koyda kalacak, çünkü makinesi yok!" Şaşıyorum, "Allah Allah!" diyorum, ama o bana bakmıyor. Yüz hatları çok sert, ürkütücü biri. Geminin ana makinesinin olduğu gibi çıkarıldığını söylüyor. Makine dairesi de şimdi sergi salonuna dönüştürülmüş. Kendisinin de daha önce Izbarço'nun Reisi olduğunu, ama artık reisliğinin kalmadığını söylüyor. Bir felaket yaşanmış ve geminin ana makinesi, yani kalbi çıkarılmış. Geminin görünüşü kötü, bakımsız.</p>

  <p class="normal">Salon oldukça büyük. Beni buraya getiren iriyarı adamın dediğine göre NOHAP (ana makinenin markasıymış bu) çıkarılınca geniş bir alan kazanılmış. Sergi salonunda tek başınayım. Panolara asılmış büyük boy tablolara bakıyorum. Balık resimleri yapılmış, ama hepsi de insan başlı balıklar; hüzünlü, tuhaf bakışları var. Belli belirsiz bir müzik duyuluyor. Onun dışında salon ve gemi çok sessiz.</p>

  <p class="normal">Kırlaşmış saçları sıkıca geriye taranmış, orta yaşlı, iyi giyimli, yakışıklı bir adam, aradığı birinin adını soruyor, ama yanıt beklemeden kayboluyor. Sonra salon hafifçe karartılıyor ve ışık tek bir tablonun üzerine düşüyor. Tablonun karşısındaki sandalyeye bir adam oturuyor; orta yaşlı, esmer, kırlaşmış saçlarını geriye taramış, iri yapılı, iyi giyimli ve büyük elleri olan bir adam. Tabloda, boyanmış ama figürsüz bırakılmış bir yer var; gülümseyerek resmin içine giriyor ve o boşluğa yerleşiyor. "Bu bir projeksiyon oyunu," diyor. Ressamın o olduğunu anlıyorum. Biriyle konuşuyormuş gibi öylece yapışıyor resme ve tablonun bir parçası oluyor.</p>

  <p class="normal">"Harika bir gösteri," diyor biri. Dönüp bakıyorum; filikayla beni gemiye getiren adam bu. Her sergisinde bu numarayı yapıyormuş. Kulağıma fısıldadığına göre eskiden, yani gemi gemiyken, burada Çarkçıbaşı'ymış.</p>

  <p class="normal">"Peki," diyorum, "neden hep insan başlı balıklar yapıyor?"</p>

  <p class="normal">"Bekle," diyor, "tablonun içinden çıkınca kendisine sor."</p>

  <p class="normal">"Ne zaman çıkar?"</p>

  <p class="normal">"Belli olmaz," diyor, "bir dakika sonra da çıkabilir, bir yıl sonra da."</p>

  <p class="solbaslik">&nbsp;<br class="chapter" />
  &nbsp;&nbsp;&nbsp;üçüncü rüya</p>

  <p class="normal">Kalabalığız. Kız kardeşim, kocası, ben, karım, belki baldızım ve bacanağım (tam olarak emin değilim) ve çocuklar. Bir muayenehanedeyiz, ama doktor ortalıkta yok. Nerden bulduysam üzerimde beyaz bir önlük var ve üst cebinde adım yazıyor. Masada büyük bir mikroskop duruyor, ama gök dürbünü gibi yatık konmuş. Kız kardeşim özenle tuttuğu cam gibi, jelatin gibi bir şey uzatıyor bana. "Al bak," diyor, "bu bizim canlımız işte." Ben, ister istemez bir türlü "enişte" diyemediğim kocasına bakıyorum. O ise çok kayıtsız, ellerini kıçının üzerine bağlamış, dudakları ıslık çalar gibi büzüşmüş (ama çalmıyor), pencereden dışarı bakıyor. Onu mikroskopta incelemem gerek, ama böyle hiçbir şey göremem. Lamel gibi bir şey gerekiyor. Karım hemen buluyor. Mikroskobu düzelterek ayarlarını yapıyorum. Karım yanı başımda, merakla beni izliyor. Ona açıklıyorum, ışık gerek, diyorum, bu da aynalarla sağlanır. Gereken ışığı "enişte" diyemediğim adam buluyor. Bakıyorum, evet, diyorum, gerçekten canlı. Elini gördüm!</p>

  <p class="normal">Sonra da yüzünü görüyorum. Orta yaşlı bir kadınla tuhaf tuhaf bakışıyoruz mikroskopta.</p>

  <p class="normal">"Tıpkı halası," diyorum.</p>

  <p class="normal">Kız kardeşim ağlamaya başlıyor.</p>

  <p class="solbaslik">&nbsp;<br class="chapter" />
  &nbsp;&nbsp;&nbsp;dördüncü rüya</p>

  <p class="normal">Karanlık, küçük, bodrum katı gibi bir yerdeyim. Ayağımın dibinde, kanatları yelpaze gibi iki yana açılmış iki kara leke görüyorum. İki karga leşine benziyorlar. Hayır, ölü numarası yapıyorlar, diyorum ve bunu kanıtlamak istercesine elime geçirdiğim bir paçavra ile üzerlerine var gücümle vurmaya başlıyorum. Biraz dayanıyorlar, sonra da öfkeyle fırlayıp bana saldırıyorlar. Birden, çıkışın talaş çuvalları ile yarı yarıya kapalı olduğunu görüyorum. Elimdeki paçavra ile bir yandan kendimi savunuyor, bir yandan da onları kapıya doğru sürmeye çalışıyorum. Benim değil ama, onların çıkabileceği kadar bir aralık var kapıda. Biri çıkıyor. Öbürü ise sürekli arkamda dolanıyor ve sonunda gagasını enseme geçirmeyi başarıyor. Pençelerini sırtımda hissediyorum, gagası ise ensemi bırakmıyor. Hatta, hafiften kanımı emmeye başlıyor. Elimdeki paçavra ile onu tutup sırtımdan koparmaya çalışıyorum. Ensemi bırakıp elimi ısırmaya çalışırken bir ara paçavrayı yakalıyor, ben de o anda onu tutup sırtımdan koparıyorum. Tuttuğum gibi de dışarı fırlatıyorum.</p>

  <p class="normal">&nbsp;</p>

  <p class="normal">Anımsayabildiğim rüyalar bunlar. Hepsini, bu arada unuttuklarımı da bir gecede görmem şaşırtıcı. Aslında dördüncü rüyayı pencereden bakarken anımsadım. Ağacın çıplak dallarında simsiyah, kargadan küçük, sivri gagalı bir kuş görünce ensemde bir sızı duydum. Bu kuşu tanımıyorum. Kargalar ve kumrulardan sonra bu bahçede ilk kez görüyorum onu. Bilmediğim ne çok şey var. Kiraz büyüklüğünde kırmızı tohumlarını hiç dökmeyen bir bitki var duvarın dibinde. Ne yazık ki onu da tanımıyorum. Benim için "bir bitki" yalnızca. Yazın kartopu gibi çiçekler açıyor. Onun yeşil yapraklarını yiyor küçük kara kuş.</p>

  <p class="normal">Bu sabah ne kar var ne buz. Lodos ıslık çalarak hepsini silip götürmüş. Çaydanlıktaki suyun kaynadığını duyuran bir ses geliyor mutfaktan. Çayı demlemeli. Koridordaki parkelerden bazıları çıtırdıyor yine.</p>

  <p class="normal">Çayı demliyorum. Dolaptan kahvaltılıkları çıkarıyorum. Mutfak penceresinin önündeyim. Rüzgârın şiddeti ağaçlardan belli oluyor. Bir kedi görüyorum; yere sürünürcesine, büyük bir dikkatle, milim milim, benim göremediğim avına doğru ilerliyor. Sonra aniden vazgeçiyor ve bütün gerilim o anda bitiyor. Bunun olanaksız bir av olduğunu düşünüyorum. Kedileri anlamak mümkün değil.</p>

  <p class="normal">Mutfaktaki masaya oturuyor ve rüyalarımı "enişte" diyemediğim adamın geçen yıl verdiği ajandaya yazmaya başlıyorum. Yazarken onların değiştiğini görüyorum. Tam olarak böyle değildi, yazarken bazı şeyleri uyduruyorum galiba, diye düşünüyorum.</p>

  <p class="normal">"Sen ne yapıyorsun orada?"</p>

  <p class="normal">Karım. Uyanmış. Mutfak kapısında dikilmiş mahmur mahmur bana bakıyor. Eliyle ağzını kapatıp esniyor.</p>

  <p class="normal">"Gördüğüm rüyaları yazıyorum," dedim.</p>

  <p class="normal">"Bütün gece inledin, beni de uyutmadın."</p>

  <p class="normal">Her sabah olduğu gibi yorgun görünüyordu ve her sabah olduğu gibi iyi uyuyamadığından yakınacaktı. Yakınmadı. Sabahlığının cebinden sigara paketini çıkardı.</p>

  <p class="normal">"Derdin ne?" deyip bir sigara yaktı. Dolu dolu çektiği ilk dumanı üflerken sağ gözünü yummuştu.</p>

  <p class="normal">"İnlediğimin farkında bile değilim."</p>

  <p class="normal">"Hıh," dedi. Beni aşağılayacağı zaman böyle yapardı. Sonra da burnundan soluyarak, "Bir bu eksikti," dedi, "filozofluktan sonra şimdi de yazarlık!"</p>

  <p class="normal">Ajandayı kapattım. Birkaç rüya daha anımsayabilirdim ama, bütün hevesim kaçmıştı.</p>

  <p class="normal">Korktuğum buydu işte: her şeyin kırılıp dökülmesi, bir anda yok olması.</p>
</body>
</html>
