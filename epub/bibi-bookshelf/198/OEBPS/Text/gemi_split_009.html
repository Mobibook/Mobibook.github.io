<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>gemi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h2baslik" id="calibre_toc_6"><br class="chapter" />
  <br class="chapter" />
  <br class="chapter" />
  <br class="chapter" />
  ÖZEL YAŞAM HIRSIZLARI<br class="chapter" /></h1>

  <p class="normal">Perdeyi aralayıp aşağıya, sokağa bakıyor. Kocası ve kızı henüz kapıdan çıkmamışlar. Hava kapalı, bugün de yağmur yağacak. Önce kızı çıkıyor; koşarak, çantasını sallayarak. Bu sabah daha da küçük görünüyor gözüne. Evin içinde hiç öyle değil oysa; geçen akşam, boy attığını, biraz kilo aldığını düşünmüştü. Ardından kocası çıkıyor; dimdik, ama kendinden emin olmayan yürüyüşüyle. Yorgun adımları, elinde çok ağır bir şey taşıyormuş gibi sağ omzunu çökerten çantası. Oysa işyerinde hiçbir şey yapmadığını (yapamadığını) biliyor. Kendini kandırıyor; sonuçlanmayacak, desteklenmeyecek projeler, çay ve sigara içerek geçen birbirinin benzeri verimsiz günler, düş kırıklığı, isteksizlik, gereksiz ve saçma bir yorgunluk... Genellikle konuşulmadan yenen akşam yemekleri, televizyon karşısında pineklemeler. Allah'tan kızı var da onunla konuşuyor. Bütün evlilikler bu halde mi acaba? Kız, başını kaldırıp yukarı bakıyor. "Yavrum," diyor, gülerek el sallıyor. Kız da ona el sallayıp öpücük gönderiyor. Oysa az önce mutfakta bağırıp çağırmıştı. Sütünü içmiyordu, üzerine fındık ezmesi sürdüğü ekmeği yemek istemiyordu, yumurtası olduğu gibi duruyordu. Geç yatmıştı tabii. Televizyon bağımlılığı, yaşına hiç uymayan dizileri çokbilmiş tavırlarla izlemeler... Otomobile binmeden önce dönüp yine yukarı bakıyor ve çılgınca el sallıyor. Mutfakta olanları unutmuş. Kocası da belli belirsiz el sallıyor ya da sallıyormuş gibi yapıyor. İçten olmadığı her halinden belli.</p>

  <p class="normal">Otomobil sokaktan çıkana dek ardından bakıyor.</p>

  <p class="normal">Bütün gece doğru dürüst uyuyamamıştı. İçinde garip bir heyecan. İlk kez onun evine gidecek. Uzun zamandır bu öneriyi bekliyordu, hazırdı. Ama o... Ağırdan alması, bir şeylerden yeterince emin olamamasından mı kaynaklanıyordu? Çekinmesi gereken o değil, kendisiydi. Bir iki kez kafede buluşmaları ve uzun telefon konuşmaları dışında tanımıyorlardı birbirlerini. Ama, davranışları, konuşması, gülüşü nasıl biri olduğunu anlatıyordu. "Yarın bana gelir misin?" demişti. Donup kalmıştı telefonun başında. Çok istiyordu, onunla birlikte olacağı anları düşlüyordu hep. Birden söyleyince... Korkmuştu... Korkmuştu ama, fazla düşünmeden de "Gelirim," demişti. Birçok şeyi tehlikeye atıyor. Değer mi, değmez mi bilmiyor ama denemek istiyor. Evlendikten sonra ilk kez böyle bir serüvene atılacak. Bu nedenle de çok heyecanlı. Korkularında kocasından çok kızı var.</p>

  <p class="normal">Ne olursa olsun, bugün onunla buluşacak; evine gidecek. Bunu çok, ama çok istiyor.</p>

  <p class="normal">Duvar saatine bakıyor; sekizi on geçiyor. Evden çıkmasına kırk beş dakika var. Kahvaltı masasını topluyor, bulaşıkları makineye atıyor. Heyecandan olsa gerek, sık sık tuvalete gidiyor. Onun karşısında nasıl soyunacağını bilmiyor. Utanacağından korkuyor. Banyoya giriyor. Life bolca şampuan sıkıp yıkanıyor. Başını ıslatmıyor (akşam yıkadı), çünkü kısa sürede saçlarını kurutması, biçim vermesi mümkün değil. Koltukaltlarına, kasıklarına koku sıkıyor. Dişlerini ikinci kez fırçalıyor. Gök gürlemesiyle irkiliyor. Taksi bulabilir mi? Ya gecikirse?.. Koşarak salona geçiyor, perdeyi aralayıp havaya bakıyor. Yağmur başlamamış daha. Ama, yağdı yağacak. Daha zamanı var. Yeni aldığı dantelli siyah külotunu giyiyor; küçük ve seksi. Külotunun örtemediği kıllarına bakıyor. Ya hoşlanmıyorsa? Ama bütün erkekler hoşlanır. Boy aynasında kendini inceliyor. Jartiyerli çorap iyi bir seçim, külotu ise oldukça kışkırtıcı. Belini biraz kalın buluyor. Ama hep kalındı. Yan dönüp bakıyor; yine de fena değil. Kalçalarını öne çıkartarak kendini inceliyor. Yaşıma göre çok iyiyim. Özellikle göğüsleri, en çok onlara güveniyor. Avuçlarıyla destek veriyor: Hâlâ genç kız gibiyim. Saçlarını savurarak gülümsüyor. Uzun siyah saçları, onun çok beğendiği, "Sakın kestirme, sana çok yakışıyor," dediği saçları. Önden düğmeli elbisesini giyiyor. Ya utanırsa? Prezervatifi vardır herhalde. Kocasınınkilerden birkaç tane alsa mı acaba? Saçma. Hem, kocası onları sayıyordur. Dudağına ruj sürüyor. Dün daha güzeldim, diye düşünüyor, daha seksiydim. Bugün yorgun görünüyorum. Uykusuzluktan. Kocası tıslaya tıslaya uyurken (içi burkulmuştu, buna hakkı yoktu, çok iyi bir insandı) öbür yanına dönmüş, onunla neler yapabileceklerini düşünmüştü. İki aydır sevişmiyorlardı kocasıyla. Kafası çok karışıkmış, öyle diyordu. Yerli yersiz tartışıyorlardı. Kendinden daha yeteneksiz, donanımsız insanların bir yerlere gelmelerine, hakkının yenmesine katlanamıyormuş. İşyeri sorunları. Bütün bunlar olmasaydı, her şey yolunda gitseydi de o adama kapılırdı. Nedenini bilmiyordu ama, o adama kapılırdı. Onda ne bulmuştu, konuşması mı, davranışları mı, insanın içine işleyen bakışları mı?.. Bilmiyordu. On iki yıllık evliydiler. Daha ilk yıllarda başkalarını düşünmemiş miydi? Her kadın bir başkasını düşünmez miydi? Mor küpelerini takıyor. Aynada dişlerine bakıyor, ağız spreyi sıkıyor. Yüksek topuklu çizmelerini giyecek bugün, dünden silip parlattıydı. Girişteki aynada nubuk kabanıyla bir kez daha süzüyor kendini. İyiyim. Hazır. Ona gidiyor. Heyecanlı, çok heyecanlı. Yasak şeyler yapacak, bir günah işleyecek.</p>

  <p class="ortayazi">* * *</p>

  <p class="normal">Gecenin ilerlemiş bir saati. Boş caddeyi hızla geçiyoruz. Otomobili her zamanki gibi "Ses Uzmanı" kullanıyor, yani "Suzman"; biz ona kısaca öyle diyoruz. Aradığımız evi elimizle koymuş gibi bulacağımıza eminiz. Bizim için çok küçük bir iş.</p>

  <p class="normal">Hızını azaltıp sol sinyali yaktı Suzman.</p>

  <p class="normal">Bir kadını arıyoruz; uzun siyah saçları olan bir kadını. Bu sabah durup dururken karıştık bu işe. Uzun zamandır boştuk; hiç kimse, hiçbir özel yaşam ilgimizi çekmiyordu. Karşılaştığımız bütün yüzler, bütün beklentiler, bütün kaygılar birbirine benziyordu. Tekdüze geçen günler sinirlerimizi yıpratmış, kendi aramızda sık sık tartışır olmuştuk.</p>

  <p class="normal">Yaptığımız bir tür hırsızlık. Ama, kötü bir amacımız yok. Tuhaf bir merak, hepsi o. İlgimizi çeken birinin özel yaşamını, kimselerin bilmediği gizlerini, aklından geçenleri, duygularını öğrenmek istiyoruz. Belki "ruh röntgencisiyiz" demek daha doğru. Doğaüstü güçlerimiz ve yeteneklerimizle başarıyoruz bunu. Peşinde olduğumuz kişinin hiçbir şeyden haberi olmuyor; ne onu araştırırken ne de daha sonra. Çünkü bizi görmüyor, hissetmiyor. Öğrendiklerimizi şu ya da bu biçimde kullanmadığımız, bundan çıkar elde etmek gibi bir amacımız olmadığı için ona bir zararımız dokunmuyor. Yeteneklerimizi, bir suçluyu ya da kayıp bir kişiyi bulmak, bir gizi çözmek için de kullanmıyoruz. Hoşlandığımız için yapıyoruz bunları. İlgi alanımıza girecek kişiyi aramıyoruz, o gelip bizi buluyor. Hem de günlük yaşamın içinde; sokakta, dolmuşta, metroda, kahvede, parkta çıkıyor karşımıza. O hiçbir şeyin farkında olmadan biz adım adım özel yaşamına giriyoruz. İstediğimiz zaman görünmeyebiliyoruz. Her türlü kilidi açabiliyoruz. İç ve dış konuşmaları her koşulda dinleyebildiğimiz gibi, geçmişte kalmış fısıltıları bile nesnelerde bıraktıkları izlerden çözebiliyoruz. Karşımızdakinin düşüncelerini okuyoruz. Uzun paltolar giyiyoruz ve birbirimize çok benziyoruz. Hiçbir zaman işin kolayına kaçmıyoruz. Bizi yoracak, oyalayacak, hatta zaman zaman yanıltacak zor kişiler üzerinde çalışmayı tercih ediyoruz. Ama artık böyleleriyle karşılaşmamız gittikçe güçleşiyor. İlkelerimizden ödün vermek, pek karmaşık olmayan kişilerin özel yaşamlarına girmek zorunda kaldığımız oluyor. Bu da hiç keyif vermiyor.</p>

  <p class="ortayazi">* * *</p>

  <p class="normal">Bu sabah o kadını gördüğümüzde birden heyecanlandık; birbirimizi dirsekleyerek coşkumuzu paylaştık. Böyle bir durum, geçmiş yıllarda pek ilgimizi çekmezdi. Kendi halinde bir görünüşü vardı. Yolun kenarında taksi bekliyordu. O saatte (sabah dokuzda) taksiler dolu geçtiğinden, gideceği yere zamanında varamayacak olmanın tedirginliği ile sık sık saatine bakıyordu. Hayır, ilgimizi çeken bu değildi. Bizim için yüz çok önemlidir, özellikle de gözler. Suzman ise soluk alıp verme seslerini, oradaki ritmi ve ritim bozukluklarını önemser. Ondaki tedirginliği, korkuyu, bir yandan da içinde pır pır eden heyecanı sezinledik. Bir suç işliyor gibiydi. Duygularının karmaşık olduğunu, boş bir taksi bulmakla bulmamak arasında çeliştiğini, bir aksilik olsa da (örneğin hiç taksi bulamasa), geri dönse daha iyi olacağını, ama bir yandan da taksi bulup ne olursa olsun oraya gitmek istediğini hemen anladık. Gece sağlıklı bir uyku uyumamış, dedi arkadaşlarımızdan biri. Uyuyamamış, diye düzeltti hemen öbürü. Başka zaman olsa, yani yoğun bir biçimde çalıştığımız o verimli günlerde olsa, gülüp geçerdik.</p>

  <p class="normal">Bir taksi sağ sinyalini yakarak yavaşladı, kadının önünde durdu. Binmeden önce çevresine kaçamak bir bakış atması bizi gülümsetti. Korkuyordu.</p>

  <p class="normal">Taksiyi izlerken keyiflenmiştik. Suzman'ın sigara yakmasına bile ses çıkarmadık. Camını biraz araladı önde oturan arkadaşımız. Konuşmuyor, yorum yapmıyorduk. Trafiğin en yoğun olduğu saatti; sık sık duruyor, ağır ilerliyorduk. İşyerlerinin bulunduğu bölgeden uzaklaştıkça yol rahatlıyordu. Taksinin sağ sinyali yanıp sönmeye başlayınca biz de yavaşladık. Bir sokağın başında durdu. Onu geçip elli metre kadar ilerisinde de biz durduk. Kadın taksiden inince yine çevresine bakındı. Çantasının askısını omzuna asıp yürümeye başladığında biz de inmiştik otomobilden; aracımız burada bekleyemezdi ve nerede buluşacağımızı kararlaştırmıştık bile. Hepimizin bulunmasına gerek yoktu, iki kişi yeterliydi.</p>

  <p class="normal">Kadın ne kadar kendinden emin yürürse yürüsün, onun bu sokağa ilk kez geldiğini ve gideceği yeri kesin olarak bilmediğini anlamıştık. Belli etmemeye çalışarak apartman numaralarına bakıyordu. Aradığı yeri bulunca rahatladı; ama bu yalnızca adresi bulmanın getirdiği bir rahatlamaydı, yoksa içi pır pır ediyordu. Suzman olsaydı yürek atışlarını ve soluma seslerini mutlaka duyardı. Hangi daireye gideceğini hemen anladık, çünkü sıkı sıkı kapatılmış perdenin arkasında sokağı gözleyen bedeni hemen sezinlemiştik. En az kadın kadar heyecanlı bir erkek bedeni. Onun aradığı yeri bulduğuna emin olunca da perdenin arkasından çekilmişti.</p>

  <p class="normal">Sıkıntılı bir iki saati o sokakta geçirdik. Bakkalı, bakkalın karşısına düşen çaprazdaki kuru temizleyiciyi ve hesapta olmayan ama her an ilgilerini çekebileceğimiz birileri çıkar düşüncesiyle apartman pencerelerini kollamamız gerekiyordu. Bütün bunlar sorun değildi, hatta küçümsediğimiz sıradan olaylardı. Ne zor durumların üstesinden gelmiştik çünkü.</p>

  <p class="normal">Kadın apartmandan çıktığında o kadar tedirgin değildi. Aslında hiç tedirgin değildi; rahat, kendinden emin bir görünüşü vardı. Geldiği yöne doğru yürüdü. O beden yine perdenin arkasındaydı, kadını izliyordu. Sokakta bir süre daha kalmamız ve evi gözlememiz gerektiği konusunda bakışlarımızla anlaştık. Bu aşamada kadının peşine takılmamızın bir anlamı yoktu; nasıl olsa evine dönecekti. Ne günlere kaldık, deyip başını iki yana salladı arkadaşım. Onu onaylar biçimde gülümsedim; bütün bunlar ilgi alanımız dışında kalmalıydı.</p>

  <p class="normal">On beş dakika sonra bir adam çıktı apartmandan. Onun, ne kadar doğal davranmaya çalışırsa çalışsın, perdenin ardındaki tedirgin beden olduğunu hemen anladık. Bunu belirtmek için de, gözümüzü yumup başımızı hafifçe yana eğerek birbirimize gülümsedik. İşimiz bitmişti; arkadaşlarımızla buluşmak üzere sözleştiğimiz yere dönebilirdik. Sokağı boydan boya geçtik. Yürürken uzun paltolarımızın etekleri savruluyordu.</p>

  <p class="normal">&nbsp;</p>

  <p class="normal">Suzman'ın bir eli direksiyon simidinin üzerindeydi, öbür elinde ise sigarası tütüyordu. Anlattıklarımızı büyük bir dikkatle dinledi. Kaşları yukarı doğru kalkmış, alnı kırışmıştı.</p>

  <p class="normal">O eve girmemiz gerekecek, dedi.</p>

  <p class="normal">Arka koltukta, ortada oturan (sürekli terliyordu, palto ona çok geliyordu) arkadaşımızdan bir tepki geldi:</p>

  <p class="normal">Neden?</p>

  <p class="normal">Suzman her zamanki gibi çok sakindi. Sigarasını büyük bir keyifle içiyordu.</p>

  <p class="normal">Ne yaptıklarını başka türlü nasıl anlayabiliriz ki, dedi.</p>

  <p class="normal">Söyleyiş biçiminde ne bir yargılama ne de perdelenmiş bir öfke vardı.</p>

  <p class="normal">Ne bok yerlerse yesinler, dedi arkadaşımız. Sesi titriyordu. Kavgaya hazırdı. Bize ne ya, diye bağırdı, bu kadar küçülmeyelim lütfen!</p>

  <p class="normal">Bir süre kimse konuşmadı. Otomobile çöken suskunluk rahatsız ediciydi. Tepki gösteren arkadaşımız da o kadar haksız sayılmazdı. Özel yaşam hırsızıydık, ruh röntgencisiydik, doğru; ama bugüne dek böyle bir işe bulaşmamıştık. Sessizliği Suzman bozdu.</p>

  <p class="normal">Beyler, dedi, uzun zamandır yaptığımız bir şey yok. Bunun bizi nasıl bunalttığını biliyorsunuz. Bu durum, benim de iş ilkelerime ters geliyor, ama hiç olmazsa pratik yaparız diye düşünüyorum. Bu sığ ortamda körelip gideceğiz...</p>

  <p class="normal">Ona hak verdik. Doğru söylüyordu.</p>

  <p class="normal">Şimdi o sokaktayız. Uzun paltolarımızın eteklerini savura savura yürüyoruz.</p>

  <p class="normal">O apartmana ve apartmanın yedi numaralı dairesine girmemiz hiç güç olmadı.</p>

  <p class="normal">Kokular, sesler, hazlar ve korkular olduğu gibi duruyordu. Adamın bu dairede yalnız yaşadığını hemen anladık. Salonda, sehpanın üzerindeki küllükte beş sigara izmariti vardı; bunları adam içmişti. İçki kokan bardak da adamın bardağıydı. Sabah sabah, diyen arkadaşımıza bakıp gülümsedik. Evet, sabah sabah iki kuvvetli bardak viski içmişti adam. Beklerken. Sıkıntıdan. Belki de korkudan. Müzik dinlemişler, dedi Suzman. Sonra da güldü; radyo açıkmış ama, onların müzik dinleyip dinlemediğinden emin değilim.</p>

  <p class="normal">Salondaki uzun koltuğun üzerinde seviştikleri belli oluyordu.</p>

  <p class="normal">Radyo açıkmış ama sesi çok kısıkmış, diye sürdürdü Suzman, kadın içeri girdikten bir süre sonra sesini kısmış adam. Sessiz olmaya çalışıyor, son derece sessiz. Hatta bir ara kadın yüksek sesle gülünce (bir kahkaha bu, resmen bir kahkaha) adam tedirgin oluyor. Komşular var. Adamın bu konuda deneyimsiz olduğunu hemen anlıyoruz.</p>

  <p class="normal">Üç prezervatif buluyoruz çöp kutusunda, birçok da buruşturulmuş kâğıt mendil.</p>

  <p class="ortayazi">* * *</p>

  <p class="normal">İşte burası, dedi Suzman. Apartmanın önünde boş yer yoktu, aracımızı park etmek için ara sokaklara girdik. Çok keyifsizdik, çok isteksiz... Apartmana girip merdivenleri sessizce çıktık. Herkes uyuyor. Kadının dairesini sezgilerimizle bulduk. Suzman'ın bütün antenleri açık, gözlerini kısmış, büyük bir dikkatle geceyi dinliyor. Başını hafifçe eğdi; her şey yolunda. Kapıyı açıp içeri girdik. Bizi rahatsız etmeyen iki ses dolanıyor dairede; biri, mutfaktaki buzdolabından gelen belli belirsiz hırıltı, öbürü de duvar saatinin tekdüze tik-takları. Kadın, eve dönünce duş almış. Adam da iş dönüşünde banyoya girmiş. Sıradan bir akşam yemeği yenmiş mutfakta. Pek konuşulmamış. Daha çok küçük kız anlatmış, onlar dinlemişler. Bir iki soru sorulmuş, o kadar. Gece salonda oturulmuş, televizyon izlenmiş, meyve yenmiş. Mutfak derli toplu, akşam yemeğinden sonra bulaşıklar makineye konmamış, elde yıkanmış. Kadın, yalnız kalabilmek, düşünmek için yapmış bunu. Değişik bir gündü onun için; son derece çarpıcı, heyecanlı ve zevkli.</p>

  <p class="normal">Önce küçük kızın odası çıkıyor karşımıza. Komodinin üzerinde oturan oyuncak bir ayının tam tepesinde turuncu ışık saçan bir gece lambası yanıyor. Kız, sol yanına dönmüş. Yorgan üzerinden kaymış, pembe çiçekli desenleri olan pijamasının üstü de belinden açıldığından teni görünüyor. Avuç içlerini birbirine birleştirdiği elleri yanağı ile yastığın arasında. Uyuyan kızı izliyoruz bir süre.</p>

  <p class="normal">Kadınla adamın yatak odalarının kapısında dikiliyoruz. Kız herhangi bir nedenle seslenirse duyabilsinler diye kapılarını açık bırakmışlar. Sırtları birbirine dönük. Adamın ağzı hafifçe aralanmış, horlama sayılmasa bile zayıf ama rahatsız edici bir ses çıkararak uyuyor. Kadın da kızına benzer bir biçimde yatmış; sol eli yanağı ile yastığın arasında. Rahat bir görünüşü var. Adamın yüzü ise yorgun.</p>

  <p class="normal">Böyle bir işe kalkıştığımız için vicdan azabı duyuyoruz. Bize ne! Her şey o kadar ilgi alanımızın dışında ki... Yaptığımız işten utanç duyuyoruz. Ama başladık bir kez.</p>

  <p class="normal">Usulca çıkıyoruz evden.</p>

  <p class="normal">Sabah.</p>

  <p class="normal">Hâlâ o apartmanın önündeyiz. Bekliyoruz. Adam- la küçük kız dış kapıdan çıkıyorlar. Adam, kendi çantasıyla kızının okul çantasını sol elinde tutuyor, sağ elinde ise otomobilinin anahtarları var. Müflonlu kırmızı kabanıyla bir robota benziyor kız. Beyaz bir kaşkolla ağzı iyice kapatılmış. Salonun penceresinden bakan annesini görebilmek için başını iyice kaldırıyor. Birbirlerine el sallıyorlar. Adam bu törenin dışında, otomobilinin kapısını açıyor. Kız hâlâ annesine el sallıyor. Adam otomobile binmeden önce yukarı bakıp eliyle belli belirsiz bir selam veriyor. Yüzünde hiçbir ifade okuyamıyoruz. Her şeyden bıkmış gibi bir görünüşü var. Otomobilini çalıştırıyor. Hareket etmesini bekliyoruz. Sokaktan çıkınca biz de hareket ediyoruz.</p>

  <p class="normal">Önce kızını okuluna bırakıyor. Okul, bulunduğumuz yolun solunda olduğundan kızını elinden tutup karşıya geçiriyor. Çantasını verip başını okşuyor. Kız ona el sallayıp öpücük yolluyor. Adam töreni uzatmıyor. Büyük adımlarla arabasına yürüyor. Onu beklerken sıkılıyoruz. Suzman sigara içiyor. Bizi bu işe o bulaştırdığından, hepimizden daha çok sıkılıyordur. Yoksa bu kadar çok sigara içmezdi. Oysa dün, daha o sokağa girdiğimizde işin niteliği belli olmuştu. O eve girmemize bile gerek yoktu. Tamam, derdik, bize göre değil, bırakıyoruz. Kötü bir huyumuz var (aslında bunun iyi bir yanımız olduğunu düşünüyoruz); peşine düştüğümüz bir işi mutlaka sonuçlandırmalıyız.</p>

  <p class="normal">Adam otomobiline dönene, çalıştırıp hareket edene dek konuşmuyoruz. Onun ardından biz de yola çıkıyoruz. Suzman, otomobilinin radyosunun açık olduğunu söylüyor; ama dinlemiyormuş. Sigara yaktığını görüyoruz.</p>

  <p class="normal">Mutsuz, diyor Suzman.</p>

  <p class="normal">Ardından ne geleceğini çok iyi bildiğimiz için hemen atılıyoruz: Yeter, diyoruz, bu işi bu kadarla bitirelim.</p>

  <p class="normal">Otomobilini çalıştığı kuruma ait alana park ediyor. Çantası elinde, çok katlı resmî bir işyerinin kapısından giriyor. Birlikte hareket ettiğimizin farkında değil. Birileriyle selamlaşıyor, birilerine "günaydın" diyor. Kadınlarla karşılaşınca sahte bir gülücük yerleşiyor yüzüne, kendine ait olmayan bir ses tonuyla (Suzman bu konuda yanılmaz) selamlıyor onları. Asansöre birlikte biniyoruz. Yedi numaralı düğmeye basıyor. "Mutsuz"un yanına bir de "yalnız biri"ni ekliyor Suzman. Oralı olmuyoruz. Ev yaşamı gibi iş yaşamı da yolunda gitmiyor adamın. Her şey çok açık; böyle bir yaşamın neyi merak edilir, neyi çalınır ki...</p>

  <p class="normal">Çalıştığı oda geniş. Masaların birinde (dört masa var) bilgisayar ve yazıcı duruyor. Girince "günaydın" diyor. Bu da içten değil. Gazete okuyan orta yaşın üzerindeki mesai arkadaşı kadın gözlüğünün üstünden bakıp gülümser gibi yapıyor (ama gülümsemiyor, en az o da adam kadar "bitmiş") ve "günaydın" diye karşılık veriyor. Pencere kenarındaki masada oturan, ikisinden de daha genç görünen adam da "günaydın" diyor. O bir şey okumuyor. Önünde bir fincan çay var. Sigara içiyor ve pencereden dışarı bakıyor. Bu adamı tanıyoruz. Siyah uzun saçları olan kadının gittiği evdeydi. Beş sigara içmişti ve kadınla salondaki uzun koltuğun üzerinde üç kez sevişmişti.</p>

  <p class="normal">Gitmemiz gerektiğini anladık; bundan sonra bu tür işlere karışmamamız ve her şeyi unutmamız gerektiğini de... anladık.</p>
</body>
</html>
