<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>gemi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h2baslik" id="calibre_toc_3"><br class="chapter" />
  <br class="chapter" />
  <br class="chapter" />
  <br class="chapter" />
  ÖĞLEN SEFALARI<br class="chapter" /></h1>

  <p class="normal">Sipsi çalan Çingene'nin adını bilmiyoruz, o da bizimkileri bilmiyor; zaten gerekmiyor da. Ama ona kendimizi tanıtıncaya, buraya her öğlen geldiğimizi (hatta Vasfi'nin deyişiyle "nerdeyse akraba sayılacağımızı") anlatıncaya kadar göbeğimiz çatladı. "Usta," diyor Vasfi, parmakları birbirine bitişik sağ elini hafifçe büküp alnının orta yerine getirerek ("Sadri Alışık selamı", yani Turist Ömer), "biz hep buradayız, siz de buradasınız..." Sonra da kollarını iki yana açıp çaresizliğini belirtiyor: "Bizden metelik işlemez." O zaman davulcu da benzer bir selam veriyor: "Canınız sağ olsun abi." Sipsi çalan ise hiçbir şeyin farkında değil. Çalıp çalmama konusunda bile hâlâ kararsız. Bazen de ellerini göğüslerine bastırıp özür diliyorlar ve (madem para yok) hiç olmazsa bir sigara, masamız zenginse (pek sık olmasa da arada mangal yakıp rakı içtiğimiz oluyordu; özellikle cuma öğle sonları) ekmek arası bir şeyler istiyorlar. Sarsak adımlarla giderlerken, sipsi çalan sarhoşluğunu gizleyemiyor, belki de kontrol edemiyor, zaten yüzü yara bere içinde; Vasfi gözlerini kısıp arkalarından bakıyor ve dişlerinin arasından tıslaya tıslaya "beyinlerine" sövüyor. "Ulan her gün geliyoruz be!" diyor, "Tanıyın artık. Yok usta, bunlar fişi prizden çekmişler. Kendi adlarını bile unutmuşlardır, çünkü içtikleri boktan şaraplar yüzünden beyinleri tebahhur etmiş." Çoğunlukla birlikte çalıştıkları davulcu –ki, ona göre daha yaşlı, hatta babası yaşında olmasına karşın– bizi tanıyor artık, hiç olmazsa tanıyormuş gibi davranıp yanımızdan geçerken elini kasketine götürerek bizi selamlıyor. Ama sipsici, domuz gibi şişmiş yüzünde nerdeyse iki delik gibi kalmış gözleriyle hâlâ ilk kez görüyormuş gibi bakıyor bize. Yanında davulcu yoksa (arada tek başına dolaştığı da oluyor) başımızda dikilip sipsiyle kafamızı şişiriyor. Çalmasını bilse, yalnızca bir değil (o da yarım yamalak) birkaç parça bilse, repertuvarı biraz daha zengin olsa bile ona yine katlanamayız. Bir saatlik öğle tatilinde gelip adam gibi bir iki bira içemiyoruz.</p>

  <p class="normal">Burası, işyerimize yakın (otomobille on dakika) bir piknik alanı. Eğimli bir yer. Yaz aylarında gölge bile veremeyen sağlıksız dişbudak ağaçlarının arasına serpiştirilmiş çirkin ve pis beton masalar var. Çöp varilleri olmasına karşın, herkes her şeyi yere attığından çevre de çok pis. Yaz kış, her türlü hava koşulunda burada birilerini görmek mümkün. Yiyip içenlerin dışında masaların arasında dolaşan satıcılar (ayçiçeği, çiğköfte), iki çalgıcı, falcı kadınlar (peşlerinde birçok çocukla dolaşıyorlar, kiminin de sırtında ya da kucağında çocuklar oluyor), yaşlı ve hasta köpeklerle, masaları ağaç tepelerinden kontrol eden, boşalır boşalmaz da artıkların üzerine inen saksağanlar oluyor. Hiçbir şey almadığımız satıcılar gibi, hiç fal baktırmadığımız Çingene kadınları da tanıyor bizi. Selamlaşıp hatır sorduklarımız bile var.</p>

  <p class="normal">Bizi bir kişi tanıyamadı: sipsici.</p>

  <p class="normal">Onu her gördüğümüzde, "İşte," diyorduk, "kafa tacizcisi geliyor." Keyfimiz kaçıyordu. Ama bir seferinde acımıştık ona, içimiz parçalanmıştı. Serin bir gündü, hava kapalıydı. Her an yağmur bastırır korkusuyla hızlı hızlı içiyorduk biralarımızı. Oysa yukarıda, dikenli telle sınırlanmış bölgeye yakın yerdeki bir masada mangal yeni yakılıyordu. Patırtıcı bir gruptu. Bağırarak konuşuyor, sövüp sayıyor, arada da abuk sabuk şarkılar söylüyorlardı. Sipsici, masanın iki adım gerisindeydi. Paranın kokusunu almıştı; para olmazsa içki, o da olmazsa yiyecek bir şeyler vardı. Sipsisinin o tekdüze sesini duyuyorduk. Davulcu yoktu. O gün yalnızdı. Biralarımız bitmişti, şişeleri siyah naylon torbaya dolduruyorduk. Kalkmıştık ki, bağırışlar, küfürler duyduk. Yukarıdaki gruptan geliyordu. Sipsici yerdeydi. Gençlerden biri tekmeleyerek dövüyordu onu. Arkadaşları engel olmaya çalıştıkça onları savuruyor, daha çok bağırıyor, neye ve kime yönelik olduğu anlaşılmaz biçimde sövüyordu. Sipsici, bir eliyle başını korumaya çalışırken, bir eliyle de sipsisini sıkı sıkı tutuyordu. Saldırganı uzaklaştırmayı başardılar. Onu itip kakıyor, bağırıyorlardı. Sipsici kalktı. Yüzü kan içindeydi. Eliyle üstünü başını silkeledi. Saldırganı yatıştırmaya çalışanlardan biri, gitmesi için itti sipsiciyi. Az daha yeniden yere kapaklanıyordu.</p>

  <p class="normal">"Eee," demişti Vasfi, "bu yolda sopa yemek de var, bıçaklanmak da..."</p>

  <p class="normal">O anda çok çaresizdi, elinin tersiyle burnunu sile sile yürüyordu. Bütün keyfimiz kaçmıştı. Yukarıdaki masada ise hayat normale dönmüştü bile. Biri mangalı tutuşturmaya uğraşıyordu.</p>

  <p class="normal">&nbsp;</p>

  <p class="normal">Bugün tek başına dolaşan sipsici takdirimizi kazandı; çünkü masamızın yanından geçerken elini kaldırarak bizi selamladı. Vasfi de, "Eyvallaah," diyerek coşkulu bir biçimde selamına karşılık verdi. Arkasından baktık. "Sonunda öğrendi hayvan," dedi Vasfi. Öyle biçimsiz yürüyordu ki, her an yere kapaklanabilir ve o değerli sipsisini kırabilirdi. "Elindeki sipsi önemli değil," dedi Sinan, "onu yine alır da, Allah korusun öbürünü kırarsa ne olacak." Güldük. Feridun, yutmak üzere olduğu birayı ağzından burnundan püskürttü. Ardından da yoğun bir öksürük nöbeti. Yaşaran gözlerini silerken, "Ne adamsınız!" diye söyleniyordu. Öbür sipsiyi kırsa ne olacaktı, onu çoktan rafa kaldırmış olmalıydı; o, içmek ve karnını doyurmak için yaşıyordu. Önemli olan, bizi bu kafayla bile tanıyabilmesiydi. Üstelik gözlerini yine açamıyordu. Ne kadar beyinsiz olduğunu biliyorduk; bizi şaşırtan da buydu. En yufka yüreklimiz yine de Feridun; "Ne yapsın adam ya," dedi, "kızıyoruz mızıyoruz ama, herif ekmek parasının peşinde." Haklıydı. O pencereden bakılınca çok haklıydı.</p>

  <p class="normal">Bugün oldukça cömerttik, bizi o kafayla tanıdığı için (biraz da Feridun'un içimize işleyen acıklı konuşmasının etkisiyle) daha önce hakkında verdiğimiz bütün olumsuz puanları sildik. Hatta Sinan, "Biz bu adama hiç kıyak yapmadık," dedi. Doğru söylüyordu, hep masamızdan uzaklaştırmış (aslında kovmuş), beş kuruş para vermemiştik. Ama biz de haklıydık, herif çalmasını bilmiyordu; bilse bile uzaklaştırırdık, çünkü hiçbirimiz o tür müziği sevmiyordu. Ama yine de üç beş görebilirdik onu. Davulcuya da, falcılara da, kimseye beş kuruş vermemiştik. Anlamaları gerekirdi, "Tekel" birası içiyorduk ve o boktan beton masanın üzerinde bira şişelerinden başka bir şey olmuyordu. İşyerinden Sinan'ın yetmiş beş model Buick'ine doluşup geliyorduk (davulcu ile sipsici değil ama, falcılar bunun farkındaydı) gelmesine ya, yaşam ip üstündeydi. Öğlen sefalarından bile vazgeçmek zorunda kalacağımızdan korkuyorduk.</p>

  <p class="normal">Yarım saat sonra –bu arada ne içmişti ki "hayvan"– masamıza yaklaşıp (gözleri tamamen kapalı) sipsisini çalmaya başlayınca verdiğimiz bütün olumlu puanları sildik. Sinan cebinden para çıkardı. Çalmayı kesip gitmesi için tabii; biraz da, bugüne kadar ona kıyak yapmadığımız yolundaki saptamanın etkisiyle.</p>

  <p class="normal">Birden bizi tanıdı sipsici. Tanır tanımaz da, yüzünde o güne kadar görmediğimiz bir anlam belirdi; utanmıştı adam. Utanmanın ötesinde, onuru kırılmıştı sanki. "Kusura bakmayın abi," dedi. Sağ elini göğsünün üstüne bastırıp başını hafifçe öne eğdi. O cümleyi yineledi: "Kusura bakmayın."</p>

  <p class="normal">Sinan'ın ısrarla vermek istediği parayı almadı. "Yanlış yaptım," dedi, "beni affedin."</p>

  <p class="normal">"Yanlış yok usta," dedi Vasfi, "sen şunu bir al."</p>

  <p class="normal">Almak istemiyor, Sinan'ın elini itiyordu. Vasfi parayı Sinan'dan alıp onun cebine soktu. "Tamam!" dedi. Sesi buyurgandı, tartışma istemiyordu. Eğildi sipsici, elini alnına götürerek selamladı bizi. Ne kadar sarhoş olursa olsun efendiliği elden bırakmıyordu. Başka bir şey demeden uzaklaştı.</p>

  <p class="normal">"Vay be," dedi Sinan, "herif bizi ezdi."</p>

  <p class="normal">"Gerçekten," dedi Vasfi. Dudakları sıkı sıkı kapalı, başını ağır ağır sallayarak ardından baktı. Birine söveceği zaman böyle yapardı. Ama bu kez sövmedi.</p>
</body>
</html>
