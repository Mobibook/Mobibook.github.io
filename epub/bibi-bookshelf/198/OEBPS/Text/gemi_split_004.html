<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>gemi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h2baslik" id="calibre_toc_1"><br class="chapter" />
  <br class="chapter" />
  <br class="chapter" />
  <br class="chapter" />
  GEMİLER DE AĞLARMIŞ<br class="chapter" /></h1>

  <p class="solbaslik">&nbsp;<br class="chapter" />
  &nbsp;&nbsp;&nbsp;Yabancı bir kentin tanıdık yüzü</p>

  <p class="normal">Makine dairesindeki zil, "benden bu kadar" dercesine çaldı; ardından da ana makinenin sesi kesildi. Günlerdir düzenli bir hırıltıyla inleyen hayvan susmuştu. Zincir şakırtıyla boşaldı. Baş taraftaki çana üç kez vuruldu, üç kilit zinciri denize bırakmışlardı. Yeniden boşalan zincirin sesi; çanın sesi iki kez daha duyuldu. Ranzamda doğrulup lombozdan dışarı baktım. Bu kış gecesinde, ışıkları donuk donuk parlayan bir kentin yaklaşık bir mil kadar açığına demirlemiştik.</p>

  <p class="normal">"Neredeyiz?" dedi İbrahim.</p>

  <p class="normal">"Bilmiyorum," dedim lombozdan bakmayı sürdürerek, "küçük bir yere benziyor."</p>

  <p class="normal">İbrahim, ranzasında doğrulup oturmuştu. Bacaklarının dizden altı ona ait değilmiş gibi aşağı sarkıyordu. Kamaranın cılız ışığında, gözlerini ovuşturan kocaman bir çocuğa benziyordu.</p>

  <p class="normal">"Uyuyabildin mi?"</p>

  <p class="normal">"Yok be!" dedi, "Benimkisi göz uykusu. İyi salladı ama."</p>

  <p class="normal">Uzun süredir değiştirmediği, onunla yatıp kalktığı kalın ekose yün gömleğinin cebinden sigara paketini çıkardı.</p>

  <p class="normal">"Ben de uyuyamadım. Demire geldiğimize göre, deniz Beybaba'nın gözünü korkutmuş olmalı. Şaka maka değil, en az altı şiddetinde var değil mi?"</p>

  <p class="normal">Çakmağın aleviyle İbrahim'in yüzü biraz daha aydınlandı. Ne kadar da yorgun görünüyordu. Sigarasından derin bir nefes çekti.</p>

  <p class="normal">"Beybaba korsandır, bu denizleri iplemez. Bu gemide yeni sayılırsın, biz nelerini gördük." Omuzlarını sarsıp burnundan bir "hıh" sesi çıkararak gülümsedi. "Başka bir şey var herhalde."</p>

  <p class="normal">Bu gülümsemenin Beybaba'nın korsanlığına mı, yoksa demirlememize neden olan "başka bir şey"e mi yönelik olduğunu anlayamadım. Bu gece burada, ilk izlenimleri oldukça ürkütücü olan bu kentin açıklarında demirde kalacağımız belli oldu. Saate baktım: 21.00. Yeniden ranzama uzandım. Üç gündür denizdeyiz; ama üç aymış gibi geldi bana.</p>

  <p class="normal">Açılan kapanan kapılar, ayak sesleri, konuşmalar geliyor dışarıdan. Bir hareket, bir canlılık var. Oysa bir saat önce, yaşlı teknenin omurgaları inleyerek çatırdarken, öfkeli bir denizde bata çıka yol alan gemide ölüm sessizliği vardı. Çarkçıbaşı'nın sesi duyuluyordu. Bağıra çağıra bir şeyler söylüyordu ama ne dediğini anlayamıyordum.</p>

  <p class="normal">"Makinede bir pislik var galiba," dedim.</p>

  <p class="normal">Başını iki yana sallayıp güldü İbrahim. "Bu kaçıncı arıza! Makineciler düşünsün," dedi, "demiri attık ya, emniyetteyiz."</p>

  <p class="normal">"Bu durumda sabaha kadar buradayız."</p>

  <p class="normal">"Hangi sabah? Günlerce bu koyda sürtmezsek bana da İbrahim deme."</p>

  <p class="normal">"Dışarıdaki tantana ne o zaman?"</p>

  <p class="normal">Homurdandı. Ne dediğini anlayamadım ama, büyük olasılıkla sövmüştü.</p>

  <p class="normal">"Hıı?" dedim.</p>

  <p class="normal">"Dışarı çıkılacak, filika hazırlıkları. Sen Çarkçıbaşı' nı tanımıyorsun."</p>

  <p class="normal">"Nasıl yani?"</p>

  <p class="normal">"Kafası bir şeye takılmıştır. Makine stop, der; keyfi gelene kadar beklersin."</p>

  <p class="normal">"Anlamadım," dedim.</p>

  <p class="normal">"Anlarsın," dedi, "daha gençsin. Pezevengin ya kuruyemişi bitmiştir ya canı karaya ayak basmak istemiştir ya da balık tutmak."</p>

  <p class="normal">"Hikâyeden mi demirledik?"</p>

  <p class="normal">Gözlerini yumup başını geriye attı. Bu, onun çok emin olduğunu gösteriyordu.</p>

  <p class="normal">Dışarı çıkmak için iyi bir fırsat. Herkes buna dünden razı. Bir yerlere oturulup hızlı hızlı içilecek. Bir bölümü karaya ayak basar basmaz, bir bölümü de içtikten sonra telefon kulübelerine kapanacak; eşler, çocuklar, sevgililerle konuşulacak. Uzun uzun konuşulacak, dönüp dolaşıp aynı şeyler yinelenecek. Sonra kadın aranacak, bulunacak yerler ve pazarlamacılar (onları bir görüşte tanıyacak kadar deneyimli her biri) araştırılacak, sigara, içki, çiklet, şeker, bisküvi alınacak. Çocuklaşılacak, alabildiğine çocuklaşılacak. Zamanı gelince de gemiye dönülecek. Yüzen hapishaneye.</p>

  <p class="normal">Kalktım. Lavabonun üzerindeki, sırları yer yer dökülmüş aynaya baktım. Bir haftadır tıraş olmuyorum. Elimle çenemi sıvazladım. Gözlerim çökmüş. Aynadan İbrahim'e baktım. Sigarasını bitirmiş, ranzasına yeniden uzanmış, kamaranın tavanına bakıyor. Tıraş olmayı düşünmüyorum. Aynadaki yansım çarpık çarpık gülümsedi. Dışarı çıkacak olanlar sinekkaydı tıraşlarını çekiyorlar şimdi; saçlara jöle, burun ve kulak kıllarına küçük makas darbeleri, koltukaltlarına bayıltıcı kokular. Bu kentin bütün kadınları (açık ve gizli orospular, serüvenci genç kızlar, romantikler ve mutsuz ev kadınları) onları bekliyor. O tuhaf rastlantılardan biri neden burada karşılarına çıkmasın ki! Sen her zaman hazırlıklı olacaksın; aşk geliyorum demez!</p>

  <p class="normal">Karaya çıkmayı düşünmüyorum. Sigara ve içki ikmali gerekebilir, onu da birine söylerim. İbrahim de çıkmaz; az konuşur, çok içer, karıyla kızla işi yoktur. Kimseyle hırlaştığı, dalaştığı görülmemiştir. Sevilir. Onun derdi ona yeter, derler.</p>

  <p class="normal">Filikanın bağlı olduğu zincirlerin makaradan boşaldığını haber veren ses; işte denize indiriliyor. Aceleyle. Kamaranın kapısı tıklatıldı, ardından da açıldı. Kapıda Kamarot Mustafa. Yüzü her zamanki gibi ateş kırmızısı, alnında boncuk boncuk ter.</p>

  <p class="normal">"On dakikaya kadar filika çıkıyor," dedi, "geliyorsanız hazırlanın."</p>

  <p class="normal">"Bir şey mi oldu?" dedim.</p>

  <p class="normal">Omuzlarını kaldırdı. "Bilmiyorum," dedi, "ana makinede bir problem varmış." Kayıtsız, problemi önemsemiyormuş gibi güldü. "Geliyor musunuz?"</p>

  <p class="normal">"Bilmem," dedim, elimle tıraşsız çenemi sıvazladım, "gelelim mi?"</p>

  <p class="normal">"Gelin abi, çıkın şu ininizden."</p>

  <p class="normal">"Bakacağız," dedim, "İbrahim çıkarsa ben de çıkarım."</p>

  <p class="normal">İbrahim, başını o kadar kararlı bir biçimde salladı ki, hiçbir gücün onu gemiden çıkaramayacağını anladım. O anda dayanılmaz bir dışarı çıkma isteği duydum; bunda İbrahim'in katı ve garip tutumunun mu, yoksa Mustafa' nın hâlâ kapı aralığında dikilip kararımızı bekleyen çocuksu ısrarının mı etkili olduğunu bilmiyorum.</p>

  <p class="normal">"Hadi," dedim İbrahim'e, "toparlan, çıkıyoruz."</p>

  <p class="normal">"Yok be," dedi, "bana hiç dokunma."</p>

  <p class="normal">"Boşver," dedim, "burası fena bir yere benzemiyor. Çıkıp biraz dolaşırız, alışveriş ederiz, bir yere oturup bira içeriz; değişiklik olur işte..."</p>

  <p class="normal">"Hava boktan."</p>

  <p class="normal">"Olsun, bizim havayla ne işimiz var."</p>

  <p class="normal">Güldü. Sigarasını yanı başındaki küllükte söndürdü. Kolları dimdik, bedenini geriye doğru esnetip gerindi.</p>

  <p class="normal">"Nerelerdeyiz?" diye yeniden sordu.</p>

  <p class="normal">"Bilmem," dedim, "vardiyadan çıkalı neredeyse dört saat oluyor. Deniz kudurunca bizim rota da sapmıştır. Nerede olduğumuzun ne önemi var ki, bir yerdeyiz işte."</p>

  <p class="normal">"Yaşa," dedi Mustafa. Hâlâ kapıda dikiliyordu.</p>

  <p class="normal">"Tamam," dedim, "geliyoruz."</p>

  <p class="normal">İkimiz de tıraş olmayacaktık. Dolaplarımızı açıp kafamızı kaşıyarak ne giyeceğimizi düşünmeyecektik. Lastik çizmelerimizi ve muşamba yağmurluklarımızı giymemiz yeterliydi.</p>

  <p class="normal">Küpeşteye çıktık. Rüzgâr denizi yalayarak esiyor, yağmur yüzümüze vuruyordu. İbrahim birden durdu, gözlerini kısmış kentin ışıklarına bakıyordu.</p>

  <p class="normal">"Ben gelmiyorum," dedi.</p>

  <p class="normal">Kolundan tutup çektim. "Beni yalnız bırakma," dedim, "gel bak, pişman olmayacaksın."</p>

  <p class="normal">"Ne olur ısrar etme!"</p>

  <p class="normal">Çıkacak olanlar filikaya binmişti bile. Çarkçıbaşı kocaman elini sallayarak, "Hadi," dedi, "geliyorsanız gelin."</p>

  <p class="normal">"Geliyoruz... Geliyoruz," dedim.</p>

  <p class="normal">Çocuk gibi boyun eğip peşimden sürüklendi. İdris, filikaya yol verdi. Konuşmayan, kapüşonlarını başlarına çekmiş sekiz karaltıyız teknede. İnce ve hırçın bir yağmur muşambalarımıza vuruyor. Çarkçıbaşı başını önüne eğmiş, kucağında üst üste koyduğu ellerine (o kocaman ellerine) bakıyormuş gibi oturuyor. İbrahim'in dışında kimse sigara içmiyor. Konuşmuyoruz. Yabancı bir kentin ışıklarına doğru yaklaşıyoruz.</p>

  <p class="normal">İdris ustaca iskeleye yanaştı.</p>

  <p class="normal">Çarkçıbaşı saatine bakıp, "Şimdi on," dedi, "bir buçuk saat herkese bol bol yeter; on bir buçukta burada olun."</p>

  <p class="normal">Herkes bir yana dağıldı. İbrahim'le birlikte yürüyoruz. Köfteci dükkânları, büfeler, kahvehaneler ve iki birahanenin bulunduğu küçük bir alandan geçtik. Gemiden ayrıldığımızdan beri tek bir sözcük etmemiştik. Telefon kulübelerinin üçü de doluydu. Sarı muşamba yağmurluklu tanıdık üç adam telefonla konuşuyordu. Ne İbrahim'in böyle bir gereksinimi var ne de benim. Canı bir şeye sıkılıyor ama, sormaya çekiniyorum. Belki anlatır, bilmiyorum. Yürüdüğümüz, kentin en işlek caddesi olmalı. Dükkânların çoğu kapalı. Vitrin ışıkları yalnızlığımızı ve yabancılığımızı çoğaltıyor. Bizden başka birkaç kişi daha var caddede; şemsiyelerini açmış hızlı hızlı yürüyorlar. Evlerine gidiyor olmalılar; kurulu düzenlerine, karılarına ve çocuklarına. Dertlerine. Biz nereye gidiyoruz?</p>

  <p class="normal">"Görülecek bir şey yok," dedim, "dönelim mi?"</p>

  <p class="normal">"Biraz daha yürüyelim."</p>

  <p class="normal">Dörtyol ağzına gelince durduk. İbrahim, çevreyi büyük bir dikkatle inceliyordu.</p>

  <p class="normal">"Bir yeri mi arıyoruz?" dedim.</p>

  <p class="normal">"Aramıyoruz," dedi, "dönelim."</p>

  <p class="normal">Gergindi. Sıkıntılı havayı dağıtmak için, "Gemiden göründüğü gibi değilmiş," dedim, "boktan bir yer burası. Işıklar nasıl da aldatıyor insanı. Böyle bir yerde yaşayamazdım."</p>

  <p class="normal">"Bir yere oturalım," dedi, "canım bira istiyor."</p>

  <p class="normal">Filikadan indiğimizde karşımıza çıkan o küçük alana döndük. <span class="ideitalik">Avcı'nın Yeri</span>'ni seçtik. Aslında seçmedik de, hiçbir şey konuşmadan oraya yöneldik. Kamarot Mustafa ile İdris de oradaydı. Bir masada bira içiyorlardı. Selamlaştık. Masalarına davet ettiler ama, İbrahim başka bir yere oturmak istediğimizi uygun bir biçimde ifade etti.</p>

  <p class="normal">"Bira ve çerez," dedim. Yabancı müşterilere alışkın yaşlı garson babacan bir tavırla başını eğdi. İbrahim'in uzattığı paketten bir sigara yaktım.</p>

  <p class="normal">"Çıktığımız iyi oldu değil mi? En azından değişiklik."</p>

  <p class="normal">"Burası, oraya öyle benziyor ki," diye mırıldandı.</p>

  <p class="normal">"Nereye?"</p>

  <p class="normal">Uykudan uyandırılmış gibi boş boş yüzüme baktı. Garson biralarımızı getirmişti, bardakları önümüze koydu. Çerez tabağını ortaya yerleştirmek için kül tabağını biraz yana çekti. Kibarca, "Afiyet olsun," dedi.</p>

  <p class="normal">"Nereye benziyor?" diye sorumu yineledim.</p>

  <p class="normal">"Yıllar önce bir film izlemiştim," deyip sigarasını küllükte söndürdü. "Böyle bir yere benziyordu. Hatta, buraya çok benziyordu."</p>

  <p class="normal">"Eee?" dedim.</p>

  <p class="normal">"Adam, çok sevdiği kadını öldürüyor."</p>

  <p class="normal">"Neden?"</p>

  <p class="normal">Birasından içti. "Kıskançlık yüzünden," dedi, "çok sevmek de bir hastalık. Sahipleniyor, bütün yaşamına el koyuyorsun." Başını ağır ağır salladı. "Bir hastalık." Uzattığım paketten sigara aldı. Üçüncü kez yineledi: "Bir hastalık..."</p>

  <p class="normal">"Sonra ne oluyor?" dedim.</p>

  <p class="normal">"Sonra... Adam cezasını çekiyor ya da çektiğini sanıyor; çünkü, hapisten çıkınca da kadın onu öldürüyor."</p>

  <p class="normal">"Hangi kadın?"</p>

  <p class="normal">"Öldürdüğü kadın."</p>

  <p class="normal">"Nasıl yani?"</p>

  <p class="normal">"Adam yanlış yaptığını anlıyor. İftira. Çamur atmışlar kadına. Öğrenince de..."</p>

  <p class="normal">"Öğrenince de ölüyor."</p>

  <p class="normal">"Ölüyor."</p>

  <p class="normal">Uzun bir sessizlik girdi araya. Biramdan bir yudum aldım, olmadı; başımı kaşıdım, bir sigara yaktım, yine olmadı. Bir şeyler söylemem gerekiyordu.</p>

  <p class="normal">"O film burada mı çekilmişti?" diyebildim sonunda.</p>

  <p class="normal">"Hayır," dedi; yüzüme değil de bardağına bakıyordu, "buraya çok benzeyen bir yerde."</p>

  <p class="normal">"İbrahim Abi!"</p>

  <p class="normal">Dönüp baktık. Seslenen İdris'ti. Sağ elinin işaretparmağı ile saatini gösteriyordu.</p>

  <p class="normal">"Tamam," dedim, "kalkıyoruz."</p>

  <p class="normal">Bardağımın üçte biri doluydu. İçip bitirdim. İbrahim'in bardağında da o kadar bira vardı. Bir sigara yakıp kalktı.</p>

  <p class="normal">"Biranı bitir," dedim, "o kadar beklesinler."</p>

  <p class="normal">Başını "hayır" anlamında kaldırdı. "Değmez" mi demek istiyordu, "içecek keyfim yok" mu, anlayamadım. Sigarasıyla çakmağını gömleğinin cebine koydu. Çıktık. Yağmur dinmişti. Sigara ve içki alacak kadar zamanımız olup olmadığını sordum İdris'e. Durdu. Gözlerini kapayıp başını geriye atarak (iyi içtiği belli oluyordu) kollarını iki yana açtı, "Ne demek," dedi, "icabında sabaha kadar bekletirim filikayı." İbrahim gülümsedi. İdris'i çok sever, bilirim.</p>

  <p class="normal">Çarkçıbaşı herkesten önce filikaya kurulmuştu bile. Kucağındaki büyükçe bir torbayı çocuğuymuş gibi sevgiyle tutuyordu.</p>

  <p class="normal">"Tamam mıyız?" dedi. Son gelen biziz.</p>

  <p class="normal">"Tamamız efendim," dedi İdris. Motoru çalıştırdı. Tornistan yaparak iskeleden uzaklaştık. Yine kimse konuşmuyordu. Rüzgâr aynı şiddette esiyordu. Yağmur yağmıyordu. Herkes içmişti. İçmişti ama susuyordu. Motorun tekdüze sesini duyuyorduk. Yekeyi tutan İdris, insandan çok heykele benziyordu. İbrahim'in yüzü, uzaklaştığımız kente dönüktü. Ondan başka sigara içen yoktu. Çarkçıbaşı'nın başı yine önüne eğikti; bu kez ellerine değil kucağında sıkı sıkı tuttuğu torbaya bakıyordu.</p>

  <p class="normal">Gemiye yaklaşıyorduk. Gemimize...</p>

  <p class="solbaslik">&nbsp;<br class="chapter" />
  &nbsp;&nbsp;&nbsp;telsizci</p>

  <p class="normal">Çarkçıbaşı, kamarasına davet etti bu gece. Balıkla falan uğraşmayacakmış; çünkü dün akşam kıçüstünde sabahlamış. "Yahu," diyor, "balık inat etti, ben inat ettim; ama tık yok." Aslında İdrisler falan da pek bir şey tutamamışlar. Ama İdris'in ertesi gün fısıldadığına göre Çarkçıbaşı tam bir "geyik". Gece boyunca yem kaptırmış, balıkları beslemiş durmuş. O ne zaman balık tutmaya heveslense İdris çocuklar gibi seviniyormuş. Acayip bir tantanaymış ki, görülmeye değermiş. İğneye yem takmasını, misinayı çevirip çevirip (o anda uzak duracaksın, ya kafana kurşunu yersin ya da iğne biçimsiz bir yerine saplanıverir) oltayı mümkün olduğunca uzağa fırlatmaya çalışmasını (ama nasıl beceriyorsa, bir iki metreden fazla gitmiyormuş), misinayı dolayıp karıştırmasını, yemleri o beyinsiz balıklara kaptırınca sövüp saymasını (gün yüzü görmemiş ne küfürler) gülmeden izlemek mümkün değilmiş. Gülünce de bozuluyormuş. Baktın kendini tutamıyorsun, hemen oradan uzaklaşacakmışsın. Onun duyamayacağı bir yere git, başını geminin sacına vura vura, tepine tepine istediğin kadar gül, sorun değilmiş. Ki, İdris'in dışında birçoğu böyle yapıyormuş. İdris, aksiliklere Çarkçıbaşı kadar öfkelenmiş bir ifade takınmayı, onunla birlikte sövmeyi, ama içten içe gülmeyi becerebiliyormuş. Dört bir yana kaçışanları gözleri yaşarana dek güldüren de biraz bu durummuş. Bu şenliğe bir türlü katılamadım, çünkü her türlü avdan nefret ediyorum.</p>

  <p class="normal">Çarkçıbaşı'nın ikram ettiği votkayı içiyorum; üzerine kola ekledik. Viskisi birkaç gün önce bittiği için kendini suçlu hissediyor. O içmez, belki kırk yılda bir, o da bol sodalı bir viski. Sigara da içmez. Ama ne içkisi eksiktir ne de sigarası. İdris'in gözünde "cıvatadan" bir denizcidir Çarkçıbaşı; kader kurbanı bir "kara adamı". Dolabından çıkardığı büyükçe bir naylon torbadan avuçladığı (onun avucuyla yarım kilo kadar) kuruyemişi tabaktakilere ekledi. Bir bölümü de masaya saçıldı. Çerez tabağı hep tepeleme olacakmış, öyle seviyor. Bir tavuk gibi atıştırıyor, dur durak yok. Yemek yiyişi de öyle. Yemiyor da önündekilerle dövüşüyor sanki. Ter içinde, oflayarak, bir canavarı yenmiş de çok yorgun düşmüş gibi kalkıyor sofradan. "Afiyet olsun" sözcüklerini bile güç duyabiliyoruz. Bir gün, böyle yemek yemenin sağlık açısından zararlı olabileceğini (kırmak da istemiyorum, çok alıngan) söyledim. "Biliyorum," dedi, "keşke günlük beslenmemizi karşılayacak haplar olsa da, sabahtan bir tane yuvarlayıp gün boyu rahat etsek." Çarkçıbaşı yemek yemekten sıkılıyor. Aslında birçok şeyden sıkılıyor. Denizciliğe nasıl katlandığına ise aklım ermiyor.</p>

  <p class="normal">Sigara içmek istediğimi söyledim. "Tabii," dedi. Sağı solu belli olmaz, bazen de, "Kamaram küçük, sigara dumanı her şeye siniyor," der, içirtmez.</p>

  <p class="normal">Kafasının takıldığı bir şey olduğunu söyledi. Geminin ana makinesindeki arıza ile ilgilidir, diye düşündüm (öyle ya, bir haftadır bu küçük kentin limanında, üstelik açıkta bekliyoruz); değilmiş. "Doğanın en gelişmiş, hatta ona kafa tutan, bu arada da canına okuyan yaratığının (anlayamazmışım gibi bir de açıklama getiriyor), yani insanoğlunun dişisinde hâlâ birtakım eksiklikler var," dedi. Ben de ona uymuş, leblebileri peş peşe, makineli tüfekle ateş eder gibi atıştırmaya başlamıştım. "Nasıl yani?" dedim, "Bence eksiklikten çok fazlalıkları bile var." "Öyle değil işte," dedi. Dolaptan kuruyemiş torbasını çıkardı. "Her ay hâlâ kanıyor olmaları örneğin... Bir de ikiye ayrılıyorlar; sancılı olanlar var, sancısız olanlar var... Doğanın ayıbı... Büyük ayıbı..." Bir avuç kuruyemişi tabağa boca etti. Masaya saçılanları toplamaya çalıştım. "Bırak," dedi, "siktir et." Alınmayacağını bilsem, torbayı dolaba koymamasını söyleyeceğim. Kamarasına geldiğimden beri bu kaçıncı kalkışı. "Biz görürüz, göremeyiz bilemem ama, ben yine de umutsuz değilim. Kansere çözüm bulunacak, AIDS'e de bulunacak. Yalnız, bu da çok önemli."</p>

  <p class="normal">Bir başka gece, yine bu kamarada (ama o gece viskisi vardı ve eşekler gibi içmiştim) başka bir insanlık sorununa değinmişti. Kadın için de, erkek için de geçerliydi. Bu da doğanın bir ayıbıydı. Aynı zamanda bilimin de ayıbıydı. Gözlerini iyice açarak (zaten büyük gözleri vardı, yüzü daha da korkunçlaşmıştı), "Neden bizim de kümes hayvanlarınınki gibi kursaklarımız yok!" demişti. Göbekli marulu, ıspanak ve semizotunu şöyle bir sudan geçirip (icabında hiç yıkamadan) yiyebilirdik. Çileği neden tarlasında, dalından koparıp yiyemiyorduk? Kursaksızlıktan. Böbreklerimizin olmasına bir itirazı yoktu, onlar da olsundu. Ama ilave bir kursak böbreklerin işini yarı yarıya kolaylaştırırdı. "Fena mı olurdu?" demişti. Olmazdı. Hem öfkelenmiş hem de bütün kümes hayvanlarını kıskanmıştık. Onunla birlikte sövmüştüm. Ne de olsa viskisini içiyordum. Bir yandan da ona hak vermiştim; iki kez böbrek taşı düşürmüş. Sancı, deyince orada duracaksın; çünkü Çarkçıbaşı bu konuda uzman.</p>

  <p class="normal">"Önemli tabii," dedim. "Onların çektikleri bir yana, bize de çektiriyorlar; üç günle bir hafta arasında değişen bir yasak."</p>

  <p class="normal">"İnsanlık ayıbı!" deyip kuruyemiş tabağını avuçladı. Yumruk yaptığı avucundakileri bir değirmene boşaltır gibi ağzına boşaltırken bardağımın boşalmış olduğunu gördü. "Votkan bitmiş de söylemiyorsun." Kalktı. Çünkü votka şişesi de dolaba konuyor. Şişeyi getirip bardağımın üçte ikisini doldurdu. Üçte birle başlamış, yarım bardakla sürdürüp bu noktaya gelmiştik. Bundan sonrası silme votka ki, yüzünü buruşturmadan içmen gerek. Yoksa alınır.</p>

  <p class="normal">Yaradana sığınıp biraz da içtiğim votkalardan cesaret alarak o zor soruyu sordum. "Çarkçıbaşım," dedim, "makinedeki arıza büyük galiba..."</p>

  <p class="normal">Yüzü asıldı. Bütün keyfi kaçmıştı.</p>

  <p class="normal">"Bak şimdi," dedi, "şu anda ülkemizde iki tane NOHAP makineli gemi var, onlardan biri de bu yaşlı tekne. NOHAP'ın dilinden anlayan bir kişi var; o da ben. Arızaya gelince; büyük olmasına o kadar büyük değil de, biraz zaman alacak. Şimdi, dizel makinelerde blower çok önemlidir; bir tür kompresör. Pistonlar, sıkıştırılmış havanın patlamasıyla çalışıyor. Arızalanan blower'in problemli parçasını söküp tornacıya götürdük. Sabır gerek."</p>

  <p class="normal">Sustu. Lombozdan dışarı baktı.</p>

  <p class="normal">"Boktan bir yer," dedi. Dönüp bir şey anımsamış gibi yüzüme bakarak, "Telsiz Ruhi'yi bilirsin değil mi?" dedi.</p>

  <p class="normal">"Ben bu gemiye geldikten hemen sonra o ayrıldı," dedim, "biliyorum."</p>

  <p class="normal">"O zaman o kadar bilmezsin, asıl tantana üç dört yıl önceydi. İkinci Çarkçı'ya sor da anlatsın. En çok o takılırdı ona. Yahu, o adam var ya (dolaptan kuruyemiş poşetiyle votka şişesini çıkardı) bazen üzerine çok gidiyorlar diye acırdım, bazen de hak ediyor ibne, derdim." Bardağımı ağzına kadar votka ile doldurdu. Tabağa iki avuç kuruyemiş ekledi. Masaya saçılanları toplamaya yeltenmedim bu kez. "Genç görünecek ya, her gün saçlarına ‘Akyok' sürüyor." "O ne?" dedim. "Boktan bir ilaç, sözde aklaşmayı önlüyor; adı üstünde, ak-yok. Mahir (İkinci Çarkçı), onun vardiyada olduğu sıra kamarasına girip Akyok şişesini boşaltıyor, içine de oksijen dolduruyor. Ertesi gün Ruhi zabitan salonuna öfkeyle girdi ki, tam bir pavyon karısı; saçlar sapsarı. Burnundan soluyor: Hangi şerefsiz yaptı bunu? Şakanın da bir haddi var, diyor. Kimse gülmüyor. Süvari, çenesi iki parmağının arasında başını ağır ağır sallayarak, ‘Saçlarına sürdüğün o ilaç bozulmuş olmasın,' dedi, ‘ne de olsa rutubetli bir ortam.'" Gülmeye başladı. "Daha neler neler..." Ağzını kuruyemişle doldurdu. "Şimdi bu (yine gülmeye başladı) kahvaltıda yiyeceği peyniri bir tasa koyup akşamdan suya yatırıyor ki, tuzu çıksın. Yüksek tansiyonu var. Mahir gidip o suya bir avuç tuz atıyor. Ruhi banyoya girince geminin soğuk su vanalarını kapatıyor. Musluklardan yalnızca buhar püskürüyor. Daha neler neler... Ama en gırgırı neydi biliyor musun?" Ayakta dikilmekten yorulmuş olmalı ki, gidip yatağına oturdu. "Bir gün yine makine arızası var, demirdeyiz. Herkes zabitan salonunda. Ruhi tavlada Süvari'ye yenilmiş, bir karış suratla oturuyor. Süvari boşa zar sallamaz; oynadı mı, herkese yemeğine ya da içkisine oynar. Zar tuttuğu bilinse de, bunu ima etmeye bile kimse cesaret edemez. Zile basıp kamarotu çağırdı Ruhi. Bir bardak su istedi. ‘Eee,' dedi Süvari, ‘bu maçın üzerine ancak bir bardak soğuk su içilir.' O, suyunu içerken, Mahir, her zamanki puştluğu üzerinde, ‘Hiç işerken su içtiniz mi?' diye ortaya sordu. İş dönüp dolaşıp Ruhi'ye dokunacak ya, herkes, ‘Yoo!' dedi. ‘Bir deneyin bak,' dedi, ‘yutkunduğunuzda işemeniz kesilecek.' İlk kılçık Süvari'den: ‘Olmaz öyle şey, ne alakası var?' Mahir ısrarlı: ‘Hiç denediniz mi Süvari Bey?' Denememiş. Deneyen de yok. ‘Ben denedim,' dedi Mahir, ‘tam yutkunurken işeme de kesiliyor.' O ara Ruhi kalktı, elinde su bardağı ile salondan çıktı. Hepimiz sonucu merakla bekliyoruz. Biraz sonra döndü, yüzünde şeytani bir gülüş; ‘Denedim,' dedi, ‘kesilmiyor.' Şimdi bak (Çarkçıbaşı kıpırdanarak oturuş biçimini değiştirdi. İyice keyiflenmişti), Mahir'i göreceksin; başını iki yana sallayarak dehşetle Ruhi'ye bakıyor. Salonda çıt yok. ‘Gerçekten kesilmedi mi?' dedi kaygıyla. ‘Hayır,' dedi Ruhi, ‘beygirler gibi işedim.' ‘O zaman sen ibnesin,' dedi Mahir, ‘ancak onlar bunu başarabilir.' Bir kahkaha patladı. Ruhi şaşkın şaşkın bakıyordu. ‘Ruhi Amca,' dedi (arada, özellikle şakanın dozu kaçtığında ona amca derdi, bir tür gönül alma), ‘insan bedenindeki giriş ve çıkış kasları daireseldir; biri kasılınca öbürü de otomatikman kasılır. Diyelim işiyorsun ve o anda bir yudum su içip yutkundun; alt kaslar da kasılacak ve işeme eyleminde kısa bir kesinti yaşanacak. Ama alt kaslar gevşekse beygirler gibi işemen çok normal.' Ruhi çok sinirlenmişti. Bağırıp çağırdı. Süvari'ye suç duyurusunda bulundu, şahsına hakaret edilmişti. Süvari çok sakin, açıklamaların bilimsel olduğunu söyledi. Üstelik ondan başka kimse merak edip işemeye gitmemişti. Öfkeyle kapıyı vurup çıktı Ruhi. Bir kahkaha patladı ki, kesin o da duymuştur. Ama akşam yemeğinde, hiçbir şey olmamış gibi yerini alacağını ve yemekten sonra Süvari ile şartları ağır bir tavla maçına başlayacağını herkes biliyordu."</p>

  <p class="normal">Votkamdan bir yudum içtim. Sigara yaktım (bu kez izin almadım, gerek yok, çünkü Çarkçıbaşı gülmekten yaşaran gözlerini ovuşturuyor yumruklarıyla). Merak ettiğim soruya hâlâ bir yanıt alamamıştım. Arıza ne zaman giderilecekti, bu berbat yerde daha ne kadar bekleyecektik? Bu gemiye geldiğimden beri karşılaştığımız üçüncü arıza. Baş tarafta, İdris'in küçük kamarasında bir gece içerken (tanık olduğum ilk arızaydı, on gün beklemiştik) Izbarço kadar (geminin adı Izbarço) makine arızası yapan başka bir geminin yeryüzünde olmadığını, hatta olamayacağını söylemişti İdris; hem de gözlerini abartılı bir biçimde açarak, cinayete hazır bir yüzle. Baha da, İbrahim de gülmüştü. "Çünkü neden?" demişti İdris parmağını şakağına dayayıp bana bakarak; yanıt Baha ile İbrahim'den gelmişti: "Çünkü NOHAP!" NOHAP'ın ne olduğunu o gece öğrenmiştim; geminin ana makinesiydi. Bundan anlayan yoktu ya, Çarkçıbaşı da (günahı boynuna) sık sık tekleyen NOHAP'ı adam etmeye çalışıyordu. Ona "NOHAP Doktoru" dendiğini de o gece öğrenmiştim. Gemide, Süvari dışında kimse bu arızaların ciddiyetine inanmıyordu.</p>

  <p class="normal">Kamaranın kapısı tıklatıldı. Saatime baktım: iki.</p>

  <p class="normal">"Geel!" diye bağırdı Çarkçıbaşı.</p>

  <p class="normal">Kapıda İdris belirdi. Üzerinde kanarya sarısı kapüşonlu yağmurluğu, ayaklarında lastik çizmeleri...</p>

  <p class="normal">"Çarkçıbaşım," dedi, "balık vurmaya başladı, bir haber vereyim dedim."</p>

  <p class="normal">"Gel," dedi, "sana biraz kuruyemiş vereyim."</p>

  <p class="normal">"Sağ olun efendim."</p>

  <p class="normal">"Gel gel," deyip dolaptaki kuruyemiş poşetini çıkardı. Bardağımda kalan votkayı da içip bitirdim.</p>

  <p class="normal">"Sen de gel," dedi, "balık tutmak sinirlere iyi gelir."</p>

  <p class="normal">"Ben yatmayı düşünüyorum," dedim, "size rasgele."</p>

  <p class="normal">"Yarın tornacıdan parçayı alıyoruz," dedi, "takıp bakacağız. Biliyorsun blower ilk harekette çok önemli."</p>

  <p class="normal">Öğleye doğru, kamaramda uzanmış sigara içerken ana makinenin sesi duyuldu; arızalanan parça yerine takılmış, çalıştırmak için ilk hareket verilmişti. Makine çalışabilmek için elinden geleni yapıyor, ama bir türlü gücü yetmiyordu. Bir daha denediler. Sonuç değişmedi.</p>

  <p class="normal">"Çalışacak mı?" dedim.</p>

  <p class="normal">İbrahim'in yanıtı sözsüz ama kesindi. Yumruk yaptığı elini gösterdi; başparmağı orta ve işaretparmaklarının arasındaydı.</p>

  <p class="normal">Yeniden denediler. Bu kez oldukça zorlandı NOHAP. Tamam, çalıştı diyecekken sustu.</p>

  <p class="normal">"Çarkçıbaşım hazır değil," dedi İbrahim, "NOHAP' ın suçu yok. Bütün suç İdris'te. Lan, baktın balık gelmeye başladı, doldur kovanı bak dalgana, ne bok yemeye Çarkçıbaşı'nı da çağırıyorsun. Dün akşam üç beş istavrit tutmuş ya, keyfine diyecek yok."</p>

  <p class="normal">"Yani, blower arızası hikâye mi?"</p>

  <p class="normal">İbrahim gözlerini yumup, başını hafifçe yana yatırıp çokbilmiş bir edayla, "Hikâye," dedi, "hem de kaçıncı hikâye."</p>

  <p class="solbaslik">&nbsp;<br class="chapter" />
  &nbsp;&nbsp;&nbsp;kamarot</p>

  <p class="normal">Bir gün birilerine Hurşit'i anlatmaya kalksam nereden başlardım? Onunla eğlendiğimizden, ucuz senaryolarla onu harcadığımızdan mı? Başında bas bas "ben peruğum" diye bağıran simsiyah saç yığınına takmamızdan mı? Mafya babalarından birine benzetip (Hurşit bunu hiç hak etmiyordu) aramızda ona ad takmamızdan mı? Oysa kimseye bir zararı yoktu. Kendi halinde, içine kapanık biriydi. Kamarottu. Çalışkandı. Alnı hep boncuk boncuk terlerdi. Peruktandı, biliyorduk. Çıkar lan şu adi pöstekiyi, diyorduk, kendin ol, kendine güven biraz. Bunu yüzüne değil de, kendi aramızda söylüyorduk. Bir gün birimiz o peruğu başından kapıp kaçsa, diyorduk, rakılarımızdan birer yudum alıyorduk, gözlerimiz yaşara yaşara gülüyorduk; ne yapar acaba? O zaman "baba"lığı mı kalır, diyorduk; daha çok gülüyorduk. Hurşit banyodan çıktıktan sonra kamarasına bir giriyorsun, diyorduk, lombozdan lavaboya doğru çekilmiş naylon ipte Hurşit'in donu, atleti, gömleği, çorapları ve peruğu birer mandalla tutturulmuş kuruyor. İşte o zaman çok gülüyorduk. Resmen tepiniyorduk. O ise kamarasında korkuyordu. Bilmiyorduk. Kimse bilmiyordu. Ama İbrahim, biliyormuş gibi susuyordu. Şakalarımıza katılmıyor, gülmüyordu. Ellemeyin garibanı, diyordu. Kimse ellemiyordu zaten. Gemiye geleli iki ay olmuştu. İlk seferiydi. Baha, Hurşit gemiye geldiği gün söylemişti; abi, demişti, bundan denizci olmaz. Çünkü gözleri her şeyi söylüyor. Baha, yüz okuyan biri; gözlerde hiç yanılmıyor, çünkü onlar ruhun aynasıdır, diyor. Bir bakmış, tamam, demiş; bu kara adamı. Hurşit ise beş yıldır işsiz. Gemici cüzdanı var ama, denize adım atacak cesareti yok. Canına tak ediyor, cehennemde olsa çalışacak.</p>

  <p class="normal">Denize açıldıktan on gün sonra, o fırtınada Hurşit'in yüzü kireç, alnı boncuk boncuk ter, işini yapmaya çalışırken, ama yapamazken, sırtını sıvazlayarak, "Hadi sen yat," deyip ardından da, "Baba nakavt oldu," diyerek gülen, hem de sesimizi ona duyuracak, incitecek biçimde gülen biz değil miydik? Kocaman gözlerini gözlerimizden kaçırarak, "Dayanırım," derken ne kadar da umarsızdı. Kural buydu; deniz, denize dayanabileceklerin işiydi. Acımasız olan biz değildik, kurallardı.</p>

  <p class="normal">İdris'in kamarasında, İdris, Baha, ben içiyorduk. İbrahim gelmemişti. İdris çok üstelemişti ama o kıçüstünde balık tutmaktan yanaydı. Yazdı. Sıcak bir geceydi. Üç gün önce bu koya demirlemiştik. Bu gece filikaya binip karaya çıkmak istememiştik. Dışarıda ne bok vardı. Adını bile bilmediğimiz, merak da etmediğimiz bir koydaydık, günlerce burada kalacağımızı biliyorduk. Çarkçıbaşı, yakıt tankından sintineye sızıntı olduğunu söylemişti. Yani, arıza. O kadarla kalsa iyi, mutfakta da sorun vardı. Motorin ile çalışan kuzinede motorin sızıntısı nedeniyle ani yanmalar oluyormuş ki, aşçıbaşı tutuşup başka bir âleme göç etmekten kıl payı kurtulmuş. Arızanın giderilmesi için çalışılıyor. Biraz sabır gerek. Gülüyoruz tabii. Aşçıbaşının atlattığı kaçıncı tehlike bu. Ona gülüyoruz, belki aşçıbaşı da kamarasında gülüyordur, çünkü "ani bir yanma" ile henüz karşılaşmamış. Her an olabilir tehlikesi var ya; önlem almak gerek. Sabır gerek. "Ulan," diyor İdris, "sabır taşı olduk be!" Çarkçıbaşı kova kova istavrit ve mezgit avlıyor. Evet, o bile, çünkü balık kaynıyor bu koy. Baha gözünün birini kısıp durumu değerlendiriyor; bu kadar sık demire takılmamızın nedeni, diyor, o pezevengin NOHAP ustası olması. İşi bilen yok ki; ne dese eyvallah demek zorundayız. İdris durumdan o kadar da şikâyetçi değil, "Fena mı," diyor, "ense yapıyoruz işte." Ama Baha sıkılmış. "Sokayım ensesine," diyor, "basıp gidelim artık, yetti be!" İdris, boşalan bardaklara rakı doldururken göz kırpıp güldü: "İstanbul'u mu özledin, he?" Baha homurdanarak sigara yaktı.</p>

  <p class="normal">Kamaranın kapısı belli belirsiz tıklatıldı. İdris birden "reis" tavrını takınarak, "Gir!" diye bağırdı. Nedeni ne olursa olsun, rahatsız edilmekten kaynaklanmıyordu bu tepki, İdris'in tarzıydı. Nasıl beceriyordu bilmiyorum ama, keyifli keyifli gülümseyen yüzü aniden azılı bir katile dönüşüveriyordu. Kapı açıldı. Karşımızda ne yapacağını şaşırmış iki kamarot duruyordu: Mustafa ve Fehmi.</p>

  <p class="normal">"Rahatsız ettik Reis ama, bir dakika gelebilir misin," dedi Mustafa. Saatime baktım: 01.00. Bu saatte, hem de bu karmakarışık yüzle Reis rakı masasından kaldırılıyorsa gemide bir sıkıntı var demekti. Son filika az önce dönmüş olmalıydı, çünkü Fehmi ile Mustafa da giyinip süslenmiş, dışarı çıkmışlardı. O zaman dışarıda tatsız bir şey olmuştu. Kapı önünde bir şeyler konuştular. Bir ara Hurşit'in adı geçer gibi oldu, ama anlayamadım. İdris, kamaranın kapısını biraz aralayıp, "Siz keyfinize bakın, ben az sonra dönerim," dedi. "Ne olmuş?" dedim. Elini bize doğru uzatarak, "Önemli bir şey yok," dedi. Baha (bu gece çok içti) elini Reis gibi uzatıp aynı şeyi söyledi: "Önemli bir şey yok." Sonra da kolunu bileğinden kavrayıp salladı: "Babayı bir şey yok. Ulan pezevenk, madem bir şey yok, ne bok yemeye masayı bırakıp gidiyorsun! Gemi batsa ruhun duymayacak be..." Bu kadarla da yetinmedi, başta NOHAP ve Çarkçıbaşı olmak üzere baştan aşağı bütün zabitan takımına sövdü.</p>

  <p class="normal">Filikanın motorunun çalıştırıldığını duyduk. Sonra motorun tekdüze "pat pat"ları gittikçe azaldı. Karaya gidiyorlardı. Bir şey olmuştu. Kötü bir şey. Gemiden biri karada alıkonmuş olmalıydı. Reis olayı çözmeye gidiyordu.</p>

  <p class="normal">İdris iki saat sonra döndüğünde (Baha sızıp kalmıştı) yüzünde çocuksu, o kadar da şeytani bir gülüş vardı. "Hurşit kafayı bulunca jandarmaya sığınıp iltica hakkı istemiş," dedi. Gülmeye başladı. "Lan hıyar, Türkiye Cumhuriyeti topraklarında bir Türk vatandaşı nasıl iltica eder? Hurşit uçmuş..."</p>

  <p class="normal">"Hayrola," dedim, "derdi neymiş?"</p>

  <p class="normal">Birden ciddileşti. Geriye doğru kaykılıp yüzünü astı.</p>

  <p class="normal">"Manyak bu herif," dedi. Sigara yaktı. "Şuna biraz rakı koysana, gecemizi berbat etti." Başıyla Baha'yı gösterip, "Ona ne oldu?" dedi.</p>

  <p class="normal">"Sızdı."</p>

  <p class="normal">"Ben gidince arkamdan sövdü mü?"</p>

  <p class="normal">"Sövdü," dedim.</p>

  <p class="normal">Yüzü yine katil, başını hesap sorar ya da söver gibi ağır ağır sallayıp Baha'ya baktı. Baha, dünyaya doyamadan ölüp gitmiş biri gibi uyuyordu.</p>

  <p class="normal">"Eee?" dedim.</p>

  <p class="normal">"Sen git jandarmaya sığın, beni gemide öldürmek istiyorlar de; olacak iş değil!"</p>

  <p class="normal">"Hurşit'i mi öldürmek istiyorlarmış; hem de bu gemide!"</p>

  <p class="normal">"Yok be, kuruntu yapmış. Sözde Muharrem cebinde bıçak taşıyormuş da, Hurşit'i deşmek için uygun zaman kolluyormuş da..."</p>

  <p class="normal">"Ne Muharrem'in kimseye zararı var ne de Hurşit'in."</p>

  <p class="normal">"Gel de bunu jandarmaya anlat. Hurşit'in söylediklerini ciddiye almış, bırakmak istemiyor adamı."</p>

  <p class="normal">"Hurşit nerede şimdi?"</p>

  <p class="normal">"Baş tarafta, kahve içiyor."</p>

  <p class="normal">"İşi nasıl bağladın?"</p>

  <p class="normal">"Been, Reis... Hurşit'i oradan alıp gelmeyeceğim he?"</p>

  <p class="normal">Gözlerini patlatmıştı. Rakısından büyük bir yudum içti. "Sen ne diyorsun," deyip göğsünü yumrukladı. Yüzü şimdi daha da korkunçtu.</p>

  <p class="normal">"Çok mu içmiş?" deyip konuyu değiştirdim.</p>

  <p class="normal">"Yok be," dedi. Yüzü birden yumuşamıştı. "Hurşit'in içeceği ne ki. O, kafayı bozmuş."</p>

  <p class="normal">Baha, dünyadan habersiz gürültüyle yellendi. İdris'in yüzü yine değişti. "Pis herif!" dedi, "Hem de benim kamaramda."</p>

  <p class="normal">"Herkes kafayı bozdu," dedim. O hâlâ kötü kötü Baha'ya bakıyordu. "Günlerdir bu koyda bekliyoruz. Şu arıza bir an önce giderilsin de, basıp gidelim."</p>

  <p class="normal">"Burada öyle güzel balık çıkıyor ki," dedi, "işimiz zor."</p>

  <p class="normal">&nbsp;</p>

  <p class="normal">Kamaranın kapısı tıklatıldı. Lavaboda yüzümü yıkıyordum. Erkendi. İbrahim'in ranzası boştu. Kapıyı açtım. Hurşit'ti. Alnı boncuk boncuk ter, bembeyaz yüzünde kocaman gözleriyle karşımda dikiliyordu. Bana bakıyor, beni görmüyor gibiydi. Elimi sıkı sıkı tutarak, "Abi beni kurtar!" dedi.</p>

  <p class="normal">"Sakin ol Hurşit," dedim. Başka ne diyebilirdim ki. Ama o sakin değildi, hiç değildi. "İçeri gir," dedim. Girip ranzama oturdu. Sigara tuttum, almadı. Sürekli terliyordu.</p>

  <p class="normal">"Beni bu gemiden indir abi," dedi, "memleketime döneyim. Harcayacaklar beni."</p>

  <p class="normal">"Korkma," dedim, "seni kimse harcayamaz."</p>

  <p class="normal">"Ne olur beni bu gemiden indir. Yoksa kendimi denize atacağım. Dayanamıyorum."</p>

  <p class="normal">"Söz veriyorum, seni indireceğiz. Süvari ile konuşacağım..."</p>

  <p class="normal">"Sağ ol abi," dedi. Sonra Hurşit'in uzun suskunluğu başladı. Sabit bir noktaya dalıp gidiyor, arada derin derin soluklar almaya çalışıyor, arada da gözünün önünde beliren korkunç bir görüntüden kurtulmak istercesine başını iki yana sallıyordu. Dehşete kapıldım; Hurşit ölmeye başlamıştı.</p>

  <p class="normal">&nbsp;</p>

  <p class="normal">Çarkçıbaşı, eli çenesinde, derin düşüncelere daldı. Gözlerini yummuştu. Öyle ki, bir an için uyuyakaldığını düşündüm. Neden sonra, gözleri hâlâ kapalı, uykusunda konuşur gibi, "Bak," dedi, "anlattığın çok önemli, çok ciddi bir şey. Bundan on beş sene kadar önce buna benzer bir durumla karşılaşmıştım. Üçüncü Çarkçı olarak bir tankerde çalışıyorum. Haftalarca kara yüzü görmüyoruz. Genç bir yağcı vardı, adını hatırlamıyorum ama yüzü şu an bile gözümün önünde. Sakin, içine kapanık biriydi. Vardiyası bitince hemen kamarasına kapanırdı. Ekmeğini yanlış yerde arıyordu, deniz adamı değildi. Yaparım, katlanırım diye düşündü herhalde ama, yapamadı."</p>

  <p class="normal">"Yok, içmeyeyim," dedim.</p>

  <p class="normal">"İç, iç..." dedi. Bardağımı yarıya dek viski ile doldurdu. Şişenin kapağını kapatırken yineledi: "İç... O kadar dolmuş, o kadar kurulmuş ki; o sessiz, o efendi görünüşlü adam bir gün patlayıverdi. Zor zaptettik. Süvari, onu kamarasına kilitlemek zorunda kaldı. Açık denizdeyiz, yapacak bir şey yok. Gözümüzün önünde delirdi gitti oğlan... Onun için, bu iş ne ısrara ne de şakaya gelir. Gidip Süvari ile konuşayım, onu hemen gemiden indirelim. Allah'tan arıza var da bu koydayız... Açık denizde olsak işimiz daha zordu."</p>

  <p class="normal">"Sağ olun Çarkçıbaşım," dedim. Bardaktaki viskinin kalanını içtim. "Durum gerçekten kötü, bu adam delirmiyor, ölüyor!"</p>

  <p class="normal">"Onu indireceğiz," dedi. Başını ağır ağır salladı. "Onu indireceğiz..."</p>

  <p class="normal">&nbsp;</p>

  <p class="normal">"Hadi, kamarana git de eşyalarını topla," dedim, "filikayla çıkıyoruz. İdris'le İbrahim de geliyor, seni yolcu edeceğiz."</p>

  <p class="normal">Gözleri bomboştu. Anlamış gibi başını salladı. Hâlâ oturduğunu görünce (hemen fırlayacağını, bu habere sevineceğini sanmıştım), "Hadi ama," dedim, "filika seni bekliyor."</p>

  <p class="normal">"Gidemem," dedi, "buradan çıkar çıkmaz Muharrem beni bıçaklar."</p>

  <p class="normal">"Bıçaklayamaz. Süvari onu başaltı ambarına hapsetti. Yine de istiyorsan seninle kamarana gelir, toplanmana yardım ederim."</p>

  <p class="normal">"Gel," dedi, "gemiden ayrılana kadar yalnız bırakma beni."</p>

  <p class="normal">Eşyası azdı. Mavi muşamba çantasına birlikte doldurduk. Ondaki panik bana da bulaşmıştı. Birikmiş kirli çamaşırları, karaya çıktığında giydiği kumaş pantolonu, kanarya sarısı gömleği, havluları, banyo terliği (ucuz, plastik terlikler), tıraş takımı, tıraştan sonra (daha çok da karaya çıkarken) sürdüğü kokusu. Özensizce tıkıştırıyorduk çantaya. Bir türlü yatışamıyordu. Muharrem paldır küldür kamaraya girecek ve tam bu gemiden kurtulmak üzereyken onu da beni de delik deşik edecekmiş gibi endişeliydi. Benzi daha sarıydı. Her zamankinden çok terliyordu.</p>

  <p class="normal">Kimsenin elini sıkmadı, kimseyle vedalaşmadı. Gemidekiler –Muharrem hariç; ona, Hurşit gemiden gidene kadar ortalıkta dolaşmaması söylenmişti– toplanmış, uzaklaşan filikaya bakıyorlardı. Çarkçıbaşı yoktu. Kamarasından, lombozdan izliyordu filikayı kuşkusuz. Üzgün olduğunu, böyle bir durumu kaldıramadığını düşünüyordum. Herkesten başka, yapayalnız bir adamdı. Onu tanımıyorduk.</p>

  <p class="normal">Hurşit'e üç kişi eşlik ediyoruz; İdris, İbrahim ve ben. Motoru İbrahim çalıştırdı, çünkü makineci. Yeke İdris'te. Bir tek İbrahim sigara içiyor. Gözlerini kısmış kentin ışıklarına bakıyor. Filikada değil de başka bir yerde gibi.</p>

  <p class="normal">"Rahat ol artık," dedim, "bak, gemiden ayrıldık, memleketine, karının, çocuklarının yanına dönüyorsun. Bir hafta on gün dinlen, her şey yoluna girecek."</p>

  <p class="normal">"Girecek tabii," dedi İdris, "o kadar çok arıza çıktı, o kadar çok limanlarda, koylarda sürüklendik ki, herkesin canına tak etti."</p>

  <p class="normal">Hurşit susuyor, ayaklarının dibinde duran çantasına bakıyordu. Aramızda topladığımız parayı cebine koyuyordum ki, birden irkildi. Dehşetle bana baktı. Bu parayı istemiyordu. Ne kadar dil döktüysek kabul ettiremedik. Oysa, ihtiyacı vardı, biliyorduk.</p>

  <p class="normal">Hurşit'i, ilçeye giden minibüse bindirdik. Bekledik. O, eliyle "siz gidin" diyordu ama biz gitmedik. Minibüs hareket edene kadar bekledik. Ona el salladık. Hurşit hâlâ korkuyordu.</p>

  <p class="normal">Gemiye dönerken konuşacak gücümüz yoktu. İdris, bira alalım demişti. Bira içiyorduk. Üzgündük, çok üzgün. Yaklaştıkça çirkinleşiyordu gemi. Yaşanması güç, berbat bir yerdi...</p>

  <p class="normal">"Bak bak!" dedi İdris, yüzü iyice korkunçlaşmıştı, "Hiçbir şey olmamış gibi balık tutuyor adam."</p>

  <p class="normal">Sırtı bize dönüktü. Filikanın sesini mutlaka duymuş olmalıydı ama, başını çevirip bakmamıştı.</p>

  <p class="normal">"Aslında o da üzüldü," dedim, "Çarkçıbaşı değişik bir adam."</p>

  <p class="normal">"Siktirsin," dedi İdris.</p>

  <p class="normal">&nbsp;</p>

  <p class="normal">Hurşit gitmişti. Her şey bu kadarla bitse iyiydi. Onun, memleketinde, denizle ilgisi olmayan bir iş bulduğunu (aslında bulamadığını, ama bulmuş olabileceğini ya da bulmak üzere olduğunu) düşünüyorduk. En azından karısıyla, çocuklarıyla birlikte, diyorduk. Öyle olmadığını öğrendik. Bir telsiz haberi bomba gibi düştü geminin ortasına; aynı koydaydık, Hurşit gittiğinden beri arıza giderilememişti. Telsiz haberi Hurşit'in evine ulaşamadığını, İstanbul'da öldüğünü söylüyordu. Donup kalmıştık. Hurşit'in Pendik'te ne işi vardı? Doğrudan Harem'e gitmesi, oradan da memleketine giden bir otobüse binmesi gerekmiyor muydu? Ama Hurşit Pendik'te, E-5 Karayolu'nda karşıdan karşıya geçmeye çalışırken bir kamyonun altında kalıp can vermişti. Olayın üzerinden bir hafta geçmişti ve biz yeni öğreniyorduk.</p>

  <p class="normal">"Azrail gemideydi," dedi İdris. Boş boş yüzümüze bakıyordu. "Ona Muharrem gibi göründü. Ama canını burada almak istemedi, acıdı..."</p>

  <p class="normal">"Bu nasıl acımak?" dedi İbrahim, "Ne memleketine ulaşabildi ne karısını görebildi ne de çocuklarını..."</p>

  <p class="normal">"Allah rahmet eylesin," dedi Baha, "denizde ölseydi gözleri açık giderdi."</p>

  <p class="solbaslik">&nbsp;<br class="chapter" />
  &nbsp;&nbsp;&nbsp;mor çiçekli toka</p>

  <p class="normal">Susamışım. Ağzım yapış yapış. Kalktım. Işığı yakmadan lavaboyu buldum. Hâlâ sarhoşum. Musluktan kana kana su içtim. Yeniden ranzama uzandım. Yalnızca bir kez gördüğüm, tanımadığım bir kız yüzünden içmiştim dün gece. İlk kez başıma böyle bir şey geliyordu. Baha'nın kamarasında, ezberlediğim fıkralarını bir kez daha dinleyerek, üstelik, ilk kez dinliyormuş gibi gülmeye çalışarak, onunla içmiştim. İdris gelmemişti, keyfi yoktu. İbrahim ise balık avlamayı tercih etmişti. İyice içine kapandı. Gemide zaman kimse için geçmiyor artık. Yalnız kalamazdım, çok sıkılıyordum. Ondan kimseye söz etmemiştim, İbrahim'e bile. Makara olurdum, biliyorum. Kızla bir kez bile göz göze gelmemiştik, o beni görmemişti.</p>

  <p class="normal">Günün ağarmasının yakın olduğu, kamaranın loşluğundan belli. Yatakta dönüp durmanın bir anlamı yok. Kalktım. Sessiz olmaya çalışarak giysi dolabını açtım. Pantolonumu giyerken İbrahim'in ranzasına baktım. Boştu. Temiz hava almak için güverteye çıktım. Ağır ağır sallanan gemide yaşam belirtisi yok gibi. Sabahın serinliği yüzümü okşuyor. Yaşamla bağlarımın en zayıf olduğu anlar, güneşin doğmak üzere olduğu bu sessiz saatler. Buna bir de sabah ezanı eklenirse (bu koyda ezan sesi duymam mümkün değil) iyice elden ayaktan kesiliyorum. En iyisi gün ağardıktan sonra uyanmak; o zaman hüzün müzün olmuyor, paldır küldür yaşamın içinde buluyorsun kendini. Doğumuzdaki tepelerin ardında gökyüzü kızarmaya başlamış, ama güneş ortalarda yok daha. Yol yol toplanmış, tüy izlenimi veren bulut kümeleri. Kıyıya yakın demirlemiş teknelerin başlarını indirip indirip kaldırmaları bir ayine benziyor. Her şey son derece can sıkıcı.</p>

  <p class="normal">Kıçüstüne inince İbrahim'i gördüm. Gözleri nokta gibiydi.</p>

  <p class="normal">"Rasgele," dedim.</p>

  <p class="normal">"Sağ ol," dedi.</p>

  <p class="normal">Misinayı ustaca, acele etmeden topladı; iğnelerin üçü dolu. Kıpır kıpır oynaşan, ölmemek için direnen, denize dönmek isteyen üç kıraça. Balıkları iğneden kurtarıp yanı başındaki plastik kovaya attı. Baktım, kovanın yarısını doldurmuş. Kovada su var, deniz suyu. Balıklar için hâlâ yaşam olabileceğinin yalanı. Ağızlarını kocaman kocaman açıp yaşamak istiyorlar.</p>

  <p class="normal">"Ne zaman kalktın?" dedim.</p>

  <p class="normal">"Hiç yatmadım ki," dedi. Yüzü yorgundu. Misinayı fırıldağından tutup ustaca çevirerek metrelerce ileri fırlattı. Kurşunun suya düşüşünü duyduk. Nasırlı işaretparmağının üzerinden hızla boşalmaya başladı naylon ip.</p>

  <p class="normal">"Çarkçıbaşı bilse sabaha kadar ayrılmazdı buradan," dedim.</p>

  <p class="normal">"Siktirsin," dedi.</p>

  <p class="normal">Küpeşteye dayanıp kıyıya baktım. Dün, akşam yemeğinden sonra filika indirilmiş ve nöbeti olmayan gemiciler karaya çıkmıştık. İbrahim, bütün ısrarıma karşın gelmemişti. "O ibne çıktığı sürece," demişti (o ibne Çarkçıbaşı'ydı), "ben karaya ayak basmam." Bir tatil beldesinin bulunduğu koydaydık. Mutfakta, motorinle çalışan kuzinede yakıt sızıntısı nedeniyle küçük çaplı bir yangın çıkmıştı. İlk kez ciddi bir arızaya tanık oluyordum. Aşçıbaşının ellerindeki hafif yanıklarla, bıyık ve kaşlarındaki küçük kayıplar dışında kötü bir şey olmamıştı. Bu yetmiyormuş gibi bir de yeke dairesindeki elektrik motoru arızalanmıştı ki, Allah korusun iş dümen kilitlenmesine kadar varabilirdi. İbrahim bu ikinci arızaya inanmıyordu. Haksız da sayılmazdı, çünkü bu koyda beşinci günümüz dolmuştu. Baha'ya göre ise mutfaktaki yangın da dümendi.</p>

  <p class="normal">İbrahim'i anlıyorum; gemide kalmak, dışarı çıkmaktan daha akıllı bir seçim. Ama sıkıldım, çok sıkıldım. Gemide akşam yemeği saati yaz kış değişmediğinden (vardiya saatlerine uymak için) on yedi otuzda yemeğimizi yemiş ve on sekizde dışarı çıkmıştık. Temmuz ayındaydık. İnsanlar plajları henüz boşaltmamıştı. Mangal sefalarının başlamasına en az iki saat vardı. İskeleye çıktığımızda yine herkes bir yana dağılmıştı. Tek başınaydım. Bu, zaman zaman hoşuma gidiyor. Bazen de çekilmez oluyor. Bu akşam hoşnuttum. Herkesin olduğu kıyıda değil de, ona paralel daha sakin bir sokağa girdim. Sokak kısaydı, gövdesi iyice oyulmuş kocamış bir çınar ağacına gelince birden bitti. Aslında bitmedi de, iki dar yola ayrıldı. Soldaki yol zeytinliklere, sağdaki ise sahile iniyordu. Geri döndüm. Tabelasında "market" yazan bakkaldan sigara aldım. Kıyı ilgimi çekmemişti. Zeytin ağaçlarının arasından içeri doğru uzanan dar asfalt yolda yürüdüm. Ağustosböceklerinin cayırtısı kaplamıştı ortalığı. Arada, karşı yönden gelen şortlu, tenleri güneş yanığı, ayaklarında sandaletleriyle savruk savruk yürüyen, gülüşüp şakalaşan gençlerle karşılaşıyordum. Bir çeşmeden su içtim, elimi yüzümü yıkadım. Bu koya adını veren, ama oldukça içeride kalan köyü boydan boya geçtim. Yapıların büyük bir bölümü yenilenmişti. Yazlıkçıların talepleri doğrultusunda açılmış dükkânların önleri deniz havluları, mayolar, giysiler, şortlarla renklendirilmişti.</p>

  <p class="normal">İskeleye indiğimde filikanın gemiye dönmesine bir saat vardı. Kıyıdaki çay bahçesine girdim. Masaların çoğu doluydu. Oturduğum masanın hemen önünde, sırtı bana dönük, kolsuz tişört giymiş bir kız; kısa saçlı, kulağı küpeli bir gençle tavla oynuyordu. Dirseklerini masaya dayamış bir başka genç kız da oyunu izliyordu. Bira söyledim. Gittikçe gemiye daha bağımlı olmaya başladığımı düşündüm; karaya çıkmak rahatlatmamıştı beni. İbrahim gibi olmaktan korkuyordum. Ama İbrahim gibi oluyordum. Biramı yarılamıştım ki önümdeki masaya üçü kız, beş genç daha geldi. Kızların birinin elinde kesekâğıdı vardı ve öbürleri uzanıp oradan çekirdek alıyorlardı. Kızların üçü de bacaklarını çorap gibi saran kot pantolon giymişlerdi. Üzerlerinde şilebezinden bol bluzlar vardı ve üçü de kalın birer kemerle bellerinin inceliğini iyice ortaya çıkarmışlardı. Yan masalardan birer sandalye aldılar. Yabancılar gibi gülüşüp selamlaştılar. Kesekâğıdını masaya bıraktı kız, tavla oynayanlar ona bakmadan çekirdeklere uzandılar. Birden, biramın bittiğini fark ettim. Saatime baktım; zamanım var. Garsona bir bira daha getirmesini işaret ettim. Masadaki gençlerin yaşı on dokuz yirmi olmalıydı. Cıvıl cıvıldılar. Hiçbir acının iz bırakmadığı tasasız ve rahat gülüşleri vardı. Gelen gruptaki sarışın kızdan gözlerimi alamıyordum. Görür görmez çarpılmıştım. Ensesine topladığı saçlarını mor çiçekli bir tokayla tutturmuştu. O toka ona çok yakışıyordu, sandalyesine kaykılıp bütün dişleriyle gülmek de ona çok yakışıyordu. Boynundaki kolyede de mor bir çiçek vardı. Bu kız moru çok seviyordu. Sigarasını çok zarif tutuyordu. İncecik parmakları vardı ve tırnaklarına da mor bir oje sürmüştü. Kahkahaları denetimsizdi. Tişörtünün koltukaltından memelerini görüyordum; hareketlerine göre bir beliren bir yiten diri memelerini. Güneş yanığı tenine göre oldukça beyaz kalıyorlardı. Ama kışkırtıcıydılar, çok kışkırtıcı.</p>

  <p class="normal">İkinci makinist çay bahçesine girip, "Seni bekliyoruz, filika kalkıyor," deyince kendime geldim. Olacak iş değildi, kaşla göz arası dört bira içmiş ve zamanı unutmuştum. Vurulduğum, ama beni fark etmeyen, asla fark etmeyecek olan, yaşamım boyunca bir daha hiç karşılaşamayacağım kıza son bir kez bakıp kalktım.</p>

  <p class="normal">&nbsp;</p>

  <p class="normal">"Bugün çok kötüyüm," dedi İbrahim, "başımı şuraya dayasam uyuyacakmışım gibi geliyor. Ama yok, iki gündür gözümü kırpmadım. Arada oluyor, yatağın içinde dönüp duruyorum. Bakıyorum olmuyor, kalkıyorum. Hurşit gözümün önünden gitmiyor. Şu beklemeler var ya, öldürüyor beni. Yol alsak o kadar daralmayacağım."</p>

  <p class="normal">Kıyıya bakıp sigara içiyorum. Uzaktaki evlerin, pansiyonların en güzelini yakıştırıyorum mor çiçekli tokası olan o kıza. Penceresi aralık bırakılmış, tül perdenin canlı bir beden gibi soluk alıp verdiği loş bir odada düşünüyorum onu. Üzerini örttüğü pike kaymış, güneşte bronzlaşmış bacakları sere serpe. Dizinin birini bükmüş, yüzükoyun yatıyor. Dudakları hafifçe aralanmış. Başımı döndüren beyaz memeleri ise yatakta ezilmiş.</p>

  <p class="normal">"Ne düşünüyorsun?"</p>

  <p class="normal">Dönüp İbrahim'e bakıyorum. Oltasına takılan balıkları bir bir çıkarıp plastik kovaya atıyor.</p>

  <p class="normal">Nedense yalan söylüyorum. "Şu arıza," diyorum, "ne zaman bitecek de biz yola çıkacağız..."</p>

  <p class="normal">Oysa o kızı bir kez daha görmek istiyorum. İbrahim misinayı çevirip çevirip uzağa fırlatıyor.</p>

  <p class="normal">Bir yanım suya düşen kurşunun sesine kulak kabartırken bir yanım da deli gibi kıyıya doğru yüzüyor.</p>

  <p class="solbaslik">&nbsp;<br class="chapter" />
  &nbsp;&nbsp;&nbsp;balık</p>

  <p class="normal">Haberi İbrahim getirdi; kıpkırmızı bir yüzle, soluk soluğa. Bir eli yarım açtığı kapının kolunda, öbürünü pervaza dayayıp başını kamaraya uzatarak, "Acayip bir şey!" dedi. Her zaman sakin olan, sinirlendiğinde bile ses tonu pek değişmeyen İbrahim bu gece oldukça heyecanlı. Ne yorgunluğun izi var yüzünde ne de uykusuzluğun. Ranzama uzanmış kitap okuyordum. O kadar şaşırmıştım ki, okuduğum sayfanın ucunu bile kıvırmadan kitabı elimden bırakıp, "Ne oldu?" dedim. Kollarını bir metre kadar açıp, elleriyle boşlukta bir şey tartıyormuş gibi yaparak, "Nah, bu kadar var!" dedi. "Bir dakika," dedim, "o kadar olan ne?" "Balık!" dedi. Birden gevşedim, gülmeye başladım. Yılların denizcisi, balıkçısı İbrahim, çok daha büyüklerini avlamasına karşın (kendisi anlatmıştı, hiçbir şeyi abartmadığını biliyorum), bu gece, bir metre boyunda bir balık avladığı için acayip bir coşkuya kapılmıştı. Davranış bozuklukları göstermeye başlamıştık. Yüzmeyen ya da yüzdürülmeyen bir gemide yaşamanın doğal sonucu olmalıydı bu. Artık gün saymıyor, hesap yapmıyorum. Her şeyi oluruna bıraktım. Yine bir koyda demirdeyiz; adı, yeri, varacağımız limana uzaklığı (gerçekten varabilecek miyiz?) hiç önemli değil. Bizi bu koya tutsak eden arızanın boyutları da önemli değil. Önceleri çok rahatsız olduğum bu durum olağanmış gibi geliyor artık. Nasıl olsa bir gün demir alıp yola çıkacağız ve yeni bir arızaya kadar gideceğiz. Karaya çıktıkça kitap alıyorum. Ancak okuduğum kitaplar içinde bulunduğum ortamın dışına taşıyabiliyor beni; o da her zaman değil.</p>

  <p class="normal">"Gülme," dedi, "bu acayip bir balık. İnsana benzeyen bir kafası var."</p>

  <p class="normal">Hâlâ gülüyorum.</p>

  <p class="normal">"Hadi ya!"</p>

  <p class="normal">"Kuran çarpsın. İçimizde bu balığı daha önce gören yok. Zokayı da ağzından çıkaramıyoruz. Garip garip sesler çıkardığı için korkuyoruz."</p>

  <p class="normal">Gidip bakmak şart oldu. Üstelik İbrahim'i de kırmak istemiyorum. Çok heyecanlı.</p>

  <p class="normal">"Sen mi tuttun?" dedim.</p>

  <p class="normal">"Hayır," dedi, "Çarkçıbaşı tuttu!"</p>

  <p class="normal">Durum biraz değişikti galiba. Çaktırmadan kafa bulunan, kıçüstünde eğlence konusu olan Çarkçıbaşı, bu kez kimsenin bilmediği bir balık tutmuştu. Havasından yanına yaklaşılmazdı artık. Eee, bir de bunun kutlaması olurdu; Çarkçıbaşı'nın içkilerini, sigaralarını, kuruyemişlerini tüketirdik. Çizmelerimi giyip İbrahim'in peşinden yürüdüm. Bütün gemi kıçüstündeydi. Beklediğim coşkunun tersine, derin bir sessizlik vardı. Herkes bir noktaya bakıyordu. Çarkçıbaşı, halka oluşturmuş kalabalığın dışında, sırtını onlara dönmüş, dirsekleriyle yaslandığı küpeşteden denize bakıyordu. Oyundan çıkarıldığı için arkadaşlarına küsmüş bir çocuk gibiydi. Yerde, balığa benzeyen ama balık olmayan garip bir yaratık yatıyordu; Çarkçıbaşı'nın büyük kısmeti. Başı iri bir greyfurt büyüklüğündeydi; fok balığını andırıyor, ama foktan çok insana benziyordu. Boyu, İbrahim'in gösterdiği gibi, bir metre kadardı. Pulları yoktu. Başının bitiminde diken gibi bir çıkıntı vardı ki, kendini onunla savunuyor olmalıydı. İlk kez böyle garip bir yaratık görüyordum. Ağzını açıp açıp kapatıyor, arada da kuyruğu ile geminin sacına vuruyordu. Zoka üst damağına batmıştı. Balıkla göz göze geldik. Acı, şaşkınlık ve düş kırıklığıyla bakıyordu. Gözlerimi kaçırdım.</p>

  <p class="normal">"Zokayı çıkarmaya çalıştım ama, bağırınca korktum," dedi İdris. Ellerini iki yana açmış, yardım istercesine bana bakıyordu.</p>

  <p class="normal">"Henüz canlı," dedim, "misinayı kesip denize bırakalım."</p>

  <p class="normal">"Ama zoka..."</p>

  <p class="normal">Kimsenin onu çıkarmaya yeltenecek gücü yoktu.</p>

  <p class="normal">"Ne yapalım Çarkçıbaşım?" dedi İdris. Öyle ya, onu denizden çeken oydu, kararı da onun vermesi gerekirdi.</p>

  <p class="normal">"Bana bir şey sormayın," dedi Çarkçıbaşı. Sesi hıçkırır gibi çıkmıştı. Oysa, oltası kuvvetlice dibe doğru çekildiğinde kim bilir nasıl sevinç çığlıkları atmış, misinayı birbirine dolayarak, belki de İdris'in yardımını alarak (dirsekleşmeler, göz kırpmalar, çaktırmadan gülmeler) nasıl da yukarı çekmişti. Peki, o baş, insan gibi bakan o gözler ortaya çıktığında ne yapmıştı?</p>

  <p class="normal">"Zoka hâlâ ağzında," dedi İbrahim.</p>

  <p class="normal">"Olsun," dedim, "biraz daha beklersek ölecek, ona bir şans vermemiz gerekiyor."</p>

  <p class="normal">İşte o zaman kolay kolay unutamayacağım o tiz sesi, o haykırışı duydum. Kuyruğunu daha hızlı vurmaya başlamıştı geminin sacına. Konuşulanları anlamış gibiydi. Bir an önce denize dönmek istiyordu. İdris, bıçağını çıkarıp misinayı kesti. Besmele çekip başının altından ve kuyruğuna yakın bir yerden tutup incitmemeye özen göstererek kaldırdı. Balık ağzını açıp kapadıkça üst damağındaki zoka görünüyordu. Gözleri kocamandı. İdris, yüzünde tek bir çizgi bile oynamadan, çok ciddi, bir o kadar da üzgün, hasta oğlunu taşır gibi ağır ağır yürüyordu. Sancak tarafından, olabildiğince eğilerek (İbrahim belinden tutup destek olmuştu) balığı denize bıraktı. Önce suya gömüldüğünü, sonra da yüzeye çıktığını gördük. Kimse konuşmuyordu. Kısa bir süre denizin üzerinde bir kütük gibi durdu. Öldü, diye düşündüm. Çarkçıbaşı dışında kıçüstündeki herkes böyle düşünmüş olmalıydı. Çünkü onun olanı biteni izleyecek gücü kalmamıştı. Kamarasına da gidemiyordu. Çenesi avucunda, başka yerlere bakıyordu. Önce kuyruğu oynadı balığın, sonra başı. Suya dalıp gitmeden önce, üst damağına saplanmış zoka nedeniyle biraz aralık duran ağzını bir şey söylemek istiyormuş gibi biraz daha açarak ve acıyla bize baktı. O yarayla yaşayamayacağını biliyorduk. Çarkçıbaşı'nın bunda suçu yoktu, kimsenin suçu yoktu, onu da biliyorduk. Denize, balığın kaybolup gittiği noktaya bakıyorduk. Bir süre kimse konuşmadı. Sonra oltalarını toplamaya başladılar.</p>

  <p class="ortayazi">* * *</p>

  <p class="normal">İdris, Baha, İbrahim ve ben Çarkçıbaşı'nın kamarasındayız. Viski içiyoruz. Çarkçıbaşı da içiyor. Üstelik, hepimizden çabuk bitiriyor bardağındaki içkiyi. Bitirir bitirmez de dolaba koşup şişeyi çıkarıyor ve yenisini dolduruyor. Bu kadar içtiğine İdris bile tanık olmamış; kaygıyla birbirimize kaş göz işaretleri yapıyoruz; ne oluyor bu adama? Üstelik sigara da içiyor. Hatta, iyi içiyor; biten sigarayı kül tabağında ezer ezmez yenisini yakıyor. Ateşi her seferinde yetiştiren de Baha; kocaman elini göğsüne bastırıp "sağ ol" diyor. Kamaranın ortasında duran yuvarlak sehpanın (rahatlıkla bunun bir masa olduğu söylenebilir) üzerindeki silme kuruyemişle dolu büyük salata tabağı ile (tabağı getiren Kamarot Fehmi, kamaraya ölü evine girer gibi girmişti; öyle ya, Çarkçıbaşı'nın görünüşü bomboktu) hiç ilgilenmiyor. Avuç avuç kuruyemiş yiyen adam anlaşılmaz bir ruh hali içinde bu gece. Nedenini biliyoruz: oltasındaki zokaya takılan o garip balık. Ama haklı, öyle bir balığı hangimiz tutsak aynı durumda olurduk. Viskileri peş peşe yuvarlıyoruz ya, ortamın tadı yok. Belki de bu nedenle, İdris, bir şeyler söylenmesi gerektiğini düşünmüş olmalı ki, söze girdi.</p>

  <p class="normal">"O var ya," dedi yüzünü korkunçlaştırıp başını ağır ağır sallayarak, "o, adi bir balık... Duymuştum, arada gemicilerin oltalarına takılırmış!"</p>

  <p class="normal">"Uğursuzluk getirecek," dedi Çarkçıbaşı. Oldukça kaygılıydı. "Zaten burayı sevmedim, boktan bir yer. Böyle bir yerde kimse kalmak istemez. Ama arıza..."</p>

  <p class="normal">"Arıza..." dedi İdris. Onun yakaran, acıklı ses tonuna uygun bir ses tonuyla söylemişti bunu. Çünkü bardaklarımız boşalmıştı. Birbirimizle göz göze gelmek istemediğimizden bardaklarımıza bakıyorduk. Gülmeyecek kadar deneyimliydik ama ne olur ne olmazdı.</p>

  <p class="normal">Çarkçıbaşı iç geçirdi. Viski şişesinin olduğu dolaba doğru yürürken, "Allah'tan büyük bir bölümü halledildi," dedi, "bu gece bitiririz. Kısmetse sabah erkenden yola çıkarız."</p>

  <p class="normal">"İnşallah," dedi İdris.</p>

  <p class="normal">"Bu koy..." dedi, sustu. İçkisini bitirip bardağını sertçe masaya vurdu. Tamamdı, artık içmeyecekti. Bu durumda bizim de kalkıp gitmemiz gerekiyordu. İçkilerimizi bir solukta içip bitirdik.</p>

  <p class="normal">"Bize müsaade," dedik, "iyi geceler."</p>

  <p class="normal">"Bakın," dedi. Kapının eşiğinde durduk. Bize değil, bizim üzerimizden başka bir yere bakıyordu. Aradığı sözcükleri bulamıyormuş gibi sıkıntılı bir hali vardı. "Bakın," diye yineledi. Çenesini sıvazladı. Hâlâ o belirsiz noktaya bakıyordu. "Bu balık olayından kimse bir yerde söz etmesin, arkadaşlara da söyleyin. Bunu unutalım."</p>

  <p class="normal">"Balık işi unutuldu bile Çarkçıbaşım," dedi İdris, "kimse bir yerde bunu ağzına almayacak."</p>

  <p class="normal">"Sağ olun. Hepinize iyi geceler. Dediğim gibi, yarın sabah erkenden yola çıkacakmış gibi hazırlıklı olun."</p>

  <p class="normal">&nbsp;</p>

  <p class="normal">Fehmi çay demlemiş. Herkes o yaratığı konuşup Çarkçıbaşı'na sövüyor. Biz de birer bardak doldurduk. Kimsenin keyfi yok.</p>

  <p class="normal">"Balık, balık, balık... al sana balık!" deyip sağ kolunu dirseğinden kavrayarak yukarı, Çarkçıbaşı'nın kamarasına doğru salladı İdris. "Neymiş, makinenin az bir işi kalmışmış... Al sana balık!"</p>

  <p class="normal">"Bundan sonra eline olta alırsa, ben de insan değilim," dedi İbrahim.</p>

  <p class="normal">"İyi oldu ibneye."</p>

  <p class="normal">"Gözlerine dikkat ettiniz mi?" dedi Baha, "Hurşit gibi bakıyordu."</p>

  <p class="normal">"Tövbe tövbe," diye mırıldandı İdris.</p>

  <p class="normal">"Tövbesi mövbesi yok Reis, Çarkçıbaşı da farkında bunun."</p>

  <p class="normal">"Ama bir dakika," deyip elini Baha'ya doğru uzattı İdris, "Hurşit onun yüzünden ölmedi ki."</p>

  <p class="normal">"Ben öyle bir şey demedim, o balık Hurşit gibi bakıyordu dedim."</p>

  <p class="normal">"Bana en çok dokunan sesi oldu," dedi İbrahim, "hâlâ kulaklarımda çınlıyor o ses."</p>

  <p class="normal">"Kapatalım şu konuyu," dedim, "Çarkçıbaşı'nın dediği gibi, unutalım, bir daha da konuşmayalım.</p>

  <p class="normal">&nbsp;</p>

  <p class="normal">Unutamayacaktık. O, günlerce, gecelerce ağzına takılıp kalmış zokayla gemiyi izleyecek, peşimizi bırakmayacaktı. Ne o bakışı unutabilecektik ne de o tiz sesi. Başını sudan çıkarıp bize bakar, o tiz sesiyle ağzındaki zokanın hesabını sorar diye koylarda da demirlemeyecektik artık. NOHAP bundan böyle arızalanmayacak, gemimiz ağlamayacaktı.</p>

  <p class="normal">Ama Çarkçıbaşımız...</p>

  <p class="normal">Çarkçıbaşımız her gece daha çok içecekti. Kural buydu; deniz, denize dayanabilenlerin işiydi.</p>
</body>
</html>
