<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Unknown</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre2">
  <h1 class="sgc1" id="heading_id_2">5</h1>

  <p class="calibre"><br class="calibre1" /></p>

  <p class="calibre"><br class="calibre1" /></p>

  <p class="calibre">Orada yatıyordu işte. Vulcan 2, ya da Vulcan 2'den geriye kalanlar - eğrilmiş molozlar; yanmış, harap olmuş parçalar; bir zamanlar çalışan, karmakarışık bobinlerin araşma dağılmış tüpler ve makaralar, içten içe hâlâ yanmakta olan büyük bir harabe. Havaya savrulmuş, odanın tavanından sarkan yanmış transformatörlerden gelen buruk duman. Birçok teknisyen asık suratla çöp yığınını karıştırıyordu; birkaç küçük, önemsiz parçayı kurtarabilmişlerdi ama fazlasını değil. Bir tanesi çoktan vazgeçmiş, aletlerini tekrar çantasına koyuyordu.</p>

  <p class="calibre">Jason Dill ayağıyla şekilsiz bir kül yığınını eşeledi. Vulcan 2'nin bulunduğu durumdan bu duruma, bu inanılmaz duruma geçmesi onu hâlâ çok şaşırtıyordu. Hiç tahmin edemezdi - aklına bile gelmemişti. Vulcan 2'yi bırakmış, kendi işini dönmüş, eski bilgisayarın sorduğu sorularla ilgilenmeyi bitirmesini bekliyordu. Sonra da teknisyenler ona haberi vermişlerdi.</p>

  <p class="calibre">Bir kez daha, milyonuncu kez sorular beyninden umutsuzca geçti. Nasıl olmuştu? Onu nasıl ele geçirmişlerdi? Ve neden? Anlamsız geliyordu. Eğer kalenin yerini bulmuş ve içeriye girebilmişlerse, ajanlarından biri bu denli ileriye gidebilmişse, Vulcan 3 yalnızca altı kat aşağıdayken zamanlarını neden burada harcamışlardı?</p>

  <p class="calibre">Belki de yanlışlık yapmışlardı; belki eski bilgisayarı Vulcan 3 olduğunu sanarak yok etmişlerdi. Böyle bir hata yapılmış olabilirdi, hem de Birlik açısından çok talihli bir hata.</p>

  <p class="calibre">Fakat Jason Dill enkaza bakarken, hiç de hataya benzemiyor bu, diye düşündü. Lanet olsun, son derece sistemli yapılmış bir şey. Son derece ince düşünülerek. Uzmanca bir kesinlikle yapılmış.</p>

  <p class="calibre">Halka açıklama yapılmalı mı, diye sordu kendi kendine. Söylemeyebilirim; bu teknisyenler bana tamamıyla sadıktır. istersem Vulcan 2'nin yok oluşunu yıllarca sır olarak saklayabilirim.</p>

  <p class="calibre">Ya da, diye düşündü, Vulcan 3'ün yok edildiğini söyleyebilirim; tuzak hazırlayıp başarılı olduklarını düşünmelerini sağlayabilirim. O zaman belki ortaya çıkarlar. Kendilerini ele verirler.</p>

  <p class="calibre">İçimizde olmalılar, diye düşündü deli gibi. Buraya dek girebilmek - Birlik'i devirmeye çalışıyorlar.</p>

  <p class="calibre">Dehşete düştü; ayrıca kişisel olarak bir şeyler kaybettiğini de hissediyordu. Bu eski alet yıllardır ona arkadaş olmuştu. Onun yanıtlayabileceği kadar basit soruları olduğunda hep buraya gelirdi; bu ziyaret yaşamının bir parçasıydı.</p>

  <p class="calibre">İsteksizce harabeden uzaklaştı. Artık buraya gelmesinin hiç gerekmeyeceğini fark etti. Gıcırdayan eski makine artık yok; artık soruları delgeçle Vulcan 2'nin anlayacağı hale hiç getiremeyeceğim.</p>

  <p class="calibre">Paltosunu yokladı. Hâlâ oradaydılar, Vulcan 2'nin ona verdiği, onun da tekrar tekrar üzerinde düşündüğü yanıtlar yani. Yanıtları netleştirmesini istemişti; son ziyaretini de sorularını değişik şekilde sormak, daha geniş açıklama almak için yapmıştı. Ama patlama bunu sona erdirmişti.</p>

  <p class="calibre">Derin düşünceler içindeki Jason Dill odadan çıktı ve koridordan geçip asansöre gitti. Bugün bizim için kötü bir gün diye düşündü kendi kendine. Bunu uzun bir süre anımsayacağız.</p>

  <p class="calibre">Kendi ofisine döndüğünde zamanını gelen soru formlarını incelemeye ayırdı. Veri-yükleme ekibinin başı olan Larson reddedilenleri gösterdi.</p>

  <p class="calibre">"Bunlara bakın." Genç yüzü her zamanki görev bilinciyle ciddi görünen Larson birkaç formu dikkatle önüne koydu, "Buradaki, işte şu -buna kendiniz yanıt verirseniz daha iyi olabilir, böylece sorun çıkmaz."</p>

  <p class="calibre">"Neden ben bakacakmışım?" dedi Jason Dill sinirle. "Sen bakamaz mısın? Fazla işin varsa buradan birkaç kişi daha al. Her zaman bir sürü memur bulunur, bunu sen de benim kadar biliyorsun. Bordroda iki milyon kişi var. Sense hâlâ beni rahatsız ediyorsun." Hiddeti ve kaygısı istemsiz olarak artıyor ve astı olan Larson'a yöneliyordu; öfkesini Larson'dan çıkardığının farkındaydı ama bundan rahatsız olmayacak kadar morali bozuktu.</p>

  <p class="calibre">İfadesi hiç değişmemiş olan Larson kararlı bir sesle, "Şu gördüğünüz formu bir direktör göndermiş,"dedi. "Bu yüzden ben de-"</p>

  <p class="calibre">"Ver bana o zaman," dedi Jason Dill kâğıdı alarak.</p>

  <p class="calibre">Form Kuzey Amerika Direktörü William Barris'tendi. Jason Dill adamla birçok kez karşılaşmıştı; gözlerinin önünde uzunca, geniş alınlı biri geliyordu... Otuzlarının ortasında diye anımsadı Dill. Çalışkan biri. Adam direktör düzeyine her zamanki yöntemlerle, yani kişisel tanıdıklarla, doğru insanları tanıyarak değil sürekli, doğru ve değerli çalışmalarıyla gelmişti.</p>

  <p class="calibre">"İşte bu ilginç," dedi Jason Dill yüksek sesle Larson'a; formu bir an kenara koydu. "Bu Direktörü halka özellikle tanıtmak zorundayız. Tabii o kendi bölgesinde halkla ilişkileri sıkı tutuyordur mutlaka, merak etmemize gerek yok."</p>

  <p class="calibre">Larson, "Zor yoldan buralara gelmiş. Anne-babası önemli kişiler değilmiş," dedi.</p>

  <p class="calibre">"Sıradan bir kişinin de," dedi Jason Dill, "hiç yardım görmeden, örgütün içinde hiç tanıdığı olmadan gelip, alttan biri, örneğin memur, hatta bakım elemanı olarak başlayıp zamanla yeteneği ve isteği de varsa, en yukarılara çıkabileceğini göstermeliyiz. Aslında Yönetici Direktör o olabilir." Öyle halka bir mevki de değil ama, diye düşündü kendi kendine nükteyle karışık.</p>

  <p class="calibre">"Bir süre daha Yönetici Direktör olmayacak," dedi Larson kendinden emin bir sesle.</p>

  <p class="calibre">"Allah kahretsin," dedi Jason Dill yorgun bir sesle, "işimi şimdiden alabilir, istediği eğer buysa. Sanırım istiyor." Formu kaldırarak göz gezdirdi. Formda iki soru soruluyordu:</p>

  <p class="calibre">a) İYİLEŞTİRİCİLER GERÇEKTEN ÖNEMLİ Mİ?</p>

  <p class="calibre">b) VARLIKLARI KARŞISINDA NEDEN TEPKİ GÖSTERMİYORSUN?</p>

  <p class="calibre">Formu elinde tutan Jason Dill, Birlik'in merdivenlerinden süratle çıkan son derece parlak, genç adamlardan biri, diye düşündü. Barris, Taubmann, Reynolds, Henderson hepsi de yolunda güvenle, akıllarını kullanarak, tek bir hile-düzen fırsatını bile kaçırmadan, işlerine yarayacak en küçük açığı dahi kullanarak ilerliyor. Ellerine bir fırsat ver, diye düşündü acı acı, seni dümdüz ederler; seni ezip geçerler ve oracıkta bırakırlar.</p>

  <p class="calibre">"Kişi kişinin kurdudur," dedi yüksek sesle.</p>

  <p class="calibre">"Efendim?" dedi Larson hemen.</p>

  <p class="calibre">Jason Dill formu masaya koydu. Bir çekmece açtı ve düz metal bir teneke kutu çıkardı, içinden bir kapsül alarak bileğine koydu. Kapsül hemen derisinin katmanlarından geçerek çözüldü; Dill kapsülün bedenine girdiğini, kanına karışarak gecikmeden işe başladığını hissetti. Yatıştırıcıydı bu... Upuzun bir dizinin içinde en yenilerinden.</p>

  <p class="calibre">Haç beni etkiliyor, diye düşündü, onlar da öyle; ilaç bir yönden, herkesin bu sürekli baskısı ve tacizi diğer yönden.</p>

  <p class="calibre">Jason Dill yeniden Direktör Barris'ten gelen formu aldı. Bunun gibi çok soru formu var mı?" diye sordu.</p>

  <p class="calibre">"Hayır, efendim, fakat gerilim genel olarak artıyor. Barris'in dışında birçok direktör daha Vulcan 3'ün neden iyileştiriciler Hareketi'yle ilgili yorum yapmadığını merak ediyor."</p>

  <p class="calibre">"Hepsi merak ediyor," dedi Jason Dill ters ters.</p>

  <p class="calibre">"Yani," dedi Larson, "resmi olarak. Resmi kanallardan."</p>

  <p class="calibre">"Elinde kalanları da göreyim."</p>

  <p class="calibre">Larson geri kalan soru formlarını verdi. "Bunlar da veri kütüklerinden elde ettiğimiz ilgili konular." Kocaman, mühürlü bir konteyner verdi. "Gelen bilgileri dikkatle ayıkladık."</p>

  <p class="calibre">Bir süre sonra Jason Dill, "Barris'le ilgili olan dosyayı istiyorum."</p>

  <p class="calibre">"Dökümlü dosyayı mı?"</p>

  <p class="calibre">Jason Dill, "Öbürünü de. K'sız paketi," dedi. Aklına hiç zaman söylenmeyen tam terim geliyordu. Kanıtlanmamışlar. "Değersiz paket." Telefonla gelen suçlamalar, atılan çamurlar, yalanlar, kısır zehirli kalem mektupları, yani Birlik'e zararsız gönderilenler. İmzasız, bazen hastalıklı, kindar bir delinin elinden çıkan kötü amaçlı yazılar. Ama işte o kâğıtlar da saklanıyor, dosyalanıyordu. Bunları tutmamalıyız, diye düşündü Jason Dill. Yararlanmamalıyız, bazen yaptığımız gibi enine boyuna incelememeliyiz. Fakat yapıyoruz. Şimdi William Barris'e atılmış olan iftiralara bakacaktı işte. Yılların birikimine.</p>

  <p class="calibre">İki dosya hemen masasına, önüne kondu. Dill mikrofilmi tarayıcıya koydu ve bir süre dökümlü dosyayı inceledi. Saklı gerçekler birbiri ardına geçiyordu; Barris Ohio'daki Kent's doğmuştu; kardeşi yoktu; babası hâlâ yaşıyordu ve Şili'de bir bankada çalışıyordu; Birlik'e araştırma analisti olarak girmişti. Jason Dill filmi hızlandırdı ve bazı yerleri atlamaya başladı. Sonunda mikrofilmi geriye sardı. Adam evlenmemiş bile, diye düşündü; sıradan, erdemli ve işe adanmış bir yaşamı vardı -eğer belgelere inanılabilirse. Öyküyü tümüyle anlatıyorlarsa.</p>

  <p class="calibre">Şimdi de, diye düşündü Dill, çamur bölümü. Eksik kısımlar; öbür taraf, karanlık, gölgeli taraf.</p>

  <p class="calibre">William Barris'le ilgili kötü paketi neredeyse boş bulunca hayal kırıklığına uğradı.</p>

  <p class="calibre">Adam bu denli masum mu, diye merak etti. Hiç düşmanı olmaması? Saçma. Suçlamaların olmaması bir insanın masum olduğunu göstermez; direktörlüğe dek yükselmek düşmanlar edinmek ve kıskanılmak demektir. Barris herhalde bütçesinin önemli bir bölümünü servetini dağıtmaya, herkesi mutlu etmeye ayırıyordur. Ve sessiz tutmaya.</p>

  <p class="calibre">"Burada bir şey yok," dedi Larson geri döndüğünde.</p>

  <p class="calibre">"Dosyanın ne kadar hafif olduğunu fark ettim," dedi Larson, "Efendim, aşağıya veri odalarına indim ve yeni gelen bütün bilgileri işlettim. Henüz dosyaya girmemiş bir şey olabilir, diye düşündüm." Devam ederek, "Biliyorsunuzdur, birkaç hafta geriden geliyorlar," dedi.</p>

  <p class="calibre">Adamın elindeki kâğıdı gören Jason Dill'in meraktan nabzı daha hızlı atmaya başladı. "Ne geldi?"</p>

  <p class="calibre">"Bu." Larson pahalı, filigranlı bir kâğıda benzeyen dokümanı aldı. "Bunu görünce incelettirecek ve tahlil ettirecek kadar da ileri gittim. Böylece ne olduğunu değerlendirebileceksiniz."</p>

  <p class="calibre">"İmzasız," dedi Dill.</p>

  <p class="calibre">"Evet, efendim. Analistlerimiz dün gece Afrika'da bir yerden postaya verildiğini söylediler. Muhtemelen Kahire'den."</p>

  <p class="calibre">Mektubu inceleyen Dill, Barris'in ulaşamadığı biri de varmış, diye mırıldandı. En azından zamanında ulaşamadığı.</p>

  <p class="calibre">Larson, "Kadın yazısı. Eski tür tükenmezkalemle yazılmış. Kalemin ne olduğunu bulmaya çalışıyorlar. Şu anda elinizdeki asıl mektubun kopyası; gerçek dokümanı laboratuvarlarda hâlâ inceliyorlar. Ama sizin amacınız-"</p>

  <p class="calibre">"Benim amacım ne?" dedi Dill, biraz da kendine. Mektup ilginçti ama ilk değildi; daha önce de Bitlik örgütü içindeki başka görevlilere yöneltilmiş bu tür suçlamalar görmüştü.</p>

  <p class="calibre"><br class="calibre1" /></p>

  <p class="calibre">İlgili makama;</p>

  <p class="calibre">Bu mektubun amacı Direktör olan William Barris'in güvenilemez biri olduğunu, çünkü iyileştiricilerin adamı olduğunu, bunu bir süredir devam ettirdiğini bildirmektir. Yakın zamanda meydana gelmiş bir ölüm olayı Bay Barris'in suçudur ve masum, yetenekli bir Birlik görevlisinin hunharca öldürülmüş olmasına göz yummuş olmasından dolayı cezalandırılmalıdır.</p>

  <p class="calibre"><br class="calibre1" /></p>

  <p class="calibre">"Yazının aşağıya doğru kaydığına dikkat edin," dedi Larson. "Bunun, yazıyı yazanın ruhsal sorunları olduğunun göstergesi olduğu varsayılıyor."</p>

  <p class="calibre">"Batıl inançlar," dedi Dill. "Acaba şu saha görevlisi Pitt'in ölümünü mü kastediyor? En yakın zamanda olan o. Barris'in bununla ne ilişkisi var? Pitt'in Direktörü o muydu? Onu o mu gönderdi?"</p>

  <p class="calibre">"Durumu öğrenirim, efendim," dedi Larson canlılıkla.</p>

  <p class="calibre">Jason Dill imzasız mektubu yeniden okuduktan sonra bir kenara attı ve tekrar Direktör Barris'ten gelen soru formunu aldı. Kalemiyle formun altına birkaç satır karaladı. "Bunu haftanın sonuna doğru ona geri verin. Kimlik numaralarını yazmayı unutmuş; düzeltilmesi için geri gönderiyorum."</p>

  <p class="calibre">Larson kaşlarını çattı. "Bu onu fazla geciktirmez. Barris formu hemen doğru doldurulmuş olarak geri gönderecektir.»</p>

  <p class="calibre">Jason Dill yorgun bir şekilde, "Bu benim sorunum. Bırak da bunu ben düşüneyim. Sen kendi işine bak ki örgütte daha uzun bir süre kalabilesin. Bu çok önce öğrenmiş olman gereken bir ders."</p>

  <p class="calibre">Kızaran Larson, "Özür dilerim, efendim," dedi.</p>

  <p class="calibre">"Sanırım Direktör Barris'le ilgili gizli bir soruşturma başlatmamız gerek," dedi Dill. "Daha iyisi polis sekreterlerden birini gönderelim; talimatları ben yazdırırım."</p>

  <p class="calibre">Larson polis sekreteri bulurken Jason Dill oturup Direktör Barris'i İyileştiriciler'in adamı olmakla suçlayan imzasız mektuba donuk donuk baktı. Bunu kimin yazdığını bilmek ilginç olurdu, diye düşündü kendi kendine. Belki bir gün öğreniriz, yakında bir gün.</p>

  <p class="calibre">Ne olursa olsun, bir soruşturma olacak - William Barris hakkında.</p>

  <p class="calibre"><br class="calibre1" /></p>

  <p class="calibre">Akşam yemeğinden sonra Bayan Agnes Parker ve başka iki öğretmen okulun lokantasında oturuyor ve uzun, gergin günün ardından dedikodu yapıp rahatlıyorlardı.</p>

  <p class="calibre">Geçen birinin konuştuklarını duyamayacağı şekilde eğilmiş olan Bayan Crowley fısıldayarak Bayan Parker'a "Kitabı hâlâ bitiremedin mi? Bu kadar uzun süreceğini bilseydim okuman için önce sana vermezdim," dedi. Tombul, kırmızı yüzü öfke doluydu. "Okumak bizim de hakkımız."</p>

  <p class="calibre">"Evet," dedi Bayan Dawes, öne doğru eğilerek. "Hatta şimdi getirsen iyi olacak. Biz de okuyalım, olmaz mı?"</p>

  <p class="calibre">Tartıştılar; sonunda Bayan Parker isteksizce kalkıp masadan uzaklaştı, merdivenlere doğru yürüdü. Merdivenlerden çıkıp koridoru geçerek binanın kendi odasının bulunduğu kanadına gelmek uzun sürüyordu, odaya gelince de kitabı sakladığı yerden çıkarmak için zaman harcamak zorunda kaldı ki Kitap, yani Lolita adlı eski edebi klasik, yıllardır yasaklılar listesindeydi; kitapla yakalananlar için ağır ceza vardı - bir öğretmen içinse bu, hapis cezası olabilirdi. Fakat öğretmenlerin çoğu böyle uyarıcı kitapları okur, aralarında değiştirirdi ve şimdiye dek kimse yakalanmamıştı.</p>

  <p class="calibre">Kitabı bitiremediği için homurdanan Bayan Parker World Today dergisinin içine koydu ve odadan koridora çıktı. Görünürde kimse yoktu, o yüzden merdivenlere yöneldi.</p>

  <p class="calibre">İnerken yapması gereken bir işi olduğunu anımsadı, hem de sabah olmadan yapılması gerekiyordu; küçük Fields'ın odası, okul kurallarının gerektirdiği gibi boşaltılmamıştı. Bir iki gün içinde yeni bir öğrenci gelip odaya yerleşecekti; yetkili birinin odanın her köşesini karış karış inceleyip kıza ait olan, yeni öğrenciyi kötü yönde etkileyecek, yıkıcı veya yasadışı bir şey kalıp kalmadığından emin olması gerekiyordu. Küçük kızın geçmişi göz önüne alındığında bu kural daha da önem kazanıyordu. Merdivenlerden ayrılıp aceleyle bir koridora girdiğinde Bayan Parker kalbinin hızla atmaya başladığını hissetti. Bu konuyu unuttuğu için başı büyük bir belaya girebilirdi. Yeni öğrencinin etkilenmesini istediğini düşünebilirlerdi.</p>

  <p class="calibre">Marion Fields'ın odası kilitliydi. Nasıl olabilir, diye sordu Bayan Parker kendine. Çocuklara anahtar verilmezdi; hiçbir yerde hiçbir kapıyı kilitleyemezlerdi. Görevlilerden biri olmalıydı. Tabii kendisinin bir anahtarı vardı ama Yönetici Direktör Dill kızı himayesine alalı beri buraya inmeye zamanı olmamıştı.</p>

  <p class="calibre">Cebinde ana anahtarı bulmaya çalışırken kapının öbür yanından gelen bir ses duydu. Odada biri vardı.</p>

  <p class="calibre">"İçeride kim var?" diye sordu, korkarak. Eğer odada yetkili olmayan biri varsa başı belaya girecekti; yurdun bakımı onun sorumluluğuydu. Anahtarı çıkarıp hızla bir nefes aldıktan sonra anahtarı deliğe soktu. Belki de Birlik'ten biri gelmiş beni kontrol ediyordur, diye düşündü. Küçük Fields'in nelere sahip olmasına izin verdiğini görmek için. Kapı açıldı, Bayan Parker ışığı yaktı.</p>

  <p class="calibre">Önce kimseyi görmedi. Yatak, perdeler, köşedeki küçük masa... konsol!</p>

  <p class="calibre">Konsolun üstünde bir şey duruyordu. Parıldayan bir şey parlak metalden, ona dönerken hafifçe parıldadı ve tıkladı. Camlı iki mekanik merceği fark etti; tüpe benzer gövdesi olan, küçük bir beyzbol sopası uzunluğunda, yukarı doğru fırlamış ve ona doğru gelen bir şey.</p>

  <p class="calibre">Kollarını kaldırdı. Dur, dedi kendi kendine. Kendi sesini duymadı; tek duyduğu kulaklarındaki ıslık sesiydi, bir feryada dönüşen, kulakları sağır edici bir patlama sesi. Dur!, diye bağırmak istedi, ama konuşamıyordu. Yükseliyormuş gibi geldi; ağırlıksız kalmış yüzüyordu. Oda karanlığa gömüldü. Gittikçe uzaklaştı, uzaklaştı. Hareket yok, ses yoktu... Yalnızca titrek yanan, sonra da yok olan bir ışık kıvılcımı.</p>

  <p class="calibre">Tanrım, diye düşündü. Başım belaya girecek. Düşünceleri bile uzaklaşıyor gibiydi; onlara sahip olamıyordu. Yanlış bir şey yaptım. Bu işime mal olacak.</p>

  <p class="calibre">Sürükleniyor, sürükleniyordu.</p>
</body>
</html>
