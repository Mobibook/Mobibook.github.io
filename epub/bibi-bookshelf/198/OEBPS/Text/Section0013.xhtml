<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Unknown</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre2">
  <h1 class="sgc1" id="heading_id_2">12</h1>

  <p class="calibre"><br class="calibre1" /></p>

  <p class="calibre"><br class="calibre1" /></p>

  <p class="calibre">Yapılacak ilk iş geriye kalan düşman muhafız ve memurları Birlik Kontrol Binası'ndan uzaklaştırmak, diye karar verdi William Barris. Güvenebileceği adamlarını ayrı ayrı her bölüm ve ofiste görevlendirerek öyle de yaptı. Yavaş yavaş Vulcan 3'e ve Peder Fields'a sadık olanlar saptanıp dışarıya çıkarıldı.</p>

  <p class="calibre">Akşam olduğunda, büyük bina savunma için hazırdı.</p>

  <p class="calibre">Dışarıda sokaklarda güruhlar dalga dalga gidip geliyorlardı. Ara sıra pencerelere taşlar atılıyordu. Çılgınlaşmış birkaç kişi kapılara yüklenmeye çalıştı; ama püskürtüldüler. İçeridekilerin silahlara sahip olma gibi bir üstünlüğü vardı.</p>

  <p class="calibre">Birlik sistemindeki on bir bölüm kontrol edilince yedisinin İyileştiriciler'in elinde, kalan dördününse Vulcan 3'e sadık olduğu ortaya çıktı.</p>

  <p class="calibre">Kuzey Amerika'daki bir gelişme onu eğlendirdi. Artık Kuzey Amerika diye bir şey yoktu. Taubmann kendi bölgesiyle Barris'inki arasındaki idari bölünmeye son vermişti; artık.orası aşağıdan yukarıya sadece "Amerika" idi.</p>

  <p class="calibre">Barris camdan baktığında bir grup İyileştirici'nin bir sürü çekiçle boğuştuğunu gördü. Çekiçler tekrar tekrar dalıyor vuruyor ve geriye çekiliyordu; güruh da onlarla taş ve sopalarla savaşıyordu. Çekiçler sonunda yok oldular. Akşam karanlığına karıştılar.</p>

  <p class="calibre">"Vulcan 3'ün böyle şeyleri nasıl elde ettiğini anlayamıyorum," dedi Daily. "Bunları nereden buluyor?"</p>

  <p class="calibre">"Kendisi yapıyor," dedi Barris. "Bunlar hareketli tamir araçlarının değiştirilmiş hali. Biz ona malzeme temin ediyorduk ama asıl tamiratı yapan kendisiydi. Durumu uzun bir süre önce anlamış olmalı, sonra da bunları yapmıştır."</p>

  <p class="calibre">"Acaba kaç tane çekici vardır herifin?" dedi Daily. "Yani makinenin. Artık Vulcan 3'ü insanmış gibi düşünüyorum... Düşünmemek güç."</p>

  <p class="calibre">"Görebildiğim kadarıyla," dedi Barris, "aralarında hiç fark yok. Eğer o gerçekten insan olsaydı durum nasıl değişecekti ki?" Pencerenin yanında durarak dışarıyı izlemeye devam etti. Bir saat sonra daha fazla sayıda çekiç geldi; bu kez ışın kalemleriyle donanmışlardı. Çekiçler üzerlerine doğru dalınca güruhtakiler çığlıklar atarak panik içinde dağıldı.</p>

  <p class="calibre">O gece saat onda bomba patlamalarının ilk alevlerini gördü ve sarsıntıyı hissetti. Kentin içinden bir yerden bir arama ışığı görülüyordu; ışığın parıltısında başlarının üstünden uçan ve şimdiye dek karşılaştıkları çekiçlerden daha büyük cisimler gördü. Vulcan 3'ün hareketli birimleriyle iyileştiriciler arasında gerçek anlamıyla savaş çıktığına göre, Vulcan 3'ün yaptığı nesneleri geliştirdiği ortadaydı. Yoksa bu daha büyük birimler, bu bomba taşıyıcılar zaten vardı da ortaya mı sürülmemişti? Vulcan 3 bu denli büyük çarpışmalar olacağını tahmin etmiş miydi?</p>

  <p class="calibre">Neden etmesindi ki? Jason Dill'in çabalarına karşın İyileştiriciler'den bir süredir haberi vardı. Hazırlanmak için bol bol zamanı olmuştu.</p>

  <p class="calibre">Pencereden dönerek Chai ve Daily'ye, "Durum çok ciddi," dedi. "Çatıdaki topçulara hazır olmalarını söyleyin."</p>

  <p class="calibre">Birlik Kontrol Binası'nın üstündeki ağır topların başındakiler saldırıyı karşılamak üzere döndüler. Çekiçlerin güruhla işleri bitmişti; şimdi saldırıda bulunmak üzere yükselip yay şeklini alarak Birlik Binası'na yaklaşıyorlardı.</p>

  <p class="calibre">"İşte geliyorlar," diye mırıldandı Chai.</p>

  <p class="calibre">"Bodrumdaki sığınaklara insek iyi olacak." Daily sinirli bir şekilde iniş rampasına doğru gitti. Silahlar artık çalışmaya başlamışlardı -adamlar bilmedikleri kontrol düğmeleriyle oynadıkları için ilk başta gelen boğuk gümbürtüler tereddütlüydü. Adamların çoğu Dill'in kişisel korumalarıydı ama bazıları da sadece memur ve kâtipti.</p>

  <p class="calibre">Çekiçlerden biri pencereye doğru pike yaptı. Bir ışın kaleminden gelen ışın odayı taradı yoluna çıkan her şeyi yaktı. Sonra çekiç pike yaptı ve yeniden vurmak için havalandı. Çatıdaki silahlardan gelen ateş çekici yakaladı. Çekiç patladı; parçaları kor-beyaz metalik parçacıklar halinde yağdı.</p>

  <p class="calibre">Daily, "Kötü bir yerdeyiz," dedi. "Çevremiz tamamen İyileştiriciler tarafından sarılmış durumda. Kalenin operasyonu İyileştiriciler'e karşı yönelttiği de ortada -şurada olan bitenin boyutlarına bakın; o lanet olası metal kuşlar eşgüdümlü olarak geliyorlar."</p>

  <p class="calibre">Chai, "Birlik'in geleneksel silahını, ışın kalemini kullandıklarını görmek çok ilginç," dedi.</p>

  <p class="calibre">Evet, diye düşündü Barris. Simgesel ışın kalemini kullananlar T-sınıfından, gri giysili, parlak siyah ayakkabılı, beyaz gömlekli, çantası olan adamlar değil. Toprağın altında gömülü bir makinenin kontrolündeki mekanik, uçan cisimler. Ama hadi, gerçekçi olalım. Arada ne fark var ki? Gerçek yapı şimdi ortaya çıkmadı mı? Her zaman var olan ama kimsenin şimdiye dek göremediği durum bu değil miydi zaten?</p>

  <p class="calibre">Vulcan 3 aracıları, yani bizi ortadan kaldırdı.</p>

  <p class="calibre">"Acaba sonuçta hangisi kazanacak?" dedi Pegler. "İyileştiriciler sayıca üstünler; Vulcan 3 hepsini öldüremez."</p>

  <p class="calibre">"Ama Birlik'te de silah ve örgütlenme var," dedi Daily, iyileştiriciler kaleyi asla ele geçiremezler; nerede olduğunu bile bilmiyorlar. Vulcan 3 artık açık açık çalışabildiği için yavaş yavaş daha karmaşık ve etkili silahlar geliştirecektir."</p>

  <p class="calibre">Derin derin düşünen Barris onlardan uzaklaşmaya başladı.</p>

  <p class="calibre">"Nereye gidiyorsun?" diye sordu Chai kaygıyla. "Üçüncü yeraltı düzeyine iniyorum," dedi Barris. "Ne için?" Barris, "Konuşmak istediğim biri var," dedi.</p>

  <p class="calibre"><br class="calibre1" /></p>

  <p class="calibre">Çenesini dizine dayayıp oturmuş, bir topu andıran Marion Fields kararlılıkla dinliyordu. Çevresindeki eğitsel çizgi roman yığınları Barris'e konuştuğunun yalnızca küçük bir kız olduğunu anımsatıyordu. Yüzündeki ifadeden bunu anlayamazdı; kız her şeyi ciddi bir olgunlukla dinliyor, ne sözünü kesiyor ne de onu yoruyordu. Dikkati de dağılmıyordu; Barris anlattıkça, geçmiş haftalarda üzerine yığılmış olan ve bastırdığı kaygılardan kurtulduğunu fark etti.</p>

  <p class="calibre">Sonunda, biraz da utanarak durdu. "Seninle bu kadar çok konuşmayı düşünmemiştim," dedi. Çocuklarla fazla ilgilenmemişti ve gösterdiği tepkiye kendi de şaşırdı. Aralarında hemen oluşan içgüdüsel bir bağ sezdi. Kız ona karşı ifade etmediği ama güçlü bir sempati duyuyordu, hem de adamı tanımıyor olmasına karşın. Barris kızın zekâsının son derece ileri olduğunu düşündü. Ama dahası da vardı. Kız tam anlamıyla gelişmiş bir insandı, kendi düşünceleri, kendi bakış açısı vardı. Üstelik inanmadığı bir şey karşısında meydan okumaktan da korkmuyordu; kurumlara veya otoriteye saygısı yok gibiydi, m</p>

  <p class="calibre">"İyileştiriciler kazanacaklar," dedi sessizce, Barris'in sözü bittiğinde.</p>

  <p class="calibre">"Belki," dedi. "Ama unutma, Vulcan 3'ün de kendisi için çalışan son derece becerikli uzmanları var. Öğrenebildiğimize göre Reynolds ve beraberindekiler kaleye ulaşmışlar belli ki."</p>

  <p class="calibre">"Nasıl oluyor da böyle kötü, mekanik bir şeyin dediğini yapıyorlar?" dedi Marion Fields. "Çıldırmış olmalılar."</p>

  <p class="calibre">"Bütün yaşamları boyunca Vulcan 3'ün dediklerini yapma düşüncesine alışıktılar. Neden şimdi fikirlerini değiştirsinler ki? Bütün yaşamları Birlik çevresinde odaklaşmış durumda. Bu, bildikleri tek var olma biçimi." Asıl çarpıcı olan, diye düşündü Barris, birçok insanın Birlik'ten kaçıp bu kızın babasına yönelmiş olmaları.</p>

  <p class="calibre">"Ama o insanları öldürüyor" dedi Marion Fields. "Sen söyledin; o çekiçleri onun gönderdiğini söyledin."</p>

  <p class="calibre">"İyileştiriciler de insanları öldürüyor," dedi Barris.</p>

  <p class="calibre">"O başka." Genç, pürüzsüz yüzünde mutlak inanç vardı. "Çünkü onlar buna mecburlar. Ama o, istiyor. Farkı anlıyor musun?"</p>

  <p class="calibre">Barris, yanıldım, diye düşündü. Sorgulamadan inandığı bir şey. bir kurum var. Babası. Kız yıllardır bir sürü insanın yapmayı şimdi öğrendiği şeyi yapmış: Peder Fields'ı körü kötüne izlemek, o onları nereye götürürse götürsün.</p>

  <p class="calibre">"Baban şimdi nerede?" diye sordu kıza. "Onunla bir kez konuşmuştum; bir kez daha konuşmak istiyorum. Sen onunla ilişkidesin, değil mi?"</p>

  <p class="calibre">"Hayır," dedi kız.</p>

  <p class="calibre">"Ama nerede bulabileceğimizi biliyorsun. Eğer istersen ona ulaşabilirsin. Örneğin seni şimdi bırakırsam onu bulabilirsin. Öyle değil mi?" Kızın belli belirsiz huzursuzluğundan haklı olduğunu anladı. Kızı rahatsız ediyordu.</p>

  <p class="calibre">"Onu neden görmek istiyorsun?" dedi Marion.</p>

  <p class="calibre">"Ona bir teklifim var."</p>

  <p class="calibre">Kızın gözleri açıldı, sonra kurnazlıkla parladı. "Hareket'e katılacaksın, öyle değil mi? Onun senin önemli biri olacağın konusunda sana söz vermesini istiyorsun. Daha önceki gibi..." Elini ağzına götürdü ve çarpılmış gibi ona baktı. "Daha önce," diye tamamladı sözünü, "o diğer direktörün yaptığı gibi."</p>

  <p class="calibre">"Taubmann," dedi Barris. Bir sigara yakıp yüzü kıza dönük oturdu. Burada yeraltında her şey huzurluydu, yukarıda devam eden çılgınlık ve tahripten uzaktı. Fakat, diye düşündü, oraya geri dönmeliyim, olabildiğince çabuk. Buraya bunu yapmak için geldim. Bir tür ikilem. Çocuğun bu huzur dolu odasında görevlerin en zoruna çözüm bulacağımı düşünüyorum.</p>

  <p class="calibre">Marion, "Eğer seni ona götürürsem beni bırakacak mısın?" diye sordu. "Serbest kalacak mıyım? O okula bile geri dönmek zorunda kalmayacak mıyım?"</p>

  <p class="calibre">"Tabii. Seni tutmam için hiçbir neden yok."</p>

  <p class="calibre">"Bay Dill beni burada tutuyordu."</p>

  <p class="calibre">Barris, "Bay Dill öldü," dedi.</p>

  <p class="calibre">"Ya," dedi kız. Yavaşça, üzüntüyle başını salladı. "Anlıyorum. Kötü olmuş."</p>

  <p class="calibre">"Bende onunla ilgili aynı şeyleri hissetmiştim," dedi Barris. "Önce söylediği hiçbir şeye inanmadım. Herkesi kandırmak için bir öykü uydurmuş gibiydi. Ama gariptir ki..." durdu. Gariptir ki, adamın öyküsü yalan değildi. Sanki Jason Dill gibi bir adama doğru sözlülük yakışmıyordu; sadece bir yandan sürekli gülümserken bir yandan da, Marion'un dediği gibi, halka büyük yalanlar söylemek için yaratılmış gibiydi Gerçek durumu gizlemek için yapılan dogmatik, karmaşa hesaplar. Fakat her şey açığa çıktıktan sonra Jason Dill o kadar da kötü görünmüyordu; yalancı biri değildi. Elbette, işini yapmaya çalışıyordu. Birlik'in kuramsal ideallerine sadık kalmıştı... Belki herkesten de fazla.</p>

  <p class="calibre">Marion Fields, "Yaptığı o korkunç metal kuşlar - insanları öldürmek için gönderdiği şeyler. Onlardan çok yapabilir mi?" diye sordu. Rahatsız bir şekilde Barris'e bakıyordu.</p>

  <p class="calibre">"Görünüşe göre Vulcan 3'ün yapabileceklerinin herhangi bir sınırı yok. Heriften elde edebileceği hammadde üzerinde bir kısıtlama yok." Herif. Kendisi de artık böyle söylüyordu. "Teknik bilgisi de var. Dünyada sadece insanlardan oluşmuş herhangi bir toplulukta olamayacak kadar çok bilgi var elinde. Ayrıca üzerinde ahlaki birtakım sınırlamalar da yok."</p>

  <p class="calibre">Aslında Vulcan 3'ün ideal konumda olduğunu fark etti; amaçlarını belirleyen şey mantık, acımasızca doğru bir akıl yürütme. Onu şu anda olduğu gibi hareket etmesi için yönlendiren herhangi bir duygusal yanı veya durumu yok. O yüzden fikrini hiç değiştirmeyecek; bir fatihken iyiliksever bir idareci haline asla gelmeyecek.</p>

  <p class="calibre">"Vulcan 3'ün kullanacağı teknikler," dedi Barris gözlerini ona dikmiş olan çocuğa, "gereksinimine göre ortaya çıkacak. Karşılaştığı sorunla doğru orantılı olarak değişecek; eğer ona karşı olan on kişi varsa herhalde daha ufak bir silah kullanır, örneğin ısı ışınlarıyla donanmış olan o ilk çekiçler gibi. Adamın daha güçlü, kimyasal bombalarla donanmış çekiçler kullandığını da gördük; bunun nedeni karşısındakilerin gücünün fazla olmasıydı. Ona ne meydan okursa okusun, o buna karşı koyacaktır."</p>

  <p class="calibre">Marion, "Yani Hareket ne kadar güçlenirse o da o kadar büyüyecek. O kadar güçlenecek," dedi.</p>

  <p class="calibre">"Evet," dedi Barris. "Durması gerekecek bir nokta da yok; kuramsal olarak gücünün ve büyüklüğünün bilinen bir sınırı yok."</p>

  <p class="calibre">"Ya bütün dünya ona karşı olursa?"</p>

  <p class="calibre">"O zaman bütün dünyayla savaşacak şekilde büyümesi, ürünler çıkarması ve örgütlenmesi gerekecek."</p>

  <p class="calibre">"Neden?" diye sordu kız.</p>

  <p class="calibre">"Çünkü onun işi bu."</p>

  <p class="calibre">"İstediği için mi?"</p>

  <p class="calibre">"Hayır," dedi Barris. "Bunu yapmak zorunda olduğu için.</p>

  <p class="calibre">Kız birden, "Seni götüreceğim, Bay Barris," dedi. "Babama yani."</p>

  <p class="calibre">Barris içinden şükretti.</p>

  <p class="calibre">"Ama yalnız gelmen gerek," diye hemen ekledi. "Korumalar veya silahlı birileri olmayacak." Adamı inceleyerek, "Söz veriyor musun? Şeref sözü?" dedi.</p>

  <p class="calibre">Barris, "Söz veriyorum," dedi.</p>

  <p class="calibre">Kız tereddütle, "Oraya nasıl gideceğiz? Babam şimdi Kuzey Amerika'da," dedi.</p>

  <p class="calibre">"Devriye uçağıyla. Binanın çatısında üç uçak var. Eskiden Jason Dill'e aittiler. Saldırı yavaşladığında havalanırız."</p>

  <p class="calibre">"Çekiç kuşlardan kaçabilir miyiz?" dedi kız, sesinde kuşku ve heyecan vardı.</p>

  <p class="calibre">Barris, "Umarım," dedi.</p>

  <p class="calibre">Birlik polis gemisi New York kentinin üzerinde alçaktan uçarken Barris İyileştiriciler'in yarattığı zararları yakından görme olanağı buldu.</p>

  <p class="calibre">İş muhitinin önemli bir kısmı harabeye dönmüştü. Kendi binası yok olmuştu; geriye sadece dumanları tüten bir harabe kalmıştı. Bir zamanlar evlerin bulunduğu büyük alanda yangın hâlâ kontrol altına alınamamıştı. Caddelerin çoğu onarılamaz biçimde tahrip olmuştu. Mağazalarsa yağmalanmıştı.</p>

  <p class="calibre">Fakat savaş sona ermişti. Kent sessizdi. İnsanlar boş boş kalıntıların arasında geziniyor, değerli şeyleri topluyorlardı. Kahverengi giysili İyileştiriciler orada burada tamir ve ıslah islerini organize ediyorlardı. Devriye gemisinin jet motorlarının sesini duyanlar, sığınacak yer bulmak için dağılıyordu. Tahrip olmamış bir fabrikanın çatısından onlara yönelik, beceriksiz bir patlama duyuldu.</p>

  <p class="calibre">"Hangi yöne?" diye sordu Barris yanında ciddi ciddi oturan çocuğa.</p>

  <p class="calibre">"Düz devam et. Birazdan inebiliriz. Bizi ona yaya götürecekler." Kaygıyla kaşlarını çatarak mırıldandı: "Umarım fazla değiştirmemişlerdir. O okulda o kadar uzun süre kaldım ki, babam da o korkunç Atlanta'da.</p>

  <p class="calibre">Barris uçmaya devam etti. Açık kırsal kesimlerde büyük kentlerdeki gibi büyük kayıplar yoktu; sanki aşağıdaki çiftlikler, hatta küçük kasabalar her zamanki gibiydiler. Aslında kırlık alanlarda her zaman olduğundan çok daha fazla düzen vardı; oralardaki Birlik ofislerinin yok edilmesi karmaşadan çok istikrar getirmişti. Zaten Hareket'i desteklemekte olan yerel kişiler hevesle liderlik görevlerini üstlenmişti.</p>

  <p class="calibre">"Şu büyük ırmak," dedi Marion görmek için uzanarak. "Bir köprü var. Görüyorum." Zaferle titredi. "Köprüyü izle, bir yol göreceksin. Başka bir yolla kesiştiğinde gemini indir." Yüzünde aydınlık bir gülümseme vardı.</p>

  <p class="calibre">Barris birkaç dakika sonra devriye gemisini Pennsylvania'da küçük bir kasabanın yanındaki açık bir alana indiriyordu. Daha motorlar susmadan toz toprak ve otların içinden bir kamyon tam onlara doğru zangırdayarak gelmişti bile.</p>

  <p class="calibre">Artık tamam, dedi Barris kendi kendine. Artık geriye dönmek için çok geç.</p>

  <p class="calibre">Kamyon durdu. Tulumlu dört adam aşağıya atladı ve ihtiyatla gemiye yaklaştı. Bir tanesi saçmalı tüfeğini salladı. "Siz kimsiniz?"</p>

  <p class="calibre">Marion, Barris'e, "Bırak ben gideyim," dedi. "Onlarla konuşurum."</p>

  <p class="calibre">Barris paneldeki kapıyı açan düğmeye bastı; kapı kayarak açıldı, Marion hemen aşağıya, tozlu zemine atladı.</p>

  <p class="calibre">Gemide hareketsiz duran Barris, kız dört adamla konuşurken gergin bir şekilde bekledi. Gökyüzünde uzaklarda, kuzeyde bir çekiç sürüsü işe koyulmuş, aşağıya saldırıyordu. Biraz sonra parlak fizyon alevleri ufku aydınlattı. Belli ki Vulcan 3 uzantılarına taktik atom bombaları yerleştirmeye başlamıştı.</p>

  <p class="calibre">Dört adamdan biri gemiye geldi ve ellerini ağzına götürdü. "Benim adım Joe Potter. Siz Barris misiniz?"</p>

  <p class="calibre">"Doğru." Gemide oturmakta olan Barris'in eli ışın kalemindeydi. Ama bunun törensel bir hareketten başka anlamı kalmadığını fark etti; artık pratik açıdan hiç önemli değildi.</p>

  <p class="calibre">"Haydi," dedi Joe Potter. "Sizi Peder'e götüreceğim. İstediğiniz buysa; kız öyle olduğunu söylüyor. Yalnız başınıza gelin."</p>

  <p class="calibre">Barris ve Marion dört adamla birlikte eski püskü kamyona tırmandılar. Kamyon hemen hareket etti; sarsılarak geldikleri yöne doğru giderken Barris de bir o yana, bir bu yana savruluyordu.</p>

  <p class="calibre">"Tanrım!" dedi adamlardan biri onu inceleyerek. "Siz Kuzey Amerika Direktörü'ydünüz. Değil mi?"</p>

  <p class="calibre">"Evet," dedi Barris.</p>

  <p class="calibre">Adamlar aralarında mırıldanmaya başladılar; sonunda birisi Barris'e doğru eğildi ve, "Bakın, Bay Barris," dedi. Ona bir zarf ve kurşunkalem uzattı. "İmzanızı alabilir miyim?"</p>

  <p class="calibre">Kamyon bir saat boyunca dar kır yollarından geçerek New York yönüne doğru ilerledi. Potter kamyonu tahrip olmuş iş muhitinin birkaç kilometre dışında, bir benzin istasyonunda durdurdu. İstasyonun sağında harap, hava koşullarından etkilenmiş bir kafe vardı. Önünde birkaç araba duruyordu. Birtakım çocuklar basamakların yanında toz toprağın içinde oynuyor, bir köpek de arkadaki avluda bağlı duruyordu.</p>

  <p class="calibre">"İnin," dedi Potter. Dört adam da uzun yolculuk yüzünden aksi ve sessiz görünüyordu.</p>

  <p class="calibre">Barris yavaşça indi. "Nereye?"</p>

  <p class="calibre">"İçeriye." Potter kamyonu tekrar çalıştırdı. Marion aşağıya atlayarak Barris'e katıldı. Kamyon uzaklaştı, döndü ve henüz geldikleri yöne doğru gözden kayboldu.</p>

  <p class="calibre">Gözleri parlayan Marion seslendi: "Hadi gel!" Kafenin verandasında koşuşturdu ve kapıyı iterek açtı. Barris de ihtiyat la onu izledi.</p>

  <p class="calibre">Pis görünümlü kafede, üzerine haritalar ve kâğıtlar sarılmış olan bir masada, mavi kot gömlek ve yağ lekeli iş pantolonu giymiş bir adam oturuyordu. Yanında, üstünde hamburger ve kızarmış patates artıkları olan bir tabağa yaslanmış eski usul, sadece sesi aktaran bir telefon vardı. Adam sinirle başını kaldırınca Barris, yanlarında derin kırışıklar olan kaşları, çarpık dişleri, onu daha önce de ürpertmiş olan ve şimdi de ürperten o delip geçen bakışı gördü.</p>

  <p class="calibre">Peder Fields "Bak hele," dedi kâğıtlarını iterek. "Bakın kim gelmiş."</p>

  <p class="calibre">"Baba!" diye bağırdı Marion; ileri fırladı ve babasına sarıldı. "Seni gördüğüme öyle sevindim ki-" Sözleri yarıda kesilmiş, yüzünü adamın gömleğine bastırdığı için sesi boğulmuştu. Fields, Barris'le ilgilenmeden kızının sırtını sıvazladı.</p>

  <p class="calibre">Barris tezgâha doğru yürüyerek tek başına oturdu. Peder Fields'ın ona seslendiğini fark edene dek de orada kalıp derin derin düşündü. Başını kaldırınca adamın elinin kendisine uzatılmış olduğunu gördü. Sırıtan Fields'la el sıkıştılar.</p>

  <p class="calibre">"Cenevre'de olduğunuzu sanıyordum," dedi Fields. "Sizi yeniden gördüğüme sevindim." Gözleri tepeden tırnağa Barris'in üzerinde gezdi. "On bir Direktör içindeki tek işe yarar Direktör. Ama siz aramızda değilsiniz; genelde en kötüleri geliyor. Bize katılan şu oportünist Taubmann da en kötüsü; Reynolds hariç tabii." Başını alayla salladı.</p>

  <p class="calibre">Barris, "Devrimci hareketler oportünistleri her zaman çekmiştir,." dedi.</p>

  <p class="calibre">"Ne kadar yardımseversiniz," dedi Fields. Geriye uzanarak bir sandalye çekti, oturdu ve rahat oluncaya kadar sandalyeyi arkaya yatırdı.</p>

  <p class="calibre">"Bay Barris Vulcan 3'le savaşıyor," dedi Marion, babasının koluna sıkıca yapışarak. "Bizim tarafımızda."</p>

  <p class="calibre">"Ya, bu doğru mu?" dedi Fields kızını okşayarak. "Bundan emin misin?"</p>

  <p class="calibre">Kız kızardı ve kekeledi. "Yani, yine de Vulcan 3'e karşı."</p>

  <p class="calibre">"Kutlarım," dedi Fields, Barris'e. "Akıllı bir tercih yaptınız. Öyle olduğunu umuyorum."</p>

  <p class="calibre">Kendisi de rahat olacak şekilde tezgâha yaslanıp bir dirseğine dayanan Barris, "Buraya seninle iş konuşmaya geldim," dedi.</p>

  <p class="calibre">Fields ağır ağır konuşarak, "Gördüğün gibi ben oldukça meşgulüm. Belki iş konuşmaya zamanım yoktur," dedi.</p>

  <p class="calibre">"Zaman bul," dedi Barris.</p>

  <p class="calibre">Fields, "İşle fazla ilgilenmiyorum," dedi. "Ben daha çok çalışmayla ilgilenirim. Değeri varken bize katılmadın, arkanı dönüp gittin. Ya şimdi?" Omuz silkti. "Gelmen neyi değiştirir ki? Bizden olman öyle veya böyle ne fark edecek? Artık neredeyse kazanmış durumdayız. Herhalde o yüzden hangi tarafa geçeceğine karar verdin. Artık kimin kazanan taraf olduğunu görüyorsun." Bir kez daha sırıttı, bu kez daha bilgiç, imalı bir şekilde gözlerini kırptı. "Öyle değil mi? Kazanan tarafta olmak istiyorsun." Parmağını sinsice Barris'e doğru salladı.</p>

  <p class="calibre">"Öyle olsaydı," dedi Barris, "burada olmazdım."</p>

  <p class="calibre">Fields bir an anlamamış gibi göründü. Sonra yavaş yavaş yüzündeki bütün alay yok oldu; o aşina dalgacılık gitti. Bakışları sertleşti. "Sen ne zırvalıyorsun?" dedi ağır ağır. "Birlik bitti, oğlum. Birkaç gün içinde eski canavar sistemi bir kenara attık. Geriye ne kaldı? Oralarda uçuşan numaradan nesneler." Başparmağını birden yukarıya doğru kaldırdı. "O gün benim temizlediğim alet gibi, oteldeki o gün, hani şu pencereden girip bana saldıran. Sana geldi mi o? Tamir edip sana ve senin kıza göndermiştim armağan olarak." Güldü. "Evlilik armağanı."</p>

  <p class="calibre">Barris, "Elinde hiçbir şey yok. Sen hiçbir şeyi yok etmedin," dedi.</p>

  <p class="calibre">"Her şeyi," dedi Fields zorla fısıldayarak. "Her şey elimizde, bayım."</p>

  <p class="calibre">"Vulcan 3'ü ele geçiremedin," dedi Barris. "Bir sürü toprak aldın; bir sürü ofis binasını havaya uçurdun, bir sürü memur ve katibin oldu -hepsi bu."</p>

  <p class="calibre">"Onu da ele geçireceğiz," dedi Fields yavan yavan.</p>

  <p class="calibre">"Kurucunuz olmadan beceremezsiniz," dedi Barris. "O da ölmüş olduğuna göre."</p>

  <p class="calibre">Barris'e bakakalan Fields, "Ben-" dedi, sonra durakladı. Başını yavaşça salladı; havası tamamen bozulmuştu. "Ne demek istiyorsun? Hareket'i ben kurdum. Başından beri ben yönettim."</p>

  <p class="calibre">Barris, "Bunun yalan olduğunu biliyorum," dedi.</p>

  <p class="calibre">Bir süre sessizlik oldu.</p>

  <p class="calibre">"Ne demek istiyor?" dedi Marion babasının kolunu kaygıyla çekiştirerek.</p>

  <p class="calibre">"Aklı başında değil," dedi Fields, Barris'e bakmaya devam ederek. Yüzünün rengi geri gelmemişti. '</p>

  <p class="calibre">"Sen usta bir elektrikçisin," dedi Barris. "Senin sanatın bu. O çekiç üstündeki çalışmanı gördüm, tekrar yapışını. Çok iyisin; aslında bugün dünyada senin üstüne elektrikçi yoktur herhalde. O kadar zaman Vulcan 2'nin çalışmasını sağlayan sendin, değil mi?"</p>

  <p class="calibre">Fields'ın ağzı açıldı, sonra yine kapandı. Hiçbir şey söylemedi.</p>

  <p class="calibre">Barris, "iyileştiriciler Hareket'ini Vulcan 2 kurdu," dedi.</p>

  <p class="calibre">"Hayır," dedi Fields.</p>

  <p class="calibre">"Sen sadece sahte liderdin. Bir kukla. Hareket'i Vulcan 2 Vulcan 3'ü yok etmek için kurdu. O yüzden Jason Dill'e Hareket'in varlığını Vulcan 3'e açıklamaması talimatını verdi; Hareket'e büyümesi için zaman tanımak istedi."</p>
</body>
</html>
