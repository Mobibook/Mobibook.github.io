<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>gemi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h2baslik" id="calibre_toc_2"><br class="chapter" />
  <br class="chapter" />
  <br class="chapter" />
  <br class="chapter" />
  GİZ BAHÇESİ<br class="chapter" /></h1>

  <p class="solbaslik">&nbsp;<br class="chapter" />
  &nbsp;&nbsp;&nbsp;kediler</p>

  <p class="normal">Burnum kanıyor. Durup dururken kanıyor ve ben çocukluğumda olduğu gibi korkuyorum. Çünkü, nedensiz yere pek kanamaz burnum. Küçükken bir iki kez başıma gelmişti; sıcaktandır demişler, yatıştırmaya çalışmışlardı, ama ben bağıra bağıra, tepinerek ağlamıştım. Hele ilkinde, kan dolu avucum burnumda çığlık çığlığa eve koştuğumu anımsıyorum. Ne olduğunu anlayamayan annem yüzümü avuçlarının arasına alıp dehşetle bakmış ve peş peşe sorular sormuştu. Korkulacak bir şey olmadığını anlayınca da gülmüş, saçlarımı okşayıp bu kadar büyütecek ne var, demişti. Susacak yerde daha çok ağlamıştım; burnumun kanamasına değil, annemin gülüşüneydi yaygaram. Birinde ellerim de, gömleğim de batmıştı; ama nedeni vardı, kuvvetli bir yumruk yemiştim. Kız yüzünden kavga etmiştim. Delikanlılığımda. Şimdi bana çok uzak görünen o yıllarda... Bir de trafik kazasında, otomobilin ön camına sinek gibi yapıştığımda batmıştı üstüm başım.</p>

  <p class="normal">Bunca yıl sonra nedensiz bir kanama, üstelik sıcak bir hava da yok, sabahın körü. Üst dudağımdaki ıslaklığı hissettiğimde (dilimle dokunmuştum, tuzluydu) huylanmış, parmağımı sürüp baktığımda yanılmadığımı anlamıştım. İnce bir kan sızıyordu, hiçbir nedeni yoktu.</p>

  <p class="normal">Gün yeni ağarıyor. Her sabahki yürüyüşlerden birini tamamladığım (postacı yürüyüşü, hızlı adımlarla yedi tur) parkta, bir ağacın altında oturuyorum. Her şey, daha önceki günlerde olduğu gibi başlamıştı. Yine kimseyle karşılaşmamıştım; ne apartmanın merdivenlerinde ne sokakta ne de parkta. Yürüyüş yolunda da kimse yoktu. Herkesin yatağında, en tatlı uykusunda olduğu saatte çıkmıştım dışarı. Uyanmamış bir kentin sokakları, caddeleri, parkları gizemlidir. Bir o kadar da hüzünlü. Yaşamla bağların en zayıf olduğu anlardır. Kimse burnunu sokmadan rahatça ölebilir ya da çıldırabilirsiniz.</p>

  <p class="normal">Parkın çevresinde yürüyüş ve koşu için düzenlenmiş (ama köpek de gezdiriliyor ve onların sağa sola bıraktıkları dışkılarına bastığım oluyor, o zaman da sinirleniyorum) çakıllı bir yol var; çakılların üzerinden silindir geçirilmiş, kahve köpüğü renginde bir yol. Hiçbir şey düşünmeden ya da hiçbir şey düşünmemeye çalışılarak yürünen, hızlı hızlı yürünen bir yol.</p>

  <p class="normal">&nbsp;</p>

  <p class="normal">Bir ağacın altında oturuyorum. Yorgun sayılmam. Belki biraz, o da yürümekten değil; yürürken hiçbir şey düşünmeyeceğim dememe karşın yine de birçok şey düşünmemden. Yürümüyor, kendimi yatıştırıyorum. Yanı başımdaki çatallı ince dal parçasını alıyorum. Kurumuş dal çok kolay kırılıyor, ama kırılırken çıkardığı ses ne kadar güçlü; sabahın sessizliğinde, üstelik burnumdan dudağıma doğru kan sızarken. Kurşunkalem kalınlığında, ama kurşunkalemden daha kısa bir parça koparıyorum daldan. Çatallı olan öbür bölümünü atıyorum. Oldukça uzağa fırlatıyorum. İşte orada, ben atmadan önceki yeri de orasıymış gibi duruyor. Bende kalan dalın ucunu dilimle ıslatıyor, sol avucumu açıp mürekkebi görünmeyen kalemimle "burnum kanıyor" yazıyorum. Avucumu kapatıyorum. Daldan kalemim sağ elimde parka bakıyorum. Bu sessizlik az sonra bozulacak, biliyorum. Hâlâ burnum kanıyor. Birden, izlendiğim duygusuna kapılıyorum. Acele etmiyorum. Hiç acele etmiyorum. Yavaşça döndürüyorum başımı. Üzerinde bir bankanın adı yazan, kesici aletlerle, belli ki büyük bir öfke ve aşkla (olabiliyor işte) birtakım adlar ve tarihler kazınmış bankın arkalığına konmuş bir kargayla göz göze geliyorum. Gagası yarı aralık. Çok şaşkın. Biraz sonra hapşıracakmış gibi bana bakıyor. Sol avucumu açıyorum. İçinde hiçbir şey yazmıyor. Elimin tersiyle burnumu siliyorum. Boydan boya kan oluyor. Kargayla bakışıyoruz. İkimiz de bu karşılaşmadan tedirgin değiliz.</p>

  <p class="normal">&nbsp;</p>

  <p class="normal">Kendi kendine konuşan, aslında kendi kendine konuşmayan, göremediği kedilere seslenip onları çağıran, onlara diller döken –belki de kendini yatıştıran– kadının sesini duyuyorum. Geliyor. Bu sabah biraz gecikti. Elindeki kocaman torbada sokak kedileri için yiyecekler var. İki yana sallanarak yürüyor. Yürüyüşü zor; güçlük çekiyor gibi. Elli yaşlarında olmalı. Belki çok daha genç, ama o yaşlarda gösteriyor. Yaşlı olup ellisinde göstermesi mümkün değil. Nedense mümkün değil. Her zamanki eşofmanı var üzerinde; siyah ya da lacivert, yanlarında kırmızı şeritleri olan eşofmanı. Bol. Onu olduğundan kilolu gösteriyor. Platin rengi saçları dağınık. Yüzü, yürüyüşü, torbayı taşıyışı bezgin. Yorucu bir koşudan dönüyor gibi. Oysa evinden az önce çıkmış, elinde yiyecek dolu bir torba... Nerelere saklandınız bakalım yavrularım, diyor. Başını her yöne çeviriyor. Arada duruyor. Olduğu yerde dönüp onlara sesleniyor: Benim sevimli yaramazlarııım, bahtsızlarııım!.. Sonra yürüyor. Yürürken de konuşuyor. Hadi çıkın bakayım ortaya, diyor; bugün size neler getirdim neler, diyor.</p>

  <p class="normal">Biraz ilerimden geçiyor. Ne bana bakıyor ne de kargaya. Oysa ikimiz de ona bakıyoruz. Bu sabah ortalıkta hiç kedi olmaması şaşırtıcı. Hatta üzücü. Kedilerden artanları bu karganın götürdüğüne eminim. O da kadını tanıyor. Bu kadın ne zaman parkın önünden geçse havaya belli belirsiz bir acı, bir iç çekiş yayılıyor. Ses tonundan mı, yürüyüşünden mi, yoksa başka bir nedenden mi bilmiyorum. Bir şeyini, önemli bir şeyini yitirmiş olmalı. Belki de düş kırıklığı. Yaralı, ama acıları dinmiş, yarası kabuk bağlamış. Onu anlıyorum, çok iyi anlıyorum. Yarası hâlâ kanıyor olsaydı kedileri görmezdi.</p>

  <p class="normal">Burnum kanıyor ama aynı şey değil. Kargayla çoktan dost olduk, bu da aynı şey değil. Kadınla kediler birbirlerini anlıyorlar. Sabahları torbasından yiyecekleri bir bir çıkarırken, kediler, kuyrukları dimdik, başlarını eğip bağlılık ve teşekkür mırıltılarıyla kadının bacaklarına sürtünüyorlar. Miyavlamaları bile ölçülü; yaygara yok, kavga dövüş yok.</p>

  <p class="normal">Onunla niye konuşamıyorum, niye "günaydın" ya da "iyi sabahlar" diyemiyorum, niye kedileriyle ilgili bir şeyler söyleyemiyorum. Konuşabiliriz, dertleşebiliriz. Duvar gibi bir yüzü var, ama asıl yüzü değil bu. Her neyse, her ne olduysa orada kırılıp gitmiş asıl yüzü. Konuşabilsek, dertleşebilsek, asıl yüzünü görebileceğim belki. Kedilerin gördüğü o yüzü. Onların görüp benim göremediğim o yüzü.</p>

  <p class="normal">Kadın uzaklaşıyor. Kedileri çağıran sesi gittikçe zayıflıyor. Hâlâ onlara rastlayamamış olmasına şaşıyor ve üzülüyorum. Kalem gibi kullandığım dal parçasını yine dilimle ıslatıp sol avucuma yazıyorum: O artık acı çekmiyor. Avucumu ve gözlerimi kapatıp başımı ağaca yaslıyorum. Caddeden geçen araçların sayısı ve gürültüsü gittikçe çoğalıyor. Kent uyanıyor. Sokak, cadde, park, yürüyüş yolu, kediler, kargalar, her şey değişecek. Avucumu açıp bakıyorum ki, yazdığım yazı silinip gitmiş. Dönüp kargaya bakıyorum. Yok. Kadının arkasından uçup gitmiş o da. Şimdi bana oldukça uzak bir ağacın tepesinde, konduğu ince dalla birlikte sallanarak kadını izliyor olmalı.</p>

  <p class="normal">Onunla konuşmak istiyorum. Yarın sabah, kent derin bir uykudayken onu görür görmez karşısına çıkıp "günaydın" diyeceğim. Belki korkacak. Bir adım geri sıçrayıp dehşetle bana bakacak. Korkmayın, diyeceğim, ben de bu parkın çevresinde yürüyor ve kendimi yatıştırmaya çalışıyorum. Ne kadar hızlı yürüsem de düşünmek istemediğim her şeyi düşünüyor ve bir türlü yatışamıyorum. Korkmayın, yalnızca konuşmak ve sizi dinlemek istiyorum, her sabah beslediğiniz kedilerle olduğu gibi.</p>

  <p class="solbaslik">&nbsp;<br class="chapter" />
  &nbsp;&nbsp;&nbsp;park</p>

  <p class="normal">Bunu sana anlatmalıyım. Bir mektubumda o parktan öylesine söz etmiştim, çünkü o zamanlar bir "giz bahçesi" değildi benim için. Görsen, "Giz bunun neresinde?" dersin. Hiçbir özelliği yok. Bakımsız bir yer. Çöp kutuları düzenli olarak boşaltılmadığından, özellikle bankların çevresi oldukça pis. Sigara izmaritleri, içecek kutuları, kâğıt mendiller ve çekirdek yiyen bir ordunun orada konakladığı izlenimi veren ayçiçeği kabukları. Orta tabakadan insanlar gün boyu zaman öldürüyor burada. Oyun bahçesine çocuklarını getiren genç anneler ya da büyükanneler, sessizce oturan emekliler, sevgililer, kravatlarını gevşetmiş, ceketleri omuzlarında ya da kollarına atılmış, gülerek şakalaşan, küfürleşen, bir yandan da kırk yıllık tiryakiler gibi sigara içen liseli gençler. Oysa sabahları, rengârenk eşofmanlı, spor ayakkabılı kadınlarla adamların (genellikle hepsi kilolu) yürüyüş yolunda belli bir tempoyla koştuğu, kollarını abartılı bir biçimde sallayarak hızlı hızlı, ama son derece gülünç bir biçimde yürüdüğü, ter içinde şnav çektiği ya da eğilip kalktığı saatlerden çok önce başkaları oluyor parkta. Onlardan önce de daha başkaları... Havanın kararması ve gündüz sakinlerinin yavaş yavaş çekilmesiyle parkın görünümü de değişiyor. Gece burada kimler dolaşır, ne yaparlar bilmiyorum ama, kuytularda, gözlerinin akı sararmış birtakım gölgelerin kötülük yapmak için pusuya yatmış olduklarını düşünüyorum. Ucuz şarap, bira, esrarlı sigara içen kopukların mekânı olmalı o saatlerde park. Yolunu şaşırmış birini beklerler; soymak, dövmek, bıçaklamak, ırzına geçmek için. Bu da bir gizem kuşkusuz, ama, o kadar da ürkütücü. Gecenin bir saati oraya gitmeyi ve dünyalarına çok yabancı olduğum o insanlarla karşılaşmayı hiç düşünmedim. Bir gece, geç bir saatte evime dönerken parkın önünden geçmiştim. Akşama doğru çöken sis daha da yoğunlaşmıştı. Parkın ışıkları belli belirsizdi. O yana bakmamaya çalışarak hızlı hızlı yürüyordum. Biri seslendi. Parktan, o ürkütücü yerden. "Birader, bir dakika," dedi. Bana seslenilmemiş gibi (oysa benden başka kimse yoktu) yürümeye devam ettim. Adımlarımı daha da sıklaştırmıştım. Bir yandan da kendi kendime söyleniyordum; öbür caddeden yürüseydim yolum biraz uzayacaktı ama, daha güvenlikte olacaktım. "Hoop!" diye bağırdı bir başkası, "Adam yemeyeceğiz hemşerim, ateş isteyeceğiz yalnızca." Koşmaya başladım. Arkamdan geliyorlar mıydı? Köşeye kadar yetişemezlerse oradan öteye gelmeye cesaret edemezlerdi. Karşıdan gelen iki kişiyi görünce yavaşladım. Bu saatte bir şeyden kaçarcasına koşmamı başka türlü anlayabilirlerdi. Dönüp arkama baktım. Kimse yoktu. Belki gerçekten sigaralarını yakmak için seslenmişlerdi. Sevgisiz ve acımasız oldukları yolundaki koşullanmanın bir sonucu olsa gerek, onlardan korkuyorum.</p>

  <p class="normal">Benim "giz bahçesi" dediğim hali ise, sabahın çok erken saatleri; fazla kilolarından kurtulmak için kıpkırmızı bir yüzle soluk soluğa koşanların henüz yataklarından çıkmadığı saatler. Gün ışımamış, ortalık alacakaranlık. Kuytular yine ürkütücü. Ama korkacak bir şey yok, çünkü tedirgin edici gölgeler çoktan çekildi (ya da çekilmiştir). Parkın en "kendi", en dingin görünümü. Yürüyüş yolundaki turumu atarken (biliyorsun, her sabah yedi tur hızlı hızlı yürüyorum. Kilo sorunum yok, onu da biliyorsun) aslında kendimi yatıştırıyorum. Sakin ol, diyorum, her şey yolunda, her şey kontrol altında, diyorum. Bunu sürekli yineliyorum. En çok da "her şey kontrol altında" diyorum. İnsanın kendini kandırmaya çalışması ne acı. Bu turlar, kendini kandırma turları; yatıştırma falan hikâye.</p>

  <p class="normal">Birkaç gün önce yaşadığım tuhaflıkları yazmalıyım, seninle paylaşmalıyım bunları. Dinle şimdi (yani, oku şimdi).</p>

  <p class="normal">Her sabahki yürüyüşümü yapıyorum. İlk turum. Yürüyüş sonrası oturduğum yerden (bank değil, bir ağacın altı burası) geçerken gördüm onu. Bir bankta oturuyordu. Yürüyüşlere başladığım günlerden bu yana –altı ayı geçti– o saatlerde benden başka kimse olmuyordu. Bir süre için parkın efendisi bendim, öyle sayıyordum kendimi; başıboş köpekler, bir kadını bekleyen kediler ve arsız kargalar dışında tabii...</p>

  <p class="normal">Dikkatli bakmamıştım ama (bakamazdım zaten), gördüğüm kadarıyla kıpırdamadan oturuyordu. Genç değildi, bacak bacak üstüne atmıştı, hepsi o kadar. Yine de, sakin bir görünüşü olduğunu, ama bu durağanlığı pek sağlıklı bulmadığımı –neye dayanarak, bilmiyorum– söyleyebilirdim. Başka şeyler de söyleyebilirdim; örneğin, yaşının ellinin üzerinde olduğunu, geceyi bu parkta geçirmediğini... Yanından geçerken "günaydın" diyecektim, ama diyemedim. Adamın oturuş biçimi mi, yoksa her türlü dış etkiye kapalı yüzü mü etkili oldu bilmiyorum, sessizce, o bankta kimse yokmuş gibi geçtim önünden.</p>

  <p class="normal">Onu daha sonraki sabahlar da gördüm. Ne kadar erken gidersem gideyim, benden önce gelmiş, aynı bankta, aynı biçimde oturuyor oluyordu. Ne selamlaşıyoruz ne de tek bir sözcük konuşuyoruz. Peşinden birçok kediyi sürükleyip geçen kadını birlikte izliyoruz. Belli etmemeye çalışarak ona bakıyorum arada (belli etmeme çabalarına gerek yok oysa, hiçbir şeyin farkında değilmiş gibi oturuyor), kadından gözlerini ayırmıyor. Yalnızca onunla ilgileniyor gibi, yalnızca onun geçişini ve dönüşünü bekliyor gibi... Kadının ne zaman döndüğünü, hatta dönüp dönmediğini de bilmiyorum. Çünkü yürüyüş sonrası en çok on dakika oturuyor ve parktan ayrılıyorum.</p>

  <p class="normal">Sonra o sabah... O sabah kötü şeyler oldu. Her şeyi kontrolümün altına aldığıma kendimi inandırdığım ve soluklarımın düzene girmesi için her zamanki yerimde oturduğum (adamın da aynı bankta oturduğu) o sabah... Çığlık çığlığa bağıran bir kadın sesiyle irkildim. Adam da oturuş biçimini değiştirmiş (ilk kez oluyordu bu), sese dikkat kesilmişti. Lanetler yağdıran, sövüp sayan, birilerini tehdit eden ses (kadını görememiştim daha) gittikçe yaklaşıyordu. Donakaldım. O kadın, kedilerin sevgili prensesi; yalınayak, başı açık, yatak giysileriyle caddede koşuyordu. Peşinde iki adam. Çevrede, kuyrukları dimdik, çaresiz ve şaşkın kediler. Kadını kıskıvrak yakaladılar. O hâlâ kurtulmak için çırpınıyor, bağırıp çağırıyordu. Kollarını arkaya kavuşturup üzerine bir gömlek geçirdiler. Ambulans da gelmiş, sağa yanaşmıştı. Kadını apar topar içine soktular. Bir adam, belki de onu şikâyet eden kişi (soluk soluğaydı) ambulanstakilerle bir şeyler konuşuyor, el kol hareketleri yapıyordu. İçlerinden biri, omzuna vurup yatıştırmaya çalışıyordu adamı. O da araca bindi. Caddede, ambulansın ardından bakan onlarca şaşkın kedi kaldı; bir de parkta, kollarını iki yana açmış, gözleri kocaman, ayakta dikilen o adam. Onunla göz göze geldik. Beni ilk kez görüyor gibiydi.</p>

  <p class="normal">"O kadını götürdüler," dedim, "kimseye zararı olmayan o kadını."</p>

  <p class="normal">Konuşmadı. Arkasına bile bakmadan çekip gitti.</p>

  <p class="normal">Ne o kadını tanıyorum ne de adamı. Onların geçmişte birbirlerini tanıyıp tanımadıklarını, bir gizi paylaşıp paylaşmadıklarını da bilmiyorum.</p>

  <p class="normal">Bütün bunlar ilgini çekecektir. Belki yazarsın. Yaz, ama ne kadını incit ne de adamı.</p>
</body>
</html>
