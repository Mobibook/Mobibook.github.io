<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>gemi</title>
  <link href="../Styles/stylesheet.css" rel="stylesheet" type="text/css" />
  
<style type="text/css">
@page { margin-bottom: 10.000000pt; margin-top: 10.000000pt; }
</style>
</head>

<body class="calibre">
  <h1 class="h2baslik" id="calibre_toc_4"><br class="chapter" />
  <br class="chapter" />
  <br class="chapter" />
  <br class="chapter" />
  UNUTULAMAYAN<br class="chapter" /></h1>

  <p class="normal">Yağmur aniden bastırdı. Caddeyi koşarak geçtim ve manav dükkânının önündeki tentenin altına sığındım. Damlalar birbiri ardı sıra mermi gibi iniyordu yere. Rüzgârın savurduğu su damlacıkları dalgalanan bir tül perde gibi örtmüştü caddeyi. Şimşek çaktı, ardından müthiş bir gök gürültüsü. Yağmur daha da şiddetlenmişti. Kısa sürede, yaya kaldırımının önünde bulanık bir derecik oluşmuş, genişleyerek akıyordu. Kendilerine sığınacak bir yer arayan kadınla genç kız (mantolu ve eşarplı kadın oldukça kilolu, daracık blucin giymiş kız ise balıketinde) başarısız bir iki girişimden sonra yaya kaldırımına geçemeyeceklerini anladılar ve ayak bileklerine kadar suya gömülüp (bu arada kıkır kıkır gülüşerek) saçağın altına attılar kendilerini. Caddede kimse kalmamıştı. Şemsiyem olsa bile yoluma devam edemezdim. Biri, "Taş yağsa bile azdır," diye seslendi karşı kaldırımdakine. Asıl hedef kadınla genç kız olmalıydı. Karşı kaldırımdaki ise, "Ne yağıyor be mübarek!" demekle yetindi. Onu da laf olsun diye söylediği belliydi. Yağmur birden doluya dönüştü. Buz taneleri takırdayarak dövüyordu her yanı. "Gördün mü," dedi aynı adam, "taş yağıyor, taaş!" Gülüştüler.</p>

  <p class="normal">Biri adımla seslenince döndüm. Bu manzarayı kaçırmak istemeyen (öyle ya, küçük çaplı bir felaket yaşanıyordu) öbür dükkân komşuları gibi dışarı çıkmış olan manavla göz göze geldim. Yüzünde, "yanılmıyorum ama yine de benzetmiş olabilirim" diyen çekingen bir gülümseme vardı. Bana da yabancı değildi, ama ilk anda kim olduğunu çıkaramamıştım. Bunu o da anlamıştı; kendini tanıtmıyor, dudaklarında donan gülümsemeyle onu tanımamı bekliyordu.</p>

  <p class="normal">Yüzündeki tanıdık çizgiler sürekli yer değiştiriyordu belleğimde.</p>

  <p class="normal">"Faruk!" dedim.</p>

  <p class="normal">"Faruk ya," dedi. Tokalaşıp öpüştük. Değişmiş. Çok değişmiş. Ben onu tanıyamazdım. Hazırlıksız yakalandığım bu karşılaşmadan olsa gerek, aptalca bir soru sordum:</p>

  <p class="normal">"Dükkân senin mi?"</p>

  <p class="normal">Manavlık mı yapıyorsun da diyebilirdim, başka bir şey de. Üstünde durmadı, saçma sapan bir soru sorduğumu düşünmedi bile.</p>

  <p class="normal">"Yeni açtım," dedi, "üç ay kadar önce. Gel içerde oturalım."</p>

  <p class="normal">Loş dükkâna girdik. Birbirine karışmış meyve sebze kokuları garip bir huzur verdi birden. Bir tür sorumsuzluk gibi. Gençlik yıllarını, büyük evleri, serin kilerleri anımsamak gibi.</p>

  <p class="normal">"Yabancı gibi durma aga," dedi, "geç şöyle."</p>

  <p class="normal">"Geç" dediği, küçük bir masa ile sandalyenin bulunduğu köşe. Faruk'un ofisi. Masanın üzerinde telefon, dış kabı yıpranmış bir ajanda, ucuz bir tükenmezkalem, kül tabağı, sigara paketi (Tekel 2000 içiyor) ve çakmak var. Sandalyeyi bana verdi, kendi de bir meyve sandığını ters çevirip oturdu.</p>

  <p class="normal">"Eee, nasılsın?" deyip omzuma vurdu.</p>

  <p class="normal">Gülümsedim. "İyiyim," dedim.</p>

  <p class="normal">"Arada gelip gidiyormuşsun ama, hiç aramıyorsun. Bugün de yağmur yağmasaydı seni göremeyecektim."</p>

  <p class="normal">"Eskisi gibi gelmiyorum. Geldiğimde de o kadar az kalıyorum ki, kimseyle doğru dürüst görüşemiyorum. Hem sonra, senin burada dükkânın olduğunu nerden bileyim."</p>

  <p class="normal">"Bulmak isteyen bulur aga."</p>

  <p class="normal">Pakete uzanıp sigara ikram etti.</p>

  <p class="normal">"Altı aydır içmiyorum," dedim.</p>

  <p class="normal">İçini çekti. "Ah bir de ben bırakabilsem! Valide sağ di mi?"</p>

  <p class="normal">"Sağ. Pederi üç yıl önce kaybettik."</p>

  <p class="normal">"Biliyorum. Ben o zaman hastanedeydim. Sarı Selahattin'in kamyonuyla bir kaza geçirmiştik; belki duymuşsundur. Yoksa babanın cenazesine gelirdim."</p>

  <p class="normal">Yüzüne daha dikkatli bakıyorum; delikanlı çağımızın yakışıklı çocuğunun yerinde bambaşka biri var şimdi. Bir kız yüzünden küçük bir tartışmamız olmuştu. Araya başkaları girmiş, kavgaya dönüşmeden tatlıya bağlanmıştı. Yıllar önceydi. Şimdi anımsar mıydı?</p>

  <p class="normal">Gözlerini kısarak bakıyor. Beni daha iyi görebilmesi için başını hafifçe kaldırıyor.</p>

  <p class="normal">"Gözlerin nasıl aga?"</p>

  <p class="normal">"Okuma gözlüğü kullanıyorum," dedim.</p>

  <p class="normal">"Yaşlandık be! Benim gözler de nanay. Sürekli gözlük takmam gerek, ama bir türlü alışamadım."</p>

  <p class="normal">"Beni tanıdın ama."</p>

  <p class="normal">"O kadar da değil."</p>

  <p class="normal">Gök gürleyince ikimiz birden dışarı baktık. Dolu dinmişti. Yine yağmur yağıyordu. Cadde hareketlenmişti.</p>

  <p class="normal">"Gitmişler," dedi.</p>

  <p class="normal">"Kimler?"</p>

  <p class="normal">Güldü. "Onlar işte," dedi. "Ne içersin?"</p>

  <p class="normal">"Sağ ol, bir şey içmeyeyim."</p>

  <p class="normal">"Yook aga, yıllardır görmemişim seni, öyle kolay bırakmam. Çay söylüyorum."</p>

  <p class="normal">Kalktı. Dükkânın önüne çıkıp, "Hayri!" diye bağırdı. Bir daha bağırdı. Sonra da, "İki çay," dedi. "İki... iki..." diye yineledi. İçeri girdiğinde mırıl mırıl Hayri'ye sövüyordu. Gelip sandığının üzerine oturdu.</p>

  <p class="normal">"İyice meşhur oldun aga," dedi, "seninle övünüyoruz."</p>

  <p class="normal">Yok mok bir şeyler geveledim, ama ne diyeceğimi bilemedim.</p>

  <p class="normal">"Beni yazmışsın ya," dedi, "hani o ‘Unutulamayan' hikâyesi. Çok duygulandım. O günleri yeniden yaşadım. Ne çok şeyi unutmuşum. Ya sen? Bütün bunları nasıl hatırladığına şaştım kaldım. Okuyunca bir tuhaf oldum, gururlandım, kahırlandım. Hepsi bir yana, çok sevindim. Faruk kimmiş bilsinler; di mi?"</p>

  <p class="normal">Kahveci çırağı çayları getirdi. Faruk, masanın üzerinde bardaklar için yer açmaya çalışıyor. "Birini şuraya koy," dedi ajandayı göstererek. Masa o kadar küçük ki. "Tamam gülüm," dedi çırağa, "boşları almaya geldiğinde iki çay daha getir." Çırak başını eğdi. İşini o kadar önemseyerek yapıyor ki, yaşlı bir çocuğa benziyor. Onun çıkmasını bekledi Faruk.</p>

  <p class="normal">"Şimdi aga, hakkaten çok kıyak yazmışsın," deyip bir sigara yaktı. "Beni hiç tanımayan biri bile gözünde canlandırabilir. Bu halimizi değil tabii, o yılların delikanlı Faruk'unu... Nerden buluyorsun o lafları, hayret! Semra'yı bir anlatıyorsun, sanki karşımda duruyor. Ama, bugünkü Semra'yı değil tabii. Görsen tanıyamazsın. Fıçı gibi bir karı oldu. Bir kıçı var, bu kapıdan geçmez. Gitti, o hıyarla evlendi. Cukka sağlam ya, rahat edecek sandı. O yıllarda bile gözü yükseklerdeydi. Biliyorsun, giyimi kuşamı zengin kızlarından aşağı değildi. Babasının durumu ortada, rahmetli Muharrem Abi, o küçücük tuhafiyeci dükkânıyla evini geçindirmeye çalışırken... Kötü yola düşmedi ya, oturup dua etsin. Onun küçük kızı benim oğlanla aynı sınıfta okuyor. Görsen, tıpkı Semra'nın gençliği. Kumral, balıketinde bir kız. Neden korkuyorum biliyor musun, diyelim bunlar birbirine sevdalandı; olur olur, değil mi aga?" Sağ işaretparmağı bir tabanca namlusu gibi şakağında, sağ gözü kapalı, ama sol gözüyle dehşetle bakıyor. "He?" Onu onaylarcasına gülümsüyorum; başka ne yapabilirim ki... "İşi büyütmüşler, evlilik mevlilik tutturmuş bizim sıpa... Düşünebiliyor musun, Semra oğlanın kaynanası olacak! Yok aga, çeker giderim buralardan. Olacak iş değil. Gülme! Hayat bu, insanın başına neler geleceği hiç belli olmaz. Neyse, biz hikâyeye gelelim; orada her şeyi olduğu gibi anlatmışsın. Hakkaten, Semra ikimizi de idare etti. Şimdi, orada diyorsun ya, Semra (hikâyedeki adıyla Sema), Faruk'la (hikâyedeki adımız Ferruh) parkta göz göze kesişmiş, ona gülücükler yollamış ve onunla sırf Kerim'i (yani seni) kıskandırmak için eğlenmiştir; eksik, biliyorsun. Biz onunla büyük aşk yaşadık. Kaç kere gecenin bir vakti evlerinin arka bahçesinde buluştuk. Onlardan haberin yok. O yıllarda herkes kızlarla ne yaptıklarını bire bin katıp anlatırdı, bilirsin. Ben kimseye anlatmadım; böyle sululuklar, yılışıklıklar delikanlılığa sığar mı? Yaptıysan yaptın lan, kızı niye harcıyorsun; değil mi aga (sağ işaretparmağı yine şakağında)... Gerçi hikâyede sen onu yiyorsun, ama bana, senin onun elini bile tutmadığını söyledi. Önemli değil aga, geçmiş günler; ne sana yâr oldu orospu ne de bana. Önemli olan, hikâye etmen; o günleri, beni anlatman..."</p>

  <p class="normal">Yaşlı çocuk iki çay daha getirdi. Faruk, masanın çekmecesinden, dört çaya karşılık dört mavi plastik "marka" çıkarıp verdi.</p>

  <p class="normal">"Tuttu, Sedat'la evlendi," dedi. Bu kez kahveci çırağının çıkmasını beklememişti. "Tanırsın, Karanfilcilerin büyük oğlu. Hıyarın biri. Tip desen, tip yok. Ama ne var? Marka var; zengin aile... Karanfilciler. Halbuki biz biliyoruz; hayırsızın teki, kumar onda, içki onda, esrar onda... Gidip onunla evlendi."</p>

  <p class="normal">Kahveci çırağının hâlâ dükkânda olduğunu, kapı ağzında oyalandığını görünce sinirlendi.</p>

  <p class="normal">"Ne dikiliyosun lan," dedi, "bizi mi dinliyosun?"</p>

  <p class="normal">"Yok abi," dedi kahveci çırağı, kapıyı açıp çıktı.</p>

  <p class="normal">Bir anda kafası karışmıştı Faruk'un. Dudakları kıpır kıpır, birine sövdü; kahveci çırağı olabilirdi. Sigara yaktı. Dumanı iyice içine çekip ağır ağır bıraktı.</p>

  <p class="normal">"Esra, Semra'nın kızı," dedi. Çayından bir yudum aldı. "O da anası gibi giyimine kuşamına düşkün. Nasıl yapıp ediyorlar bilmiyorum ama, kız hiçbir şeyden eksik kalmıyor. Harbiden onunla öpüştünüz mü aga?" dedi birden. Neye uğradığımı anlayamadım. "Hani, hikâyede olduğu gibi..."</p>

  <p class="normal">"Hayır," dedim, "ne öpüştüm ne de elini tuttum."</p>

  <p class="normal">"Söyledi zaten. İki gözü iki çeşme, yemin billah etti. İnanmadım, iki tokat patlattım. Birden boynuma sarıldı, ‘Seven erkek kıskanır,' dedi. Ama ben, o kadar keriz miyim, seninle de kırıştırdığını biliyordum."</p>

  <p class="normal">"Aramızda hiçbir şey olmadı, inan bana."</p>

  <p class="normal">"İnanmam mı, aradan onca yıl geçmiş... Ama hikâyede..."</p>

  <p class="normal">"Hikâyelere boş ver."</p>

  <p class="normal">Şaşkındım. Söyleyecek bir sözcük bulamıyordum. Çayımı bitirdim.</p>

  <p class="normal">"Ben artık gideyim," dedim.</p>

  <p class="normal">"Ne güzel konuşuyorduk."</p>

  <p class="normal">Yalan söylemek zorunda kaldım.</p>

  <p class="normal">"Avukat Ulvi ile buluşacaktık," dedim, "dörtte sözleşmiştik."</p>

  <p class="normal">İkimiz de ayağa kalktık. Uzattığım elimi iki eliyle kavradı. "Yine beklerim. Geldiğinde ara."</p>

  <p class="normal">"Ararım."</p>

  <p class="normal">"Sağ ol," dedi elimi hafifçe sarsarak, "beni yazdığın için çok sağ ol."</p>

  <p class="normal">"Ne demek Faruk," dedim.</p>

  <p class="normal">"Seni bugün görmem büyük tesadüf," dedi, "çok büyük tesadüf. Yağmur birden bastırınca dışarıda bir koşuşturmaca başladı. Caddeye bir baktım ki, Semra ile kızı! Karşıya geçip saçağın altına sığındılar. Dükkândan çıktım. Onları gördüm diye değil, yanlış anlama; herkes dışarıda ya, ben de onun için çıktım. Çıkınca seni gördüm. Ama sen Semra'yı tanıyamadın."</p>

  <p class="normal">"Yok," dedim şaşkınlıkla, "tanıyamadım. Görsem yine tanıyamam."</p>

  <p class="normal">"Anlamıştım zaten," dedi. Elim hâlâ ellerinin arasındaydı. Hafifçe sıkıp bıraktı. Öpüşüp ayrıldık. Dükkândan çıktım. Yağmur nedeniyle hava biraz serinlemişti.</p>

  <p class="normal">Kafamın takıldığı, Faruk'un anlattığı, benim sabırla dinlediğim "Unutulamayan" hikâyesiydi. Öyle bir hikâye yazmamıştım, bunu ilk kez Faruk'tan duyuyordum.</p>
</body>
</html>
