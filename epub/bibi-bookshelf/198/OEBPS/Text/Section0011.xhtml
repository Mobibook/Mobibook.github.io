<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Unknown</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre2">
  <h1 class="sgc1" id="heading_id_2">10</h1>

  <p class="calibre"><br class="calibre1" /></p>

  <p class="calibre"><br class="calibre1" /></p>

  <p class="calibre">New York'taki tamir ekibinin şefi Barris'le bir sonraki ayın başında temasa geçti. "Yeniden yapılandırma işiyle ilgili ilk rapor, Direktör," dedi Smith.</p>

  <p class="calibre">"Herhangi bir sonuç var mı?" Ne Barris ne de şef, Vulcan 2 adını ağza alıyorlardı; kullandıkları kapalı devre bir görüntülü kanaldı fakat İyileştiriciler Hareketi'nin filizlenmesinden sonra her alanda mutlak gizlilik sağlanması gerekiyordu, içerideki birkaç adamları çoktan ortaya çıkarılmıştı bile, çoğu da iletişim ve medya alanında çalışıyordu. Görüntülü iletişim ilk ilgilenecekleri ortamdı. Birlik'le ilgili tüm işler er veya geç bu hatlardan geçiyordu.</p>

  <p class="calibre">Smith, "Henüz fazla bir şey yok. Bileşenlerin çoğu kurtarılamaz durumdaydı. Yalnızca belleğin bir bölümüne hiç zarar gelmemiş," dedi.</p>

  <p class="calibre">Gerginleşen Barris, "işe yarar bir şey buldunuz mu?" diye sordu.</p>

  <p class="calibre">Smith'in ekrandaki terli, pis görünüşlü yüzü ifadesizdi. "Sanırım birkaç şey var. Bir uğrarsanız neler yaptığımızı gösteririm."</p>

  <p class="calibre">Barris acil işlerini bitirir bitirmez soluğu New York'ta, Birlik çalışma laboratuvarlarında aldı. Koruyucuların kontrolünden sonra, laboratuvarların iş yapan bölümü olan, girişi kısıtlanmış iç bölgeye geçti. Wade Smith ve yanında çalışanlar karmakarışık görünüşlü bir makinenin etrafında duruyorlardı.</p>

  <p class="calibre">"İşte burada," dedi Smith.</p>

  <p class="calibre">"Farklı görünüyor," dedi Barris. Aslında makinenin içinden hiçbir şey tanıdık gelmiyordu; görülebilen bütün parçaları yeni gibiydi, eski bilgisayarla ilgisi yoktu.</p>

  <p class="calibre">"Zarar görmemiş parçaları harekete geçirmek için elimizden geleni yaptık." Smith bariz bir gururla parlayan teller, anahtarlar, ölçerler ve elektrik kablolarından oluşan, karmaşık bir yığını işaret etti. "Döner vanalar şimdi doğrudan, bütünsel yapıya danışmadan taranabiliyor, tepkiler de sıraya konup bir işitme sistemine yükleniyor. Tarama işlemi, bu ters koşullar göz önüne alındığında gerçekten rastgele yapılmalıydı Yapabileceğimizin çoğunu yaptık -özellikle gürültüyü yok etmek için. Anımsarsanız bilgisayarın kendi düzenleme ilkesi vardı ve bu ilke yok oldu. Sağlam kalan bellek bölümlerini oldukları gibi almak zorundaydık."</p>

  <p class="calibre">Smith duvara monte edilmiş hoparlörlerin en büyüğüne dokundu. Odayı boğuk bir gürleme, birbirinden ayırt edilemez bir parazit ve ses karmaşası kapladı.. Smith birçok ayar yaptı.</p>

  <p class="calibre">"Anlamak zor," dedi Barris, boşa çabalayarak.</p>

  <p class="calibre">"İlk başta olanaksız geliyor. Biraz zaman alıyor. Bizim dinlediğimiz kadar dinlerseniz..."</p>

  <p class="calibre">Barris hayal kırıklığı içinde başıyla evetledi. "Belki daha iyi sonuçlar elde ederiz, diye düşünmüştüm. Ama sizin mümkün olan her şeyi yaptığınızı biliyorum."</p>

  <p class="calibre">"Tamamen yeni bir sıralama düzeneği üzerinde çalışıyoruz. Üç-dört hafta daha verirseniz, muhtemelen bundan çok daha üstün bir sonuç alabiliriz."</p>

  <p class="calibre">"Çok uzun bir süre bu," dedi Barris hemen. Fazlasıyla uzundu. Chicago'daki ayaklanma, Birlik polisince bastırılmak şöyle dursun, komşu eyaletlere de sıçramıştı ve St. Louis çevresindeki bölgede bulunan benzer bir Hareket'le birleşmek üzereydi. "Dört hafta içinde," dedi çevresine toplanan tamir ekibine, "herhalde kaba kumaştan kahverengi elbiseler giyiyor oluruz. Ve bu şeyleri tamir etmeye çalışmak yerine -" Vulcan 2'nin hâlâ var olan parçalarını içeren büyük, parlak bütünü işaret etti, "—onu bozuyor oluruz."</p>

  <p class="calibre">Kötü bir şakaydı; tamircilerden hiçbiri gülmedi. Barris, "Şu gürültüyü dinlemek istiyorum," dedi. Duvardaki hoparlörden gelen gürlemeyi kastediyordu. "Hadi, hepiniz biraz bakın da neler öğrenebilirim, bir bakayım."</p>

  <p class="calibre">Bunun üzerine Smith ve ekibi çıktı. Barris hoparlörün önünde bir yer buldu ve kendini uzun bir seansa hazırladı.</p>

  <p class="calibre">Rastgele ve anlamsız sesin sisi içinde bir yerlerde belli belirsiz sözcükler fark ediliyordu. Hesaplar, yeniden oluşturulmuş tarayıcı eski kalıntılar üzerinde gezerken bellek parçalarının belli belirsiz çalışmaları. Barris ellerini birleştirdi ve duymaya çabalayarak kendini kastı.</p>

  <p class="calibre">".. .giderek artan toplumsal bölünme... "</p>

  <p class="calibre">Bir cümlecik; küçücük olsa da bir şey yakalamıştı, karışıklığın içinden bir nokta.</p>

  <p class="calibre">"...önceden geliştirilmiş yeni şekillere göre toplumsal öğeler..."</p>

  <p class="calibre">Artık daha uzun sözcük zincirleri seçebiliyordu, ama anlamları yoktu; eksiktiler.</p>

  <p class="calibre">"...minerallerin yok olması daha önceden de karşılaşılmış olan sorunları getirmez..."</p>

  <p class="calibre">Vulcan 2 hiçbir anlamda çalışmıyordu; yeni hesaplamalar yoktu. Bunlar geçmişten, bilgisayarın çalışmış olduğu birçok yıldan gelen, yeniden ortaya çıkan, donmuş ve ölü oluşumlardı.</p>

  <p class="calibre">"...kimlikle ilgili sorunlar eskiden tahminden başka bir şey değildi... yalnızca bilmekten topyekûn... geçişle ilgili bütünsel etkenleri anlama gerekliliği..."</p>

  <p class="calibre">Barris dinlerken bir sigara yaktı. Zaman geçti. Ayrık tümcecikleri daha çok dinledikçe bunlar kafasında neredeyse düş benzeri bir ses okyanusu, durmak bilmez gürlemenin yüzeyinde belirip belirip yiten benekler haline geldi. Canlı bir maddenin parçacıkları gibiydiler, bir an ayırt edilebilen, sonra yeniden emilip giden parçacıklar.</p>

  <p class="calibre">Ses sürekli vızıldadı, sonsuza dek.</p>

  <p class="calibre">İşe yarar ilk sözcük dizisini duyduğunda dört gün geçmişti. Tüm zamanını alan, ofisinde ilgilenilmeyi bekleyen acil konulardan onu ayıran ve yorucu bir dinlemeyle geçen dön gün. Ama sözcük dizisini duyduğunda doğru işi yapmış olduğunu anladı; gösterdiği çaba ve harcadığı zamana değmişti.</p>

  <p class="calibre">Yarı uykulu, gözleri kapalı ve düşünceleri dağınık olarak hoparlörün önünde oturuyordu. Aniden, ayık bir şekilde ayağa fırlayıverdi.</p>

  <p class="calibre">"...bu süreç 3'te daha da gelişmiş... 1 ve 2'de görülmüş olan eğilimler devam eder ve bunların gelişmesine izin verilirse bazı verileri yüklememek uygun..."</p>

  <p class="calibre">Sözcükler belirsizleşti. Barris soluğunu tutarak ve kalbi deli gibi atarak dimdik durdu. Bir an sonra sözcükler hızla geri geldi, yükseldi ve onu sağırlaştırdı.</p>

  <p class="calibre">" ...Hareket bilinç eşiğinin altındaki birçok eğilimi su yüzüne çıkaracaktır... 3'ün bu süreçten haberi olduğundan kuşkuluyum. Ama bu noktada Hareket'le ilgili bilgiler kuşkusuz kritik bir durum yaratır ve o zaman 3 'ün yapacağı..."</p>

  <p class="calibre">Barris küfretti. Sözcükler yine gitmişti. Öfkeyle sigarasını ezdi ve sabırsızlıkla bekledi; hareketsiz oturamayarak odayı arşınlamaya başladı. Jason Dill doğruyu söylüyordu, o zaman. Bu kadarı kesindi. Yeniden hoparlörün önüne oturup gürültünün içinden anlamlı sözler çıkarmaya çalıştı.</p>

  <p class="calibre">"... belirli bir düzeyde bilişsel yeteneklerin ortaya çıkması düz mantığı aşan bir kişilik gelişmesi gösterir... 3 özellikle akılcı olmayan değerlerin yönlendirilmesi açısından farklıdır... 3'ün yapısında esasen mekanik olmayan konularla ilgili karar vermesine izin veren güçlendirilmiş ve birikimsel devingen etkenler de vardı veya... 3 'ün bu kapasiteyle çalışması analitik değil de yaratıcı bir yönü olmasaydı olanaksız olurdu... böyle yargılara sadece mantıkla varılamaz... 3'ün devingen düzeylere ulaşarak genişlemesi aslında tamamen yeni bir bütün ortaya çıkarıyor, daha önceden bilinmeyen..."</p>

  <p class="calibre">Belirsizleşen sözcükler bir anlığına anlaşılmadı; Barris gerilerek duymaya çalıştı. Sonra sözcükler bir gürlemeyle, sanki bellekteki temel, güçlendirilmiş bir parçaya dokunulmuş gibi geri geldiler, inanılmaz ses onu ürküttü; korunmak için istemsiz olarak elleriyle kulaklarını kapattı.</p>

  <p class="calibre">"... Çalışma biçimi başka şekilde algılanamaz... her açıdan... eğer 3 'ün gerçek yapısı... o zaman 3 aslında canlı demektir... "</p>

  <p class="calibre">Canlı!</p>

  <p class="calibre">Barris ayağa fırladı. Sonraki sözcükler artık zor duyuluyor, rastgele gürültü haline dönüşüyordu.</p>

  <p class="calibre">" ...Hedefine kilitli yaşayan varlıkların olumlu istekleriyle., bu yüzden bütün diğer yaşayan varlıklar gibi 3 de temelde varlığını sürdürmeye çalışır... Hareket'ten haberdar olması öyle bir durum yaratabilir ki yaşama zorunluluğu 3 'ün... sonuç bir felaket olabilir... önlenmeli... daha fazla... yapılamazsa... kritik bir... 3... eğer..."</p>

  <p class="calibre">Sessizlik.</p>

  <p class="calibre">Öyleydi demek. Doğrulama elindeydi işte.</p>

  <p class="calibre">Barris aceleyle odadan çıkarak Smith'le tamir ekibinin yanından geçti. "Mühürleyin! Kimseyi içeriye sokma; hemen silahlı koruyucular çağır. Daha iyisi, bir düzenek yerleştir; yetkili kişi olmayanlar girerse her şeyi yok edecek bir şey olsun." Bir süre anlamlı anlamlı durdu. "Anlıyor musun?"</p>

  <p class="calibre">Başıyla evetleyen Smith, "Emredersiniz," dedi.</p>

  <p class="calibre">Barris yanlarından ayrılırken hepsi arkasından bakakaldılar. Sonra, teker teker çalışmaya, onun dediklerini yapmaya başladılar.</p>

  <p class="calibre"><br class="calibre1" /></p>

  <p class="calibre">Görünürdeki ilk Birlik yüzey arabasına atlayarak hızla New York'taki ofisine geri döndü. Dill'i görüntülü ileticiden aramalı mıyım, diye kendi kendine sordu. Yoksa yüz yüze görüşene dek beklemeli miyim? İletişim kanallarını, hatta kapalı devre olanlarını bile kullanmak riskliydi. Fakat artık gecikemezdi, harekete geçmek zorundaydı.</p>

  <p class="calibre">Aceleyle arabanın görüntülü iletişim aygıtını alarak New York'a bağlandı. "Beni Yönetici Direktör Dill'e bağlayın," diye emretti. "Bu acil bir durum."</p>

  <p class="calibre">Verileri Vulcan 3'ten bir hiç uğruna gizlemişler, dedi kendi kendine. Çünkü Vulcan 3 öncelikle bir veri inceleme makinesiydi ve inceleme yapabilmesi için de ilgili bütün verilerin elinde olması gerekliydi. Bu yüzden işini yapabilmek için çıkıp verileri elde etmesi gerekti. Eğer veriler ona getirilmiyorsa, eğer Vulcan 3 ilgili verilerin kendisinde olmadığını çıkarsamışsa, seçeneği yoktu; daha başarılı bir veri toplama sistemi geliştirmesi gerekecekti. Bunu yapmaya doğasındaki mantık zorlayacaktı onu.</p>

  <p class="calibre">Seçim söz konusu olmayacaktı. Büyük bilgisayarın gidip içini aramaya karar vermesine bile gerek yoktu.</p>

  <p class="calibre">Dill'in başarısız olduğunu fark etti. Evet, verileri gizlemeyi başarmıştı; veri yükleme ekiplerinin Vulcan 3'e İyileştiriciler Hareketi'yle ilgili hiçbir şeyi geçmelerine izin vermemişti.</p>

  <p class="calibre">Ama verileri gizlediği gerçeğinin sonuçta ortaya çıkmasını engellemek konusunda başarılı olamamıştı.</p>

  <p class="calibre">Bilgisayar neyin eksik olduğunu anlayamamıştı ama bunu bulmak için işe koyulmuştu.</p>

  <p class="calibre">Peki, diye düşündü, bulmak için ne yapması gerekiyordu? Eksik verileri bir araya getirmek için ne denli ileri gidecekti? Üstelik ondan sürekli olarak verileri saklayan insanlar vardı... Bunu keşfedince tepkisi ne olacaktı? Sadece veri yükleme ekiplerinin yararsız olmaları karşısında değil, onu aldatmak için toprağın üstünde süregelen çaba karşısındaki tepkisi... Salt mantığa dayalı yapısı buna ne diyecekti?</p>

  <p class="calibre">Onu ilk olarak yapanlar bunu tahmin etmişler miydi?</p>

  <p class="calibre">Vulcan 2'yi onun yok ettiğinden kuşku yoktu.</p>

  <p class="calibre">Yok etmek zorundaydı, amacına ulaşmak için.</p>

  <p class="calibre">Ya tek amacı onu yok etmek olan bir Hareket'in varlığını öğrenince ne yapacaktı?</p>

  <p class="calibre">Fakat Vulcan 3 çoktan öğrenmişti bile. Hareketli veri toplama birimleri bir süredir ortalıkta dolaşıyordu. Ne kadar zamandır, bunu bilmiyordu. Ne kadarını öğrenmeyi başardıklarını da bilmiyordu. Fakat, diye düşündü, en kötüsünü düşünerek hareket etmeliyiz; Vulcan 3'ün resmi tamamlayabildiğini varsayımlıyız. Onun bilgisi olmayan hiçbir şeyin kalmadığını, her şeyi bizim kadar bildiğini ve sessizlik duvarını tekrar oluşturmak için yapabileceğimiz hiçbir şey olmadığını.</p>

  <p class="calibre">Peder Fields'ın düşmanı olduğunu anlamıştı. Tıpkı biraz daha önce Vulcan 2'nin düşmanı olduğunu anlamış olduğu gibi. Fakat Peder Fields Vulcan 2 gibi zincirlenmiş, bir noktada çaresizce kısılıp kalmış değildi; kaçabilmişti. En azından bir kişi onun kadar şanslı veya becerikli olamamıştı; Dill öldürülmüş olan bir kadın öğretmenden söz etmişti. Başkaları da olabilirdi. Doğal nedenlerden dolayı veya insan etkenin-neden olduğu şeklinde kaydedilmiş ölümler; örneğin İyileştiriciler'in neden olduğu.</p>

  <p class="calibre">Muhtemelen Arthur Pitt de, diye düşündü. Rachel'in ölen kocası.</p>

  <p class="calibre">Şu hareketli uzantıların konuşabildiklerini anımsadı. Acaba mektup da yazabiliyorlar mıdır?</p>

  <p class="calibre">Delilik bu, diye düşündü. Hastalıklı kültürümüz için söz konusu olabilecek en büyük dehşet; görüş alanımızın kenarlarında dolaşan, her yere gidebilen, aramızda olan, saldırgan göze görünmez mekanik düzenekler. Sonsuz sayıda da olabilirler. Her birimizin peşinde bir tane; kötülük getiren korkunç kinci nesneler. Arkamızdan gelen, izimizi süren, hepimizi teker teker öldüren varlıklar — ama sadece yollarına çıktığımız, da. Eşekarıları gibi. İçlerine, kovanlarına girmeniz gerekir diye düşündü. Yoksa sizi kendi halinize bırakırlar; sizinle ilgilenmezler. Bizi, istedikleri için, hatta onlara öyle söylendiği için izlemiyorlar; bu şeyler bizi izliyorlar, çünkü biz onları müdahale ediyoruz.</p>

  <p class="calibre">Vulcan 3 söz konusu olduğunda bizler insan değil birer nesneyiz.</p>

  <p class="calibre">Bir makine insanlarla ilgili hiçbir şey bilemez.</p>

  <p class="calibre">Yine de Vulcan 2 dikkatli bir akıl yürütme süreciyle Vulcan 3'ün her açıdan canlı olduğu sonucuna varmıştı; canlı bir yaratık gibi davranması beklenebilirdi. Belki buna benzer bir şekilde davranırdı, ama bu da yeterliydi. Başka ne gerekiri! ki? Metafizik biz öze sahip olması mı?</p>

  <p class="calibre">Neredeyse denetlenemez bir sabırsızlıkla görüntülü ileticinin düğmesiyle oynadı. "Gecikmenin nedeni nedir?" diye sordu. "Neden Cenevre görüşmem hâlâ sağlanamadı?"</p>

  <p class="calibre">Bir süre sonra santral görevlisinin kibar, mesafeli yüzü yeniden belirdi. "Yönetici Direktör Dill'i bulmaya çalışıyorlar efendim. Lütfen sabırlı olun."</p>

  <p class="calibre">Bürokrasi, diye düşündü Barris. Şimdi bile. Özellikle şimdi. Birlik kendi kendini yiyecek çünkü bu üst düzey krizde, hem aşağıdan hem yukarıdan kendisine meydan okunuyorken, kendi kuralları yüzünden felç olmuş durumda. Bir istemsiz intihar, diye düşündü.</p>

  <p class="calibre">Barris, "Bağlantıyı kurmalısınız," dedi. "Bu her şeyden daha öncelikli. Ben bu kıtanın Kuzey Direktörüyüm; dediğimi yapmak zorundasınız. Dill'i bulun."</p>

  <p class="calibre">Ekrandaki görevli ona baktı ve "Cehennem kadar yolunuz var," dedi.</p>

  <p class="calibre">Barris duyduklarına inanamadı; donup kalmıştı çünkü bunun altında ne yattığını biliyordu.</p>

  <p class="calibre">"Size ve bütün sizin gibilere iyi şanslar," dedi görevli ve hat kesildi, ekran karardı.</p>

  <p class="calibre">Neden olmasın, diye düşündü Barris. Çekip gidebilirler çünkü gidecek yerleri var. Yapmaları gereken tek şey yürüyüp sokağa çıkmak. Hareket hemen orada.</p>

  <p class="calibre">Ofisine ulaşır ulaşmaz oradaki ileticiyi açtı. Biraz bekledikten sonra bina içinde bir yerlere bağlanabildi. "Bu acil bir durum," dedi. "Yönetici Direktör Dill'le bağlantı kurmalıyım. Yapabileceğiniz her şeyi yapın."</p>

  <p class="calibre">"Emredersiniz," dedi görevli.</p>

  <p class="calibre">Birkaç dakika sonra Barris gergin gergin masasında otururken ekran aydınlandı. Öne doğru eğilerek, "Dill!" dedi.</p>

  <p class="calibre">Fakat karşısındaki Jason Dill değildi. Karşısında Smith vardı.</p>

  <p class="calibre">"Efendim," dedi Smith sarsılmış bir şekilde. "Geri gelseniz iyi olacak." Yüzü çarpılmıştı; gözlerinde vahşi, baktığını görmeyen bir ifade vardı. "Ne olduğunu, içeriye nasıl girdiğini bilmiyoruz ama şu anda içeride. Uçuyor. Mühürledik; varlığını fark edene kadar..."</p>

  <p class="calibre">"Vulcan 2'nin yanında mı?" dedi Barris.</p>

  <p class="calibre">"Evet, sizinle girmiş olmalı. Metalden yapılmış. Daha önce hiç böyle bir şey..."</p>

  <p class="calibre">"Havaya uçurun," dedi Barris.</p>

  <p class="calibre">"Her şeyi mi?"</p>

  <p class="calibre">"Evet," dedi. "imha ettiğinizden emin olun. Oraya gelmeme gerek yok. Yok eder etmez bana haber verin. Hiçbir şeyi kurtarmaya çalışmayın."</p>

  <p class="calibre">Smith, "Nedir o, içerideki şey?" dedi.</p>

  <p class="calibre">"O şey," dedi Barris, "hepimizin canına okuyacak. Biz onu daha önce halledemezsek, tabii." Üstelik, diye düşündü, bunu yapabileceğimizi sanmıyorum. Bağlantıyı kesti. Şimdi hazin, içine işleyen bir teslimiyet hissi duyuyordu; durumu umutsuzdu.</p>

  <p class="calibre">Ekrandaki görevli, "Efendim, Bay Dill'i buldum," dedi Biraz sonra ekran karardı, onun yerine Jason Dill ortaya çıktı.</p>

  <p class="calibre">Dill, "Başardın, değil mi?" dedi. Yüzünde şok olmuş gibi bir solgunluk vardı. "Vulcan 2'yi canlandırdın ve istediğin bilgiyi elde ettin."</p>

  <p class="calibre">"O şeylerden biri içeriye girmiş," dedi Barris. "Vulcan 3' ten gelen şeylerden."</p>

  <p class="calibre">"Biliyorum," dedi Jason Dill. "En azından, bunu tahmin ediyordum. Yarım saat önce Vulcan 3 olağanüstü bir Direktörler Konseyi toplantısı yapacağını söyledi. Herhalde Şu anda sana haber veriyorlardır. Nedeni..." Ağzı kasıldı, sonra kontrolünü yeniden kazandı. "Benim görevden alınmam ve ihanetten dolayı yargılanmam. Sana güvenebilirsem iyi olur, Barris. Senin desteğine, tanıklığına ihtiyacım var."</p>

  <p class="calibre">"Orada olacağım," dedi Barris. "Seninle Birlik Kontrol' deki ofisinde buluşalım. Bir saat sonra." Devreyi kapatıp alana bağlandı. "Bana mümkün olan en hızlı gemiyi bulun," diye emretti. "Hazır tutun ve bizimle gelebilecek silahlı iki koruma bulun. Başım derde girebilir."</p>

  <p class="calibre">Hattın Öbür ucundaki görevli, "Nereye gitmek istiyorsunuz, Direktör?" dedi. Ağır ağır, sözcükleri uzatarak konuşuyordu ve Barris onu daha önce hiç görmemişti.</p>

  <p class="calibre">Adam sırıtıp, "Direktör, bir önerim var," dedi.</p>

  <p class="calibre">Durumu anlayan ve boynundan yukarıya doğru çıkan bir ürperme hisseden Barris, "Öneriniz nedir?" diye sordu.</p>

  <p class="calibre">"Atlas Okyanusu'na atlayıp," dedi, "Cenevre'ye dek yüzebilirsiniz." Hattı kapatmadı; alaycı bir tavırla Barris'e bakıyordu ve yüzünde hiçbir korku belirtisi yoktu. Tek bir ceza beklentisi bile.</p>

  <p class="calibre">Barris, "Alana geliyorum," dedi.</p>

  <p class="calibre">"Ne iyi," dedi adam. "Sizi görmeyi sabırsızlıkla bekliyoruz. Aslında -" Yanındaki, Barris'in göremediği birine baktı; "- biz sizi bekliyor olacağız."</p>

  <p class="calibre">"Güzel," dedi Barris. Uzanıp devreyi keserken ellerinin titremesini engellemeyi başardı. Sırıtan, alaycı yüz yok oldu. Koltuğundan kalkarak ofisinin kapısına gitti ve kapıyı açtı. Sekreterlerinden birine, "Binadaki bütün polisler hemen burada olsun. Ek silahlar ve bulabilecekleri her şeyi de getirmelerini söyle," dedi.</p>

  <p class="calibre">On dakika sonra bir düzine kadar polis ofisine daldı. Hepsi bu mu, diye düşündü. Belki iki yüz kişi içinden sadece on iki tane.</p>

  <p class="calibre">"Cenevre'ye gitmem gerekiyor," dedi onlara. "Bu yüzden, bütün olan bitene karşın alana gidip bir gemi bulacağız."</p>

  <p class="calibre">Polislerden biri, "Orada çok güçlüler, efendim," dedi. "Her şey orada başladı; anlaşılan kuleyi ele geçirip birkaç gemi dolusu adam getirmişler. Bir şey yapamadık çünkü burada olmamız gerekiyordu, denetim altına alacağımız -"</p>

  <p class="calibre">"Peki," diye sözünü kesti Barris. "Elinizden geleni yapmışsınız." En azından, diye düşündü, öyle umuyorum. Umarım size güvenebilirim. "Hadi gidelim," dedi. "Bakalım neler yapabileceğiz. Sizi Cenevre'ye götüreceğim; sanırım orada da size ihtiyacım olacak."</p>

  <p class="calibre">On üç kişi hep birlikte koridordan geçip alana inen rampaya doğru gittiler.</p>

  <p class="calibre">Rampaya geldiklerinde polislerden biri, "Uğursuz rakam," dedi sinirle. Artık Birlik binasından çıkmışlar, New York üzerinde uçuyorlardı. Rampa ayaklarının altında hareket etti, onları yukarıya çıkardı ve kanyonu aşarak alandaki terminal binasına götürdü.</p>

  <p class="calibre">Giderlerken Barris bir sesin farkına vardı. Alçak sesli bir mırıltı, sanki okyanusun gürültüsü. Aşağıdaki caddelere bakınca çok büyük bir güruh gördü. Karınca gibi kaynaşan, kadın ve adamlardan oluşan ve her an daha da büyüyen bir kalabalık. Kahverengi giysili iyileştiriciler de onlarlaydı.</p>

  <p class="calibre">Barris onları izlerken bile kalabalık Birlik binasına yaklaşmıştı. Taşlar ve tuğlalar pencereleri kırıyor, ofislerden içeriye giriyordu. Sopalar, metal borular. Dalga dalga, haykıran, öfkeli insanlar.</p>

  <p class="calibre">İyileştiriciler son hareketlerini başlatmışlardı.</p>

  <p class="calibre">Yanındaki polislerden biri, "Neredeyse geldik, efendim " dedi.</p>

  <p class="calibre">"Silah gibi bir şey ister misiniz, efendim?" diye sordu bir diğeri.</p>

  <p class="calibre">Barris polislerden birinden ağır bir el silahı aldı. Rampanın üstünde yollarına devam ettiler; bir an sonra ilk polisler terminal binasının giriş kapısına inmişti. Polisler indi, silahları hazırdı.</p>

  <p class="calibre">Cenevre'ye gitmeliyim, diye düşündü Barris. Bedeli ne olursa olsun. Bu bedel insan yaşamı olsa bile!</p>

  <p class="calibre">Önlerinde alan çalışanlarının bir bölümü düzensiz bir kordon oluşturmuştu. Alayla ve yumruklarını sallayarak ilerlediler; kırık bir şişe Barris'in yanından uçtu ve yerde patladı. İnsanlardan bazıları tuhaf tuhaf sırıtıyordu; durumdan utanmış gibiydiler. Diğerlerinin yüzünde ise yılların kederi vardı.</p>

  <p class="calibre">"Merhaba, Direktör," diye seslendi biri.</p>

  <p class="calibre">"Geminizi mi istiyorsunuz?" diye haykırdı öbürü.</p>

  <p class="calibre">"Alamazsınız."</p>

  <p class="calibre">"Gemi artık Peder'e ait."</p>

  <p class="calibre">Barris, "O gemi bana ait. Benim kullanımım için," dedi. Birkaç adım attı. Omzuna bir taş geldi. Hava aniden bir ısı dalgasıyla kaplandı; bir ışın kalemi çaktı; gözünün ucuyla polis memurlarından birinin yere düştüğünü gördü.</p>

  <p class="calibre">Yapacak başka bir şeyin olmadığını fark etti. Savaşmamız gerek.</p>

  <p class="calibre">"Siz de ateş açın," dedi kalan polislere.</p>

  <p class="calibre">Bir tanesi karşı çıktı, "Ama o insanların çoğu silahsız."</p>

  <p class="calibre">Kendi silahını kaldıran Barris, Hareket sempatizanlarından oluşan kalabalığa ateş açtı.</p>

  <p class="calibre">Haykırışlar ve acı çığlıkları. Duman bulutları oluştu, hava ısındı. Barris yürümeye devam etti, polisler de yanındaydı. Sempatizanlardan sağ kalanları gerilerinde bıraktılar, grup ikiye ayrıldı. Birkaç polis daha düştü; yine ışın kalemlerinden çıkan ışınları gördü. Birlik'e ait silahlar şimdi ona çevrilmişti.</p>

  <p class="calibre">Yürümeye devam etti. Köşeyi dönerek alana inen merdivenlere geldi.</p>

  <p class="calibre">Polislerden beş tanesi onunla beraber alana dek gelebilmişti. Yüksek kapasiteli görünen ilk gemiye bindi; polisler de veriye girdiler; geminin kapılarını kilitledi ve panelin önüne oturdu-</p>

  <p class="calibre">Kalkışlarına kimse karşı çıkmadı. Alandan kalkıp Atlas Okyanusu üzerinden doğuya, Avrupa'ya doğru yola çıktılar... Cenevre'ye doğru.</p>
</body>
</html>
