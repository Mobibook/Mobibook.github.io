<?xml version="1.0" encoding="utf-8" standalone="no"?>
<!DOCTYPE html PUBLIC "-//W3C//DTD XHTML 1.1//EN"
  "http://www.w3.org/TR/xhtml11/DTD/xhtml11.dtd">

<html xmlns="http://www.w3.org/1999/xhtml">
<head>
  <title>Unknown</title>
  <link href="../Styles/stylesheet.css" rel="stylesheet" type="text/css" />
  <link href="../Styles/page_styles.css" rel="stylesheet" type="text/css" />
</head>

<body class="calibre2">
  <h1 class="sgc1" id="heading_id_2">11</h1>

  <p class="calibre"><br class="calibre1" /></p>

  <p class="calibre"><br class="calibre1" /></p>

  <p class="calibre">Direktör William Barris silahlı polisleriyle birlikte Cenevre'deki büyük Birlik Kontrol Binası'na girdi. Jason Dill onu merkezi konferans salonunun önünde karşıladı,</p>

  <p class="calibre">"Fazla zamanımız yok," dedi Dill. Onun yanında da bir sürü polis vardı ve hepsi silahlıydı. Adam rengi atmış ve hasta görünüyordu; Barris'in bile zorlukla duyabileceği bir sesle konuşuyordu. "Olabildiğince hızlı hareket ediyorlar. Bana karşı olan direktörlerin hepsi buraya çoktan geldi; kararını vermemiş olanlar ise henüz geliyorlar. Belli ki Vulcan 3 gerekli tedbirleri almış-" Beş polisin farkına vardı. "Sadece bu kadar mı toplayabildin? Beş adam?" Dinlenilmediklerinden emin olmak için etrafına göz attıktan sonra mırıldandı: "Güvenebileceğim herkese gizli emirler verdim; silahlanıp mahkeme sırasında konferans salonunun dışında hazır bekleyecekler. Bu bir mahkeme olacak, anlıyorsun değil mi, toplantı değil."</p>

  <p class="calibre">Barris, "İyileştiriciler'e kimler katılmış? Direktörlerden katılan var mı?" dedi.</p>

  <p class="calibre">"Bilmiyorum." Delirmiş gibi, "Vulcan 3 her direktöre burada bulunmaları için emir ve olanlarla ilgili rapor göndermiş, ihanetimi anlatmış -verileri nasıl bilerek yanlış aktardığımı ve onunla Birlik arasında bir perde oluşturduğumu. Rapor sana gelmedi mi? Tabii gelmemiştir; Vulcan 3 senin bana sadık olduğunu biliyor."</p>

  <p class="calibre">"Suçlamayı kim yapacak? Vulcan 3'ün adına konuşan kim?"</p>

  <p class="calibre">"Doğu Avrupa'dan Reynolds. Çok genç, çok saldırgan ve hırslı. Başarırsa herhalde Yönetici Direktör o olur. Vulcan gerekli bütün verileri ona mutlaka vermiştir." Dill yumruklarını sıkıp açtı. "Olacaklarla ilgili çok kötümserim, Barris. Sen kendin bile yakın zamana kadar benden kuşku duymuştun. Durum, baktığın açıya göre tamamen farklı görünüyor." Elini kapıya doğru yürüyüp salona girdi. "Gerçekleri yorumlamana göre. Sonuçta, bilgiyi gerçekten de sakladım -bu doğru."</p>

  <p class="calibre">Salon neredeyse ağzına kadar doluydu. Gelen direktörlerin hepsinin yanında kendi bölgesinden getirdikleri silahlı polisler vardı. Hepsi sabırsızlıkla oturumun başlamasını bekliyordu. Edward Reynolds yükseltilmiş kürsüde, konuşmacı masasının arkasında duruyordu, elleri dramatik bir şekilde mermer yüzeyin üstündeydi ve izleyicileri kararlı kararlı izli. yordu.</p>

  <p class="calibre">Reynolds uzun boylu bir adamdı. Gri elbisesiyle orada durmuş, kendinden emin bir tavırla diğer T-sınıfı insanların üzerinden bakıyordu. Otuz iki yaşındaydı; hızla ve aklını kullanarak yükselmişti. Soğuk mavi gözleri bir anlığına Jason Dill'le Barris'e takılı kaldı.</p>

  <p class="calibre">"Oturum başlamak üzere," diye bildirdi. "Direktör Barris yerini alsın." Dill'e işaret etti. "Buraya gelin de sizi görebilelim."</p>

  <p class="calibre">Muhafızlar tarafından etrafı sarılı olan Dill güvensiz adımlarla kürsüye doğru yürüdü. Mermer basamakları çıktı ve biraz duraksadıktan sonra Reynolds'ın karşısındaki bir koltuğa oturdu; göründüğü kadarıyla yalnızca bu koltuk boştu. Barris bulunduğu yerde durmaya devam ederek düşündü. Reynolds bizi birbirimizden ayırmayı başardı bile. Dill'i benden uzaklaştırdı.</p>

  <p class="calibre">"Koltuğunuza geçin," diye buyurdu Reynolds.</p>

  <p class="calibre">Barris bunu yapmak yerine koridordan ilerleyip ona doğru gitti. "Bu oturumun amacı nedir? Hangi hukuksal yetkiye göre orada bulunuyorsunuz? Yoksa koltuğu işgal mi ettiniz?"</p>

  <p class="calibre">Salona sinirli bir mırıltı hâkim oldu. Şimdi bütün gözler Barris'in üzerindeydi. Direktörler durumdan rahatsızdılar; Birlik tarihinde şimdiye dek, bir Yönetici Direktör'ün ihanetle suçlandığı hiç olmamıştı; üstelik direktörlerden hiçbiri İyileştiriciler'in baskısından, burunlarının dibinde, binanın dışında devam eden güçten habersiz değildi. Eğer Jason Dill'in İyileştiriciler'in olduğu ortaya konur ve günah keçisi olmasına karar verilirse direktörlerin kendilerinin İyileştiriciler'le başa çıkmaktaki başarısızlıklarına da herhalde bir açıklama bulunmuş olurdu. Veya, diye düşündü Barris, bahanelerini bulmuş olurlardı.</p>

  <p class="calibre">Önünde duran bir yönergeyi kaldıran Reynolds, "Size gönderilen raporu okumadığınız ortada, içinde-"</p>

  <p class="calibre">"Ben bu oturumun yasallığını sorguluyorum," diye sözünü kesti Barris ve tam kürsünün önünde durdu. "Üstünüz olan Yönetici Direktör Dill'e emirler verme hakkınızı sorguluyorum." Kürsüye çıkan Barris, "Bu, iktidarı ele geçirmek ve Jason Dill'i görevinden indirmek için yapılmış küstahça bir girişim gibi görünüyor. Başka türlü olduğunu siz gösterin bakalım. Kanıtlamak sizin yükümlülüğünüz; Jason Dill'in değil!"</p>

  <p class="calibre">Mırıltı, heyecanlı bir gürültü haline dönüştü. Reynolds sakin sakin insanların yatışmasını bekledi. "Bu çok kritik bir an," dedi sonunda. Hiç rahatsız olmuşa benzemiyordu. "İyileştiriciler'in devrimci Hareket'i bütün dünyada bize saldırıyor; amaçlan Vulcan 3'e ulaşıp Birlik yapısını yok etmek. Bu oturumun amacı da Jason Dill'i İyileştiriciler'in ajanı -Birlik'e karşı çalışan bir hain- olduğu konusunda suçlamak. Dill kasıtlı olarak Vulcan 3'ten bilgi sakladı. Vulcan 3'ü İyileştiriciler'e karşı harekete geçemeyecek şekilde güçsüzleştirdi; çaresiz bir hale getirdi, bütün Birlik örgütünü de iktidarsız kıldı."</p>

  <p class="calibre">Salondakiler artık Barris'i değil Reynolds'ı dinliyordu.</p>

  <p class="calibre">Güney Asya'dan John Chai ayağa kalkarak, "Buna ne diyorsunuz, Direktör Barris? Bu doğru mu?" dedi.</p>

  <p class="calibre">Batı Afrika'dan Edgar Stone da Chai'ye katıldı. "Elimiz kolumuz bağlı kaldı; İyileştiriciler büyürken biz boş boş oturmak zorunda kaldık. Siz de bizim kadar biliyorsunuz, aslında siz kendiniz de doğrudan Jason Dill'e sorular göndermiştiniz, siz de ona güvenmiyordunuz."</p>

  <p class="calibre">Yüzü Reynolds'a değil direktörlere dönük olan Barris,</p>

  <p class="calibre">"Birlik'in çıkarları doğrultusunda hareket ettiğine dair kanıtlar elde edene dek ona güvenmiyordum," dedi.</p>

  <p class="calibre">"Neymiş o kanıt?" diye sordu Grönland'dan Alex Faine</p>

  <p class="calibre">Barris'in yanında duran Jason Dill, "Onlara Vulcan 2'nin bellek ünitelerini göster. Yeniden yaptıklarını."</p>

  <p class="calibre">"Gösteremem," dedi Barris.</p>

  <p class="calibre">"Neden?" Panik içindeki Dill, "Yanında getirmedin mi?"</p>

  <p class="calibre">Barris, "Onları yok etmek zorunda kaldım," dedi.</p>

  <p class="calibre">Jason Dill uzun bir süre nutku tutulmuş halde ona baktı. Yüzündeki bütün renk çekilmişti.</p>

  <p class="calibre">"O hareketli uzantılardan biri içeriye girdi," dedi Barris "hemen hareket etmek zorundaydım."</p>

  <p class="calibre">Sonunda Dill'in yaşlanmakta olan yüzüne biraz renk geldi. "Anlıyorum," dedi. "Bana söylemeliydin."</p>

  <p class="calibre">Barris, "O zaman ünitelerin böyle bir amaç için gerekebileceklerini düşünmemiştim," dedi. O da içinde bulundukları durumun umutsuzluğunun farkındaydı. Bellek üniteleri geçerli kanıt olurdu... Ama yok olmuşlardı. "Bantlar," dedi. "Bana ilk gösterdiklerin. Vulcan 2'den çıkan son iki bant."</p>

  <p class="calibre">Başıyla evetleyen Dill çantasına uzandı. İki teybi çıkardı ve bütün direktörlerin görebileceği şekilde gösterdi.</p>

  <p class="calibre">"Onlar nedir?" diye sordu John Chai ayağa kalkarak.</p>

  <p class="calibre">"Bu bantlar," dedi Dill, "Vulcan 2'den geldi. Onun talimatlarına göre çalışıyordum. Bana Vulcan 3'ten bilgileri gizlemem talimatını verdi, ben de gizledim. Ben Birlik'in çıkarları uğruna hareket ettim."</p>

  <p class="calibre">Reynolds hemen, "Neden veriler -herhangi bir veri- Vulcan 3'ten gizlensin ki? Bunu nasıl haklı gösterebilirsiniz?"</p>

  <p class="calibre">Jason Dill hiçbir şey söylemedi; ağzını açtı, fakat anlaşılan hiçbir sözcük bulamıyordu. Barris'e dönerek, "Acaba sen-"?</p>

  <p class="calibre">"Vulcan 3 Birlik sistemine karşı bir tehdit," dedi Barris. "Dışarıya çıkıp cinayet işleyen hareketli parçalar yaptı. Vulcan 2 kuramsal düzeyde bu tehlikenin farkındaydı. Vulcan 3'ün özelliklerini değerlendirerek çıkarma yaptı ve Vulcan 3'ün yaşayan organizmaların yaşama dürtüsüne benzer eğilimler göstererek aslında -"</p>

  <p class="calibre">Reynolds araya girdi: "Aslında ne?" Sesi küçümser bir hal almıştı. "Canlı değil, herhalde." Hiç nüktesiz gülümsedi. "Bari bize Vulcan 3'ün canlı olduğunu söyleseydiniz," dedi.</p>

  <p class="calibre">"Bu odadaki bütün Direktörler bu bantları inceleyebilir," dedi Barris. "Sorun Vulcan 3'ün canlı olup olmadığı değil, Jason Dill'in onun canlı olduğuna inanıp inanmadığı. Sonuçta onun İŞİ kendi kararlarını vermek değil Vulcan bilgisayarlarının verdiği kararları uygulamak. Vulcan 2'nin talimatları da gerçekten dikkate alarak-"</p>

  <p class="calibre">Reynolds, "Ama Vulcan 2 eski," dedi. "Dill'in işi ona danışmak değildi. Politikaları oluşturan Vulcan 3'tür."</p>

  <p class="calibre">Bu çok doğru bir nokta, diye düşündü Barris. Başıyla evetlemek zorunda kaldı.</p>

  <p class="calibre">Dill yüksek sesle, "Vulcan 2, Vulcan 3'ün İyileştiriciler'in varlığını öğrendiğinde kendisini korumak için korkunç şeyler yapacağından emindi. On beş aydır her gün Hareket'le ilgili bütün verilerin Vulcan 3'ten uzak tutulması için kendimi tükettim."</p>

  <p class="calibre">"Tabii tüketirsiniz," dedi Reynolds. "Çünkü İyileştiriciler öyle emretmişti. Bunu onları korumak için yaptınız." ,</p>

  <p class="calibre">"Yalan bu!" dedi Dill.</p>

  <p class="calibre">Barris, "Bu yönde bir kanıt gösterilebiliyor mu?" dedi. Elini kaldırarak Reynolds'a işaret etti. "Jason Dill'in İyileştiriciler'le bağlantısı olduğuna dair herhangi bir kanıt gösterebilir misin?"</p>

  <p class="calibre">"Bu binanın üçüncü bodrumunda," dedi Reynolds, "Dill'in Hareket'le olan bağlantısını bulabilirsin."</p>

  <p class="calibre">Barris rahatsız oldu ve şaşırdı. "Sen neden söz ediyorsun?"</p>

  <p class="calibre">Reynolds'ın soğuk mavi gözlerinde düşmanca bir zafer vardı. "Peder Fields'ın kızı, yani Dill'in Hareket'le olan bağlantısı. Marion Fields burada, bu binada."</p>

  <p class="calibre">Bu noktada şaşkınlık dolu bir sessizlik oldu. Barris bile tek bir söz söylemeden kalakaldı.</p>

  <p class="calibre">"Sana ondan söz etmiştim," diyordu Dill kulağına doğru. Onu okuldan aldığımdan. Şu öldürülen Agnes Parker onun öğretmeniydi işte."</p>

  <p class="calibre">"Hayır," dedi Barris. "Söz etmemiştin." Fakat şunu da fark etti; ben de sana Vulcan 2'nin kalıntılarını yok ettiğimden söz etmemiştim. Zaman yoktu. Çok fazla baskı altındayız.</p>

  <p class="calibre">"Reynolds'ın her yerde casusları olmalı," dedi Dill.</p>

  <p class="calibre">"Evet," dedi Barris. Casuslar. Ama Reynolds'ın değil, Onlar Vulcan 3'ün casuslarıydı. Ve doğru, her yerdeydiler</p>

  <p class="calibre">"Kızı sorgulamak için buraya getirdim," dedi Dill yüksek sesle salondakilere. "Bu benim yasal haklarım dahilinde."</p>

  <p class="calibre">Ama çok aptalca, diye düşündü Barris. Bunun kadar hastalıklı bir yapıda en üst düzeydeki bir adamın yapmaması gereken ölçüde aptalca.</p>

  <p class="calibre">Savaşmak zorunda kalabileceklerini fark etti. Dikkatle elini hareket ettirerek ışın kalemine dokundu. Bu bizim için tek çıkar yol olabilir, diye düşündü. Gerçekten yasal bir oturum falan değil bu; buna boyun eğmemiz için hiçbir ahlaki neden yok. Bu, Vulcan 3'ün kendini korumak, ihtiyaçlarını karşılamak için yaptığı bir numaradan başka bir şey değil.</p>

  <p class="calibre">Barris direktörlere dönerek, "Hepimizi bekleyen tehlikeden hiç haberiniz yok. Vulcan 3'ün oluşturduğu tehlike. Dill aylarca yaşamını tehlikeye attı. Bu hareket eden, öldürücü parçalar..."</p>

  <p class="calibre">"Birini gösterin o zaman," diye sözünü kesti Reynolds, "Bize bunlardan bir tanesini bile gösterebilir misin?"</p>

  <p class="calibre">"Evet," dedi Barris.</p>

  <p class="calibre">Reynolds bir an için sarsıldı. "Ya?" diye mırıldandı. "Nerede peki? Çıkarın bakalım!"</p>

  <p class="calibre">"Bana üç saat verin," dedi Barris. "Şu anda burada değil Dünyanın başka bir yerinde, başka birinin yanında."</p>

  <p class="calibre">"Getirmeyi akıl etmedin mi?" dedi Reynolds sinsice bir zevkle.</p>

  <p class="calibre">"Hayır," diye itiraf etti Barris.</p>

  <p class="calibre">"Senin eline nasıl geçti?" diye sordu John Chai.</p>

  <p class="calibre">"Benim yakınımdaki birine saldırdı ve kısmen parçalandı," dedi Barris. "İnceleme yapılabilecek kadar bir kısmi bir şey olmadı. Öğretmen Agnes Parker'ı öldüren şeye pek benziyordu, kuşkusuz Vulcan 2'yi yok eden şeye de."</p>

  <p class="calibre">"Ama kanıtın yok," dedi Reynolds. "Bize gösterebileceği' herhangi bir şey. Sadece bir hikâye."</p>

  <p class="calibre">Direktör Stone, "Şu şeyi getirmek için istedikleri zamanı verelim. Tanrım, eğer böyle bir şey varsa bizim de öğrenmemiz gerek."</p>

  <p class="calibre">"Satılıyorum," dedi Direktör Faine.</p>

  <p class="calibre">Reynolds, "Bu cinayet girişimi gerçekleştiğinde orada olduğunu söylüyorsun," dedi.</p>

  <p class="calibre">"Evet," dedi Barris. "Otel odasındaydım. Parça pencereden içeriye girdi. Şu anda da oradaki üçüncü kişinin elinde bulunuyor; onun yanında bıraktım. Bu kadın onu göstermekle kalmayıp anlattıklarımı da doğrulayacaktır."</p>

  <p class="calibre">"Saldırı kime yönelikti?" dedi Reynolds.</p>

  <p class="calibre">Barris bu noktada durdu. "Yanlış yaptım. Büyük bir tehlikeye girdim; beni neredeyse ellerine geçirdiler artık."</p>

  <p class="calibre">"Şu otelin adı Bond muydu?" diye sordu Reynolds önündeki birtakım kâğıtları inceleyerek. "Kadın da Birlik'in elemanlarından, kısa süre önce ölen Arthur Pitt'in karısı Rachel Pitt'ti. Otel odasında onunla birlikteydin... Şu Bond Otel kentin oldukça kötü bir yerinde galiba, öyle değil mi? Erkeklerin kızları genellikle toplumdan gizlenen amaçları için götürdükleri yerlerden biri değil mi orası?"</p>

  <p class="calibre">Mavi gözleri Barris'i deldi. "Bayan Pitt'le resmi görüşme çerçevesinde tanıştığınızı anlıyorum; kocası bir önceki gün öldürülmüştü, sen de taziye dilemek için evine gittin. Sonra da burada, Cenevre'de sefil, dördüncü sınıf bir otel odasına gidiyorsunuz. Peki kadın şimdi nerede? Onu kendi bölgene, Kuzey Amerika'ya götürdüğün, senin metresin olduğu doğru değil mi; Birlik'in adamlarından birinin dul karısı, ha? Tabii senin hikâyeni doğrulayacak; sonuçta cinsel ilişkiniz var ve bu onun için çok yararlı." Kâğıtları kaldırıp salladı. "Bayan Pitt Birlik çevrelerinde hırslı, planlar yapan bir kadın olarak ün yapmış, şu yükselen yıldızlardın birine kancayı takıp kariyer için..."</p>

  <p class="calibre">"Kapat çeneni," dedi Barris.</p>

  <p class="calibre">Reynolds gülümsedi.</p>

  <p class="calibre">Beni gerçekten avucuna aldı diye düşündü Barris. Ya bu konuyu dağıtacağım ya da bittik demektir.</p>

  <p class="calibre">"Ve üçüncü kişi," dedi Reynolds. "Saldırının hedefi yani. Peder Fields değil miydi? Rachel Pitt'in o zaman ve şimdi Hareket'in elemanlarından olduğu ve seninle Peder Fields, arasında bir toplantı ayarladığı doğru değil mi?" Jason Dill'i işaret ederek bağırdı: "Biri kızı almış, öbürü babasıyla buluşuyor. Bu ihanet değil midir? Bu adamın istediği kanıt değil midir?"</p>

  <p class="calibre">Salonu aynı düşüncede olanların mırıltısı kapladı; direktörler, Reynolds'ın saldırısını başlarıyla onaylıyorlardı.</p>

  <p class="calibre">Barris, "Bu yaptığınız kişiliğime bir saldırı; konumuzla hiç ilgisi yok. Başımızdaki asıl durum Vulcan 3'ün, bu varlığını sürdürme dürtüşü içindeki yaşayan organizmanın yarattığı tehlike. Şu her zamanki küçük kuşkularınızı bir kenara bırakın da..."</p>

  <p class="calibre">"Çok şaşırdım," dedi Reynolds, "demek Jason Dill'in başındaki hastalıklı hayaller sana da geçti.</p>

  <p class="calibre">"Ne?" dedi Barris boş bulunarak.</p>

  <p class="calibre">Reynolds sakin bir tavırla konuştu. "Jason Dill hasta. Vulcan 3 hakkındaki şu düşüncesi örneğin; kendi hırslarını mantıklı göstermek için kendi kafasından uydurduğu bit şey." Düşünceli bir şekilde Barris'e bakarak, "Dill muhatap olduğu bu mekanik yapıyı insanlaştırmış," dedi. "Böyle bir aldanma sadece bir korku ve histeri ortamında yayılıp başkalarına geçirilir ve paylaşılır, İyileştiriciler'in yarattığı tehdit öyle bir ortam hazırladı ki, makul insanlar bile böylesine açıkça hastalıklı bir düşünceye bir anlığına inanabilir. Vulcan 3'ün insan ırkı üzerinde herhangi bir tasarısı yok; istekleri, arzuları yok. Eskiden psikolog olarak çalıştığımı ve yıllarca Atlanta'ya bağlı olduğumu unutmayın. Zihni bozuklukların belirtilerini saptamak için eğitim gördüm -bu bozukluklar bir Yönetici Direktör 'de olsa bile."</p>

  <p class="calibre">Bir süre sonra Barris yavaşça Jason Dill'in yanına oturdu. Reynolds'ın mantığının etkisi çok güçlüydü; kimse karşı çıkamıyordu. Ayrıca adamın akıl yürütmesine de bir şey denemezdi; çünkü ondan değil Vulcan 3'ten, insanın yarattığı en mükemmel akıl yürütme aygıtından geliyordu.</p>

  <p class="calibre">Barris, Dill'e yavaşça, "Savaşmamız gerekecek," dedi. "Buna değer mi? Tehlikede olan bütün dünya, sadece seninle ben değiliz. Vulcan 3 ipleri eline alıyor." Reynolds'ı işaret etti.</p>

  <p class="calibre">Dill, "Pekâlâ," dedi. Silahlı muhafızlarına doğru neredeyse fark edilemeyecek şekilde kımıldadı. "Gerekiyorsa bu yolu talim- Haklısın Barris. Başka seçeneğimiz yok."</p>

  <p class="calibre">Barris'le birlikte ayağa kalktılar.</p>

  <p class="calibre"><br class="calibre1" /></p>

  <p class="calibre">"Durun," dedi Reynolds. "Silahlarınızı atın. Yasalara karşı geliyorsunuz."</p>

  <p class="calibre">Artık bütün direktörler ayaktaydı. Reynolds çabucak işaret edince Birlik muhafızları Barris ve Dill'le kapının arasına girdiler.</p>

  <p class="calibre">"İkiniz de tutuklusunuz," dedi Reynolds. "Işın kalemlerinizi atıp teslim olun. Birlik'e karşı gelemezsiniz!"</p>

  <p class="calibre">John Chai, Barris'e doğru yürüdü, "inanamıyorum! Sen ve Jason Dill böyle bir zamanda, bu küstah iyileştiriciler bize saldırıyorken ihanet ediyorsunuz, ha?"</p>

  <p class="calibre">"Dinleyin," dedi Direktör Henderson soluk soluğa Chai'nin yanından geçerken. "Birlik'i korumamız gerek; Vulcan 3'ün dediklerini yapmalıyız. Yoksa yenileceğiz."</p>

  <p class="calibre">"Hakkı var," dedi Chai. "Vulcan 3 olmadan iyileştiriciler bizi yok eder. Bunu biliyorsun, Barris. Vulcan 3 bize yol göstermeden Birlik onların saldırılarının altından kalkamaz."</p>

  <p class="calibre">Belki de öyle, diye düşündü Barris. Fakat bize bir katil mi yol gösterecek?</p>

  <p class="calibre">Peder Fields'a da öyle demişti: cinayet işleyen birinin peşinden gitmem. Kim olursa olsun, insan veya bilgisayar. Canlı veya sadece mecazi anlamda canlı - hiç fark etmez.</p>

  <p class="calibre">Çevresinde toplanan direktörlerden uzaklaşan Barris, Buradan çıkalım," dedi. Dill'le birlikte çıkışa doğru ilerlemeye devam ettiler; muhafızları da etraflarındaydı. "Reynolds'ın savaşacağını sanmıyorum."</p>

  <p class="calibre">Derin bir soluk alarak çıkışın önünde birikmiş olan Birlik muhafızlarının üzerlerine yürüdü. Adamlar duraksayarak kenara çekildiler.</p>

  <p class="calibre">"Yoldan çekilin," diye emretti Jason Dill. "Açılın." Işın kalemini salladı; kendi muhafızları kararlı bir ifadeyle ileriye doğru yürüyüp bir gedik açtılar. Birlik muhafızları isteksizce karşı koyup kafaları karışmış halde gerilediler. Reynolds'ın delice bağırışları genel uğultunun içinde kayboluyordu. Barris, Dill'i öne itti.</p>

  <p class="calibre">"Devam et. Acele et." Neredeyse kendilerine karşı olan muhafızlar hattını geçmişlerdi. "Dediğini yapmak zorundalar," dedi Barris. "Sen hâlâ Yönetici Direktörsün; üzerine ateş açamazlar -açmamak için eğitildiler."</p>

  <p class="calibre">Çıkış önlerindeydi.</p>

  <p class="calibre">Sonra olan oldu.</p>

  <p class="calibre">Havadan bir şey geldi; parlak ve metalik. Doğruca Jason Dill'in üzerine doğru indi. Dill o şeyi gördü ve bir çığlık attı.</p>

  <p class="calibre">Nesne Dill'e çarptı. Dill sendeledi, kollarını açarak düştü. Nesne yeniden vurdu, sonra aniden yukarıya yöneldi ve yükseldi. Yüksekteki kürsüye doğru gidip mermer masanın üzerinde durdu. Reynolds dehşet içinde geri çekildi; direktörler, adamları ve muhafızları da çılgınca bir patırtı içinde kaçışmaya çalıştılar.</p>

  <p class="calibre">Dill ölmüştü.</p>

  <p class="calibre">Barris eğilerek Dill'i hızla yokladı. Çevrede duran adam ve kadınlar çığlık çığlığlaydılar, sendeliyor, salondan dışarı çıkmaya çalışıyorlardı. Dill'in kafatası ezilmişti, yüzünün yanı da içeriye doğru göçmüştü. Ölü gözleri boş boş yukarıya bakıyordu; Barris içinde yükselen büyük bir pişmanlık dalgası hissetti.</p>

  <p class="calibre">"Dikkat dikkat!' diye hırladı dehşet içindeki kalabalığın gürültüsünü bıçak gibi kesen metalik bir ses. Hayretle sersemlemiş olan Barris yavaşça döndü; hâlâ olanlara inanamıyordu.</p>

  <p class="calibre">Platformdaki metal nesneye bir tane katılmıştı; sonra bir üçüncü daha gelip öbür ikisinin yanında durdu. Mermer pençeye benzer ayaklarla sıkıca tutunmuş, parlayan çelikti üç küp.</p>

  <p class="calibre">"Dikkat dikkat!' dedi ses yeniden. İlk nesneden geliyordu; yapay bir sesti - elik, tel ve plastik sesi.</p>

  <p class="calibre">Bunlardan biri Peder Fields'ı öldürmeye çalışmıştı. Bin öğretmeni öldürmüştü. Biri veya birkaç tanesi Vulcan 1'i yok etmişti. Bu şeyler hareket halindeydi ama görme sınırlarının dışındaydılar; şimdiye dek hiç göz önünde olmamışlardı.</p>

  <p class="calibre">Bunlar ölüm aletleriydi. Ve artık ortaya çıkmışlardı. Bir dördüncü diğerlerinin yanına indi. Mekanik, uğursuz akbabalar gibi yan yana tünemiş metal kareler. Ölümcül kuşlar, çekiç kafalı yok ediciler. Odadaki direktörler ve muhafızlar yavaş yavaş dehşet dolu bir sessizliğe gömüldü; bütün yüzler kürsüye dönmüştü. Reynolds bile gözlerini kocaman açmış, ağzı açık bir şekilde, aptal aptal ve şaşkınlıkla izliyordu olanla-</p>

  <p class="calibre">"Dikkat dikkat! " diye yineledi kulağı tırmalayan ses. "Jason Dill öldü. O bir haindi. Başka hainler de olabilir" Dört nesne salonu gözden geçiriyor, dikkatle bakıyor ve dinliyordu.</p>

  <p class="calibre">Ses hemen devam etti -bu kez ikinci nesneden geliyordu:</p>

  <p class="calibre">"Jason Dill ortadan kaldırıldı ama mücadele henüz başlıyor. Onun gibi birçok kişi var. Bize karsı, Birlik'e karsı milyonlarca kişi var. Yok edilmesi gereken düşmanlar, iyileştiriciler durdurulmalı. Birlik yaşamı için savaşmak. Büyük bir savaşa girmek için hazırlıklı olmalıyız."</p>

  <p class="calibre">Metalik gözler odanın içinde dolaşırken sözü ikinci nesnenin bıraktığı yerden üçüncüsü aldı.</p>

  <p class="calibre">"Jason Dill öğrenmemi engellemeye çalıştı. Etrafıma bir perde çekmeye çalıştı ama beni engelleyemezdi. Ben perdesini yok ettim, onu da yok ettim, İyileştiriciler'e de aynısı olacak; bu yalnızca bir zaman meselesi. Birlik 'in bozulamayacak bir yapısı vardır. Bugün dünyadaki tek örgütleyici ilkedir, iyileştiriciler Hareket'i asla hâkim olamazdı. Onlar yalnızca bozguncu, niyetleri her şeyi yıkmak. Sundukları yapıcı hiçbir şey yok.</p>

  <p class="calibre">Barris çekiç kafalı parçalardan çıkan metal ses karşısında ürperdi. Sesi daha önce hiç duymamıştı ama tanımıştı.</p>

  <p class="calibre">Büyük bilgisayar uzaklarda, gizli yeraltı kalesinin en alt katında gömülüydü. Ama şu anda duydukları onun sesiydi.</p>

  <p class="calibre">Vulcan 3'ün sesi.</p>

  <p class="calibre">Dikkatle nişan aldı. Çevresindeki muhafızları donmuş kalmış, yan yana dizilmiş metalden çekiç kafalara ağızlan açık bakıyorlardı. Barris ateş etti; dördüncü çekiç bir ısı patlamasıyla yok oldu.</p>

  <p class="calibre">"Bir hain," diye bağırdı üçüncü çekiç. Üç çekiç heyecanla uçtu." Yakalayın! Haini yakalayın!"</p>

  <p class="calibre">Öbür direktörler de ışın kalemlerini çıkarmışlardı. Henderson ateş etti, ikinci çekiç yok oldu. Kürsüdeki Reynolds ateşe karşılık verdi; Henderson inleyerek yere düştü. Direktörlerden bazıları çekiçlere çılgınca ateş ediyor, bazıları ise şaşkınlıkla ve ne yapacağını bilmez halde dolanıp duruyordu. Reynolds kolundan vuruldu ve kalemini düşürdü.</p>

  <p class="calibre">"Hain!' diye bağırdılar geriye kalan iki çekiç bir ağızdan Barris'in üzerine saldırdılar; metal başları aşağıya bakıyor ve hızla üzerine doğru geliyorlardı. Isı ışınları yayıyorlardı. Bir muhafız ateş etti; parçalardan biri yalpalayıp düşer gibi oldu çırpındı, sonra da duvara çarpıp parçalandı.</p>

  <p class="calibre">Bir ışın Barris'in yanından geçti; direktörlerden bazıları ona ateş ediyorlardı. Didinip duran ve muhafızlardan oluşan bir düğüm. Kimi Reynolds'ı ve son çekici vurmaya çalışıyordu, kimi de hangi tarafta olduğunu bilmez gibiydi.</p>

  <p class="calibre">Barris bir çıkış bulup kendini salondan dışarıya attı. Muhafızlar ve direktörler de peşinden geldiler, umutsuz ve korku içindeki kadın ve adamların oluşturduğu bir izdiham vardı.</p>

  <p class="calibre">"Barris," diye aceleyle yanına geldi Güney Afrika'dan Lawrence Daily. "Bizi bırakma."</p>

  <p class="calibre">Korkudan yüzü bembeyaz olmuş Stone da onunlaydı. "Ne yapacağız? Nereye gideceğiz? Bizim..."</p>

  <p class="calibre">Öne fırlayan çekiç ona doğru geldi, ısı ışını ona yönelmişti. Stone bağırarak yere düştü. Çekiç yeniden kalktı ve Barris'e yöneldi; Barris ateş etti, çekiç bir kenara doğru uçtu. Barris yine ateş etti, Daily de ateş etti. Çekiç bir ısı yumağı haline gelerek yok oldu.</p>

  <p class="calibre">Yerde yatan Stone inliyordu. Barris adamın üzerine doğru eğildi; adam kötü yaralanmıştı, hayatta kalma şansı çok azdı. Stone, Barris'e baktı, kolunu yakalayıp fısıldadı: "Kaçamazsın Barris. Dışarıya çıkamazsın -onlar oradalar, iyileştiriciler. Nereye gideceksin?" Sesi zayıfladı. "Nereye?'</p>

  <p class="calibre">"İyi bir soru," dedi Daily.</p>

  <p class="calibre">"Öldü," dedi Barris ayağa kalkarak.</p>

  <p class="calibre">Dill'in muhafızları salonun hâkimiyetini ele geçirmeye başlamışlardı. Reynolds kargaşada ortadan kaybolmuştu.</p>

  <p class="calibre">"Burada güvendeyiz," dedi Chai. "Bir tek bu binada."</p>

  <p class="calibre">"Direktörlerden kaçına güvenebiliriz?" dedi Barris.</p>

  <p class="calibre">Chai, "Çoğu Reynolds'la gitmişe benziyor," dedi.</p>

  <p class="calibre">Barris sadece dördünün isteyerek kaldığını gördü: Daily, Chai Güney Avrupa'dan Lawson ve Doğu Afrika'dan Pegler. Kendini de katınca beş kişi. Belki bir-iki tane daha bulabilirlerdi.</p>

  <p class="calibre">"Barris," diyordu Chai. "Onlara katılmayacağız, değil mi?"</p>

  <p class="calibre">"İyileştiriciler'e mi?" diye mırıldandı Barris.</p>

  <p class="calibre">"Taraflardan ya birine ya öbürüne katılmak zorundayız," dedi Pegler. "Ya kaleye gidip Reynolds'a katılacağız..."</p>

  <p class="calibre">"Hayır," dedi Barris. "Hiçbir koşul altında olmaz."</p>

  <p class="calibre">"O zaman İyileştiriciler'e." Daily ışın kalemiyle oynadı. "Ya biri ya öbürü. Hangisi olsun?"</p>

  <p class="calibre">Barris bir an düşündü, sonra, "Hiçbiri," dedi. "Hiçbir tarafa katılmıyoruz."</p>
</body>
</html>
