<html xmlns="http://www.w3.org/1999/xhtml">
	<head>
		<title>ikna_ulusu_deneme-13</title>
		<link href="css/ikna_ulusu_ebook.css" rel="stylesheet" type="text/css"/>
<meta content="urn:uuid:6d940764-3029-4783-89b8-0a48341224d9" name="Adept.expected.resource"/>
	</head>
	<body id="ikna_ulusu_deneme" xml:lang="tr-TR">
		<div>
			<p class="space para-style-override-1" xml:lang="en-US"><span> </span></p>
			<p class="body"> </p>
			<p class="body"> </p>
			<p class="body"> </p>
			<p class="body"> </p>
			<p class="body"> </p>
			<p class="body"> </p>
			<p class="body"> </p>
			<p class="body"> </p>
			<p class="body"> </p>
			<p class="body"> </p>
			<p class="baslik" id="toc_marker-14">93990</p>
			<p class="body"> </p>
			<p class="body"> </p>
			<p class="body-notab">Ağırlığı 25 ile 40 kg arasında değişen yirmi erkek sinomolgus maymunu üzerinde on günlük bir akut toksisite<span class="dip-not"><a class="footnote-link" href="#footnote-44944-4" id="footnote-44944-4-backlink">4</a></span> çalışması yürütüldü. Hayvanlar beş bireylik dört gruba ayrıldı. Dört grubun her biri günde bir defa bir doz damar için Borazadine iğnesi oldular ve dozun konsantrasyonu 100, 250, 500 ya da 10.000 mg/kg/gün olarak belirlendi.</p>
			<p class="body">Yüksek doz alan grupta (10.000 mg/kg/gün) etkiler hızlı ve yıkıcı idi. Beş hayvanın biri hariç hepsi dozun alımını takip eden 20 dakika içinde öldü. 93445 ve 93557 numaralı hayvanlar ölüm öncesinde kusma ve yönelim bozukluğu yaşadılar. Bu iki hayvan neredeyse hemen katatonik<span class="dip-not"><a class="footnote-link" href="#footnote-44944-5" id="footnote-44944-5-backlink">5</a></span> duruma girdi ve can çekişirken feda edildi. 930001 ve 93458 numaralı hayvanlar kusma, anksiyete, yönelim bozukluğu gösterdiler ve karınlarını tırmaladılar. Bu hayvanlar da hızla katatonik duruma girdiler ve can çekişirken onlara ötenazi uygulandı.</p>
			<p class="body">Bu yüksek doz grubu içinde tek bir hayvan, 93990 numaralı, 25 kg’lık ufak tefek bir erkek etkilenmemiş göründü.</p>
			<p class="body">Ölen hayvanların hepsi bölmeden çıkarıldı ve otopsiden geçirildi. Her birinde, ölüm sebebinin böbrek yetmezliği olduğu görüldü.</p>
			<p class="body">Diğer üç düşük doz grubunda (100, 250 ve 500 mg/kg/gün), 1. gün herhangi bir etki görülmedi.</p>
			<p class="body">2. gün, ikinci doz verildikten sonra 500 mg/kg/gün doz verilen hayvanlar kusma ve bazı örneklerde saldırgan davranışlar gösterdi. Bu saldırgan davranışlar daha çok yönlendirilmiş haykırma ve bazılarında ısırma hamlesi olarak gözlemlendi. En düşük iki doz grubundaki hayvanların (100 ve 250 mg/kg/gün) kustuğu görüldü ve 250 mg/kg/gün grubundan bir hayvan (93002) daha önce yüksek doz grubunda görülene benzer kaşınma davranışı (karnı dürtükleme, kaşıma, az miktarda kıvranma) gösterdi.</p>
			<p class="body">3. günün sonunda 500 mg/kg/gün grubundaki beş hayvanın üçü katatonik duruma girdi ve bu doz grubundaki diğer iki hayvan aşırı kıvranma, ısırma hamlesi, diğer hayvanları çimdikleme ve bazı durumlarda haykırma davranışları gösterdi. Az ile aşırı arasında tüy dökülmesi gözlemlendi. Bazıları yerde biriken tüy yumaklarıyla “oynamaya” başladı. Bu “oyun” davranışı ılımlı ile oldukça enerjik arasında değişmekteydi. Bu “oyun” davranışının, hayvanların merak dürtüsünün sonucu olarak kemirgenler gibi daha küçük hayvanlar karşısında gösterdikleri tipik “oyun” davranışı türünden olduğu, dolayısıyla dozun halüsinojenik etkisine işaret ettiği sonucuna varıldı. Pek çok hayvanın, tüy yumaklarında korku yaratmaya çalışırmış gibi, tekrar tekrar yüzlerini buruşturdukları gözlendi. 500 mg/kg/gün doz grubundan 93110 numaralı hayvanın kafesin köşesinde oturup kendi kusmuğunu seyrettiği, buna karşın etkilenmemiş olan 93222 numaralı hayvanın 93110’un sırtını okşayarak ve ardından daha kuvvetle sırtını sıvazlayarak dikkatini çekmeye çalıştığı gözlendi. İlginç bir şekilde, yüksek doz grubundan kalan tek hayvan (93990, ufak tefek erkek), ikinci günün dozundan sonra bile herhangi bir semptom göstermedi. Bu hayvan ağırlıkça yüksek doz grubundaki en küçük hayvan olsa da, herhangi bir semptom göstermedi. Kusma, ilgisizlik, kaşınma, anksiyete ya da saldırganlık göstermedi. Tüy dökülmesi de gözlenmedi. Tüy yumakları olmadığı hâlde (tüy dökülmesi oluşmadığından) bu hayvanın kafesin içinde bulunan, yemek tası, tabure ya da halat parçaları gibi cansız varlıklarla oynadığı da görülmedi. Bu hayvanın, tersine, yalnızca gözlerini dikip kafesin parmaklıklarının ardındaki bakıcılarına baktığı ve/veya bakıcıları belli nesnelerin (sandalye, eğlence tekerleği) altında tüy yumağı ve/veya cıvık dışkı olup olmadığını kontrol etmek için kafese girdiğinde hızla geri çekildiği görüldü.</p>
			<p class="body">3. günün ortasında 500 mg/kg/gün doz grubundaki hayvanların hepsi öldü. Ölümden önce bu hayvanlar, daha önce belirtilen semptomlara ek olarak, inleme, kafes zemininde demans benzeri yuvarlanma, bazen haykırma ve ağız köpürmesi semptomları gösterdi. Ölümden sonra beş hayvanın tümü kafesten alındı ve otopsi yapıldı. Bütün örneklerde ölüm sebebinin böbrek yetmezliği olduğu görüldü. İlginç bir şekilde, bu hayvanlar ölüm öncesinde katatonik duruma girmedi, tersine oldukça uyanık göründükleri, zahmetli nefes aldıkları ve bazı örneklerde enerjik bir biçimde halatlara tırmandıkları görüldü. Halattan düşüş oranları normalden daha yüksek olduğundan koordinasyonun kötü etkilendiği sonucuna varıldı. Düşüş sonrası reaksiyonları tepkisizlik ile kızgınlık arasında değişti ve bazılarında kendi kendini cezalandırma davranışı (kendi kendine vurma, kendi tüylerini yolma, başı hızla iki yana sallama) görüldü.</p>
			<p class="body">3. günün sonuna doğru en düşük iki doz grubundaki hayvanların tümünde (100 ve 250 mg/kg/gün) bir tür rahatsızlık gözlemlendi. Bu hayvanların bazıları katatonik duruma girdi. Bazıları yemek yemeyi reddetti, çoğu parlak renkli ve cıvık dışkıladı, bazıları oturup, arada bir bağırarak, kendi dışkılarını yedi.</p>
			<p class="body">250 mg/kg/gün doz grubundan 93852, 93881 ve 93777 numaralı hayvanlar, ölümden önceki son saatlerde, kısa canlanma ve aktivite dönemi geçirdi. Anksiyete benzeri semptomlar ve sarsaklık, şaşkınlık, parmaklarla gözleri kaşıma davranışları gösterdi. Bu hayvanların tekrar tekrar yürüyerek ya da koşarak kafes parmaklıklarına çarptıkları, ardından ajite oldukları görüldü. Körlük ya da kısmi körlük sonucuna varıldı. Bu hayvanların önünde canlı renklerde bayraklar sallandığında, bazıları tepki vermedi, diğerleri bakıcılara dışkı fırlatarak karşılık verdi.</p>
			<p class="body">4. gün öğlen 250 mg/kg/gün doz grubundaki hayvanların tümü öldü, kafesten alındı ve otopsi yapıldı. Ölüm sebebinin her örnekte böbrek yetmezliği olduğu görüldü.</p>
			<p class="body">4. günün sonunda geriye yalnızca 100 mg/kg/gün doz grubundaki hayvan ve daha önce bahsedilen, yüksek doz grubundaki ufak tefek erkek (93990) kaldı. Bu, son örnekte hiçbir semptom görülmemeye devam etti. Bu hayvanda kusma, öğürme, mide bulantısı, yönelim kaybı, motor beceri kaybı ya da yukarıda belirtilen diğer semptomların hiçbiri görülmedi. Bu hayvan kafeste normal şekilde hareket etmeye, normal miktarlarda yemek yemeye ve su içmeye devam etti, hatta hafif kilo artışı görüldü, halata beceriyle tırmanabildiği gözlemlendi.</p>
			<p class="body">5. gün 100 mg/kg/gün doz grubundan 93444 numaralı hayvanın can çekiştiği gözlendi. Çok zayıf durumda olduğundan bu hayvana sabah doz verilmedi. Bunun yerine, kafesten alındı, ötenazi uygulandı ve otopsi yapılmadı. Ölüm sebebinin böbrek yetmezliği olduğu görüldü. 93887 numaralı hayvanın (100 mg/kg/gün doz grubundan) tekrar tekrar irkilerek yana devrildiği görüldü. Bu hayvan 5. gün saat 13.00’te öldü, kafesten alındı ve otopsi yapıldı. 5. gün saat 15.00 ile 20.00 arasında, 100 mg/kg/gün doz grubundan 93254 ve 93006 numaralı hayvanlar büyük kafesin KB köşesinde birbirlerine sokulmuşken peş peşe öldü. Her iki hayvan hırıltılı nefes alma, genital bölgelerin hızla kavranıp bırakılması davranışlarını gösterdi. Bu iki hayvan kafesten alındı ve otopsi yapıldı. Her iki örnekte de ölüm sebebinin böbrek yetmezliği olduğu görüldü.</p>
			<p class="body">Geriye yalnızca 100 mg/kg/gün doz grubundan 93555 numaralı hayvan ile yüksek doz grubundan ufak tefek erkek kaldı. 93555 daha önce bahsedilen semptomların hepsini gösterdi, ayrıca 5. günün sonuna doğru, yüz ve boyun çiziklerine ve berelenmelere sebep olan spazmodik erişim çabaları görüldü. Bu hayvan aynı zamanda ani sert düşüşlerle sona eren hızlıca dönme epizotları gösterdi. İki seferinde, ani sert düşüş diş kaybıyla sonuçlandı. Diş kaybı örneklerinin birinde, hayvanın daha önce tüy yumaklarına gösterilen türden saldırgan davranışlar gösterdiği görüldü. Bu örnekte, ek olarak, hayvan, uzun süre kendi dişine hırladıktan sonra kendi dişine saldırdı ve yuttu. Bu davranışlar 6. güne kadar sürerse, insani sebeplerden dolayı bu hayvana ötenazi uygulanmasına karar verildi; ama saat 23.00’ten hemen sonra hayvan bu davranışları bıraktı. Kendi dışkısının üzerinde huzursuzca oturmaya, zaman zaman kıvranmaya başladı ve durumu iyileştiği için ötenazi uygulanmasından vazgeçildi.</p>
			<p class="body">5. gün 12.00’ye kadar 93990 numaralı ufak tefek erkek hâlâ semptom göstermemekteydi. Kafesin GD köşesinde oturup gözlerini kafes kapısına diktiği gözlendi. Bu durum başta katatoni başlangıcı olarak değerlendirildi; ama hayvanı dürtükleme amacıyla içeriye metal bir çubuk sokulduğunda hayvanın haykırarak kaçtığı görüldü ve bu davranışın normal olduğu sonucuna varıldı. Aynı zamanda, 93990’ın zaman zaman düşük doz kafesine, yani 93555’in hâlâ kendi dışkısının üzerinde oturduğu ve zaman zaman kıvrandığı, kafese baktığı ya da el ettiği görüldü. 5. günün sonuna kadar 93990 hâlâ herhangi bir semptom göstermemişti ve aslında sunulan yiyecekleri iştahla yediği görüldü. 6. gün öğlen tartıldığında kilo artışı doğrulandı. Halata da tırmandı. Aynı zamanda, bazen yalvarırmış gibi göründüğü gözlendi. Bu yalvarmanın kısmen ılımlı halüsinojenik etki sonucu olduğu hükmüne varıldı. Bu yalvarma bazı bakıcılarda istemsiz kahkahalar yarattı. Bu da hayvanın yalvarma davranışından vazgeçmesine ve KB köşesine çekilip, sırtını bakıcılarına dönerek uzun süre oturmasına sebep oldu. Bakıcıların gelecekte hayvanın yalvarmasına gülmemesine, böylece yalvarma davranışının (kesintisiz) süresi hakkında daha nesnel bir fikir edinilmesine karar verildi.</p>
			<p class="body">6. günün sabahı normal doz verilmesini takiben kalan son düşük doz grubu hayvanı (93555), daha önce kendi dişine saldıran ve yutan, sonra bir süre huzursuzca kıvranarak kendi dışkısının üzerinde oturan hayvan, daha önce belirtilen semptomların çoğuna ek olarak kendi gözlerini ve etini tırmaladı. Ardından çömelip derin derin nefes aldı ve öldü. Bu hayvanın ölümünden önce sınırlı bir gözlerin geriye devrilmesi epizotu görüldü ve ardından can çekişmeye başladı, öldü ve otopsi yapıldı. Ölüm sebebinin böbrek yetmezliği olduğu görüldü. 93555 kafesten alınırken 93990’ın sessizce oturduğu, sonra kafesin arkasına, yani kafes kapısından en uzak yere çekildiği, orada çömeldiği görüldü. Kısa süre sonra hayvanın kalktığı, yemek tasına gittiği ve kapıya bakarak iştahla yemek yediği gözlendi.</p>
			<p class="body">7. gün, doz verilmesinin ardından, kalan tek hayvan olan 93990 hiçbir semptom göstermemeye devam etti ve iştahla yemek yedi, su içti.</p>
			<p class="body">8. gün, doz verilmesinin ardından bu hayvan yine semptom göstermemeye devam etti, iştahla yemek yedi ve su içti.</p>
			<p class="body">9. gün Borazadine’in son derece yüksek dozlarının etkisinin test edilmesine karar verildi, dozaj 20.000 mg/kg/güne çıkarıldı. Bu yüksek doz 9. günün sabahı damar içinden verildi. Herhangi bir akut etki görülmedi. Hayvan kafesinde dolaşmaya, normal şekilde yemek yemeye ve su içmeye devam etti. Gözlerini kafesin kapısına dikip bakmaya devam ettiği ve zaman zaman diğer, boş kalan kafeslere baktığı gözlendi. Halata tırmanma davranışı da azalmadı. Kısa bir yalvarma epizotu gözlendi. Bakıcılar kahkaha atmadı ve kısıtlanmamış yalvarma davranışının yaklaşık 130 saniye sürdüğü görüldü. Yalvarmanın ardından dürtme amacıyla çubuk kafese sokuldu ve 93990 çubuğu bakıcının elinden kaptı. Bakıcı çubuğu geri almak için kafese girmeye çalıştığında hayvan çubukla bakıcıyı dürttü. Bu olayın ardından, çubuğun kafesten alınmasından vazgeçilmesine ve Malzeme bölümünden yedek bir çubuk alınmasına karar verildi. Bu zamanda Malzeme bölümünde yedek çubuk olmadığından, ilk çubuk kafesten alınana kadar başka dürtme teşebbüsünde bulunulmamasına karar verildi. İlk çubuğun kafesten alınmasının sorunlu olacağı sonucuna varılınca, ilk çubuğun artık 93990’ın malı sayılmasına karar verilmesinin daha faydalı olacağı sonucuna varıldı. Böylece 93990’ın çubuğu nasıl kullandığı, dolayısıyla Borazadine’in motor beceriler üzerindeki etkisi gözlemlenebilecek.</p>
			<p class="body">10. gün, yani çalışmanın son gününde, 93990’ın hâlâ herhangi bir semptom göstermediğinin görülmesi üzerine, dozajı 100.000 mg/kg/güne, yani yüksek doz grubundaki tüm diğer hayvanların neredeyse hemen ölmesine sebep olan dozun on katına çıkarmaya karar verildi. Bu kararın bilimsel açıdan savunulabilir olduğu sonucuna varıldı. Bu dozaj 10. gün saat 03.00’te verildi. Olağanüstü bir şekilde, enjeksiyonla ilgili olanlar (enjeksiyon noktasında küçük mor kabarıklıklar, yüksek nabız, aşırı terleme, sınırlı panik jestleri) dışında hiçbir akut etki görülmedi, ama görülen etkiler de kısa sürede geçti ve Borazadine’in kendisinden çok enjeksiyon sıklığı ile ilgili olduğu sonucuna varıldı.</p>
			<p class="body">10. gün boyunca 93990’da hiçbir semptom görülmemeye devam etti. Hayvan normal şekilde yemek yedi ve su içti. Kafeste enerjik bir biçimde dolaştı. Halata tırmandı. Çalışma döneminin sonuna, yani 10. gün gece yarısına kadar, hiçbir semptom görülmedi. Olağanüstü bir şekilde, hayvan kafeste sıçrayarak dolaştı. Hayvan dürtme çubuğunu beceriyle kullandı, zaman zaman yalvardı, enerjiyle bakıcılarına haykırdı. Özet olarak, daha büyük, daha ağır hayvanlar için neredeyse hemen ölümcül olan bir dozajın 10 katı dozajda bile, 93990 hiçbir semptom göstermedi. Bu olağanüstü yüksek dozajda bu hayvan her açıdan normal, sağlıklı, etkilenmemiş ve gelişme gösteren bir örnek olarak kaldı.</p>
			<p class="body">11. gün, saat yaklaşık 01.00’de 93990 ok aracılığı ile uyuşturuldu, kafesten alındı, ötenazi uygulandı ve otopsi yapıldı.</p>
			<p class="body">Herhangi bir böbrek hasarı görülmedi. Hiçbir negatif etki gözlenmedi. Çalışmanın başlangıcından bu yana 3 kg net kilo artışı görüldü.</p>
			<p class="body">Tüm hayvan cesetleri sertifikalı tıbbi atık taşıyıcısı tarafından nakledildi ve yakılmak suretiyle yok edildi.</p>
			<p class="body"> </p>
			<div class="footnotes">
				<div class="footnote">
					<p class="Dipnot-Metni"><a class="footnote-anchor" href="#footnote-44944-4-backlink" id="footnote-44944-4">4</a>	 İlacın tek dozla bünyeye girmesi ile ani zehirlenme. (e. n.)</p>
				</div>
				<div class="footnote">
					<p class="Dipnot-Metni"><a class="footnote-anchor" href="#footnote-44944-5-backlink" id="footnote-44944-5">5</a>	 Vücudun kaskatı kesilmesi. (e. n.)</p>
				</div>
			</div>
		</div>
	</body>
</html>