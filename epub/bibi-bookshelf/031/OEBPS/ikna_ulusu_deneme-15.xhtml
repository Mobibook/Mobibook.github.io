<html xmlns="http://www.w3.org/1999/xhtml">
	<head>
		<title>ikna_ulusu_deneme-15</title>
		<link href="css/ikna_ulusu_ebook.css" rel="stylesheet" type="text/css"/>
<meta content="urn:uuid:6d940764-3029-4783-89b8-0a48341224d9" name="Adept.expected.resource"/>
	</head>
	<body id="ikna_ulusu_deneme" xml:lang="tr-TR">
		<div>
			<p class="space para-style-override-1" xml:lang="en-US"><span> </span></p>
			<p class="body"> </p>
			<p class="body"> </p>
			<p class="body"> </p>
			<p class="body"> </p>
			<p class="body"> </p>
			<p class="body"> </p>
			<p class="body"> </p>
			<p class="body"> </p>
			<p class="body"> </p>
			<p class="body"> </p>
			<p class="baslik" id="toc_marker-16">İkna Ulusu</p>
			<p class="body"> </p>
			<p class="body"> </p>
			<p class="alt-baslik">1</p>
			<p class="body"> </p>
			<p class="body"> </p>
			<p class="body">Bir kadın ve adam bir papatya tarlasında oturuyor.</p>
			<p class="body">“Sonsuza dek mi?” diyor adam.</p>
			<p class="body">“Sonsuza dek,” diyor kadın ve öpüşüyorlar.</p>
			<p class="body">Dev bir Twinkie, peşinde belki iki yüz genç kadınla koşarak geçiyor.</p>
			<p class="body">Kadın ayağa fırlıyor ve Twinkie’ye yetişmek için koşmaya başlıyor.</p>
			<p class="body">“Dünyadaki en tatlı şey,” diyor dış ses, “şimdi daha da tatlı.”</p>
			<p class="body">Adam hüzünle papatya tarlasında oturakalıyor.</p>
			<p class="body">Neyse ki, dev bir Ding-Dong, peşinde belki iki yüz genç adamla koşarak geçiyor.</p>
			<p class="body">Adam ayağa fırlıyor ve Ding-Dong’a yetişmek için koşmaya başlıyor.</p>
			<p class="body">“Ama endişeye yer yok,” diyor dış ses. “Herkese yetecek kadar tatlılık var.”</p>
			<p class="body">Ding-Dong kolunu genç adama doluyor, genç adam Ding-Dong’a gülümsüyor, Ding-Dong eğiliyor ve genç adamın kafasını öpüyor.</p>
			<p class="body"> </p>
			<p class="body"> </p>
			<p class="alt-baslik">2</p>
			<p class="body"> </p>
			<p class="body">Havalı bir yeniyetme, yaşlı bir kadının yürüteçle aksaya aksaya sokağı geçmesini izliyor.</p>
			<p class="body">“Anneannem geldi!” diye bağırıyor.</p>
			<p class="body">Mikrodalgaya biraz AtakMak Peynirli Makarna koyuyor, öğle yemeğinin pişmesi için gereken 40 saniye boyunca sıkılmamak için kulaklıklarını takıyor ve eline bir video oyunu alıyor. Bir kamyon köşeyi dolanıyor ve anneanneye çarpıyor. Anneanne çatının üzerinden arka bahçeye uçuyor ve neyse ki tramplenin üzerine düşüyor. Ne yazık ki tramplenden sekip tekrar çatının üzerinden ön bahçeye uçuyor ve bir gül çalısının içine düşüyor.</p>
			<p class="body">“Timmy,” diyor anneanne zayıf bir sesle. “911’i ara.”</p>
			<p class="body">Tam o sırada mikrodalgadan çın sesi geliyor.</p>
			<p class="body">Yüzündeki ifadeden, Timmy’nin kararsız olduğunu görüyoruz.</p>
			<p class="body">“Timmy tatlım,” diyor Nine. “Tanrı aşkına. Benim. Anneannen, tatlım.”</p>
			<p class="body">Timmy kendine geliyor, AtakMak Peynirli Makarna’yı mikrodalgadan çıkarıyor ve rahatça oturup oyununu oynarken kulaklıklarını takarak yemeğini yiyor.</p>
			<p class="body">“Bazen AtakMak’ınızı yemeden edemezsiniz,” diyor dış ses.</p>
			<p class="body">Çalıların içinde, anneanne kaşlarını çatıyor. Anneannenin, torununun Timmy’nin AtakMak’ını yemesine izin verecek kadar havalı biri değil de, onu yaşlı insan lapası ya da meyve yemeye zorlayacak demode, huysuz bir kocakarı olduğunu anlıyoruz.</p>
			<p class="body">Sonra, neyse ki anneannenin başı arkaya devriliyor ve anneanne ölüyor.</p>
			<p class="body"> </p>
			<p class="body"> </p>
			<p class="alt-baslik">3</p>
			<p class="body"> </p>
			<p class="body">Bir portakal ve Çatlak Şaplak şekerlemesi mutfak tezgâhında duruyor.</p>
			<p class="body">“Bende C vitamini var,” diyor portakal.</p>
			<p class="body">“Bende de,” diyor Çatlak Şaplak.</p>
			<p class="body">“Bende doğal lifler var,” diyor portakal.</p>
			<p class="body">“Bende de,” diyor Çatlak Şaplak.</p>
			<p class="body">“Var mı gerçekten?” diyor portakal.</p>
			<p class="body">“Sen bana yalancı mı diyorsun?” diyor Çatlak Şaplak.</p>
			<p class="body">“Ah hayır,” diyor portakal nazikçe. “Yalnızca etiketini okudum ve daha çok yapay boyalar, yenilebilir, yenilikçi plastik maddeler ve yüksek fruktozlu şuruptan ibaret olduğun izlenimine kapıldım. Bu yüzden, liflerin nereden geldiğinden pek emin değilim, sanırım.”</p>
			<p class="body">“Çatlağına Şaplak!” diye bağırıyor Çatlak Şaplak ve tezgâhta kayarak sivri ucunu portakala saplıyor.</p>
			<p class="body">“Ah Tanrım,” diyor portakal acıyla.</p>
			<p class="body">“İğrenç bir yarığın var,” diyor Çatlak Şaplak. “Benim iğrenç bir yarığım var mı? Sanmam. Benim paketim sağlam, zavallım.”</p>
			<p class="body">“Bende yağ kaynaklı kalori miktarı sıfır,” diyor portakal.</p>
			<p class="body">“Bende de,” diyor Çatlak Şaplak.</p>
			<p class="body">“Bu nasıl mümkün olabilir?” diyor portakal kızgınlıkla. “Yüzde seksen yüksek fruktozlu şuruptan oluşuyorsun.”</p>
			<p class="body">“Çatlağına Şaplak!” diye bağırıyor Çatlak Şaplak ve tezgâhın üzerinde kayarak sivri köşesini portakala tekrar tekrar saplıyor, portakalı tezgâhtan aşağı, çöp tenekesine atıyor ve çöpte yatan sapkın görünüşlü yolunmuş tavuk ile iki boş kötü gazoz kutusu ona pis pis sırıtıyorlar.</p>
			<p class="body">“Şimdi sende sıfırdan sıfırdan sıfır var,” diyor Çatlak Şaplak.</p>
			<p class="body">“Çatlak Şaplak,” diyor dış ses. “Çatlak hissettiğiniz anlar için!”</p>
			<p class="body"> </p>
			<p class="body"> </p>
			<p class="alt-baslik">4</p>
			<p class="body"> </p>
			<p class="body">İki yakın arkadaş mikroskop altında penislerine bakıyorlar.</p>
			<p class="body">“Sen buna uzamış der miydin?” diyor bir adam.</p>
			<p class="body">“Jim, benimki on santim uzadı,” diyor diğeri. “Belki de benim kullandığım markayı denemelisin.”</p>
			<p class="body">“Sen hangi markayı kullanıyorsun, Kevin?” diyor diğeri.</p>
			<p class="body">“Benim kullandığım marka, penisime bir tuğla bağlayıp Büyük Kanyon’un kenarında saatlerce beklemek,” diyor Kevin.</p>
			<p class="body">“Tamam Kevin,” diyor Jim. “Anaokulundan beri en iyi arkadaşım sensin. Deneyeceğim.”</p>
			<p class="body">Sonra Jim’i Büyük Kanyon’un kenarında, penisine bağlanmış bir tuğlayla dikilirken görürüz ve Kevin parmak uçlarına basa basa Jim’in arabasına yürümektedir. Dış ses konuşur: <span class="body-italik char-style-override-1">Pontiac Sophisto: O kadar sofistike ki en iyi arkadaşınızı kandırıp penisine tuğla bağlamaya ikna etmenize bile sebep olabilir.</span></p>
			<p class="body">Jim’in dikkati penisindeki tuğla yüzünden dağılmışken Kevin, Jim’in Sophisto’sunun tekerleklerini ciyaklatarak kaçar. Jim bakmak için döndüğünde penisi kopar ve Büyük Kanyon’a düşer. Jim, Kevin’in aldatmacasına uyansa da Kevin’in arabadan gerçekten anlamasını takdir ederek, profilden gülümser ve sonra penisini bulmak ve bir umut yerine diktirebilmek için Büyük Kanyon’dan aşağı inmeye başlar.</p>
			<p class="body"> </p>
			<p class="body"> </p>
			<p class="alt-baslik">5</p>
			<p class="body"> </p>
			<p class="body">Genç bir adam huzurevinden ayrılırken çok yaşlı ninesine ve dedesine belki de son bir defa sarılmaktadır.</p>
			<p class="body">“Sana öğüdüm, oğul,” der dede. “Kendine bunun gibi bir kadın bul.”</p>
			<p class="body">Genç adam gözlerinde yaşlarla, gitmek üzere dönerken araba anahtarlarını düşürür. Onları yerden alırken cebinden bir Doritos paketi düşer.</p>
			<p class="body">Nine ile dede Doritos paketini kapmak için hızlı çekimde koşarlar, birbirlerini tekmelerler, tırmalarlar, ısırırlar. Dede sonunda ninenin gırtlağına sert bir dirsek atıp onu bayıltarak kazanır.</p>
			<p class="body">“Dede, ne yapıyorsun?” der genç adam. “Yalnızca bir paket Doritos.”</p>
			<p class="body">“<span class="body-italik char-style-override-1">Yalnızca</span> bir paket Doritos mu?” der dede.</p>
			<p class="body">“Yalan söylüyorsun, pislik,” der kendine gelen nine. Sonra nine ile dede Doritos paketine başlarını sallarlar ve paket genç adama toslar, onu yere devirir ve ninesi ile dedesi genç adamı tekrar tekrar tekmeler.</p>
			<p class="body">“Nine, dede, lütfen durun!” der genç adam.</p>
			<p class="body">Nine onu duyunca duraksar. Doritos paketi ona kaşlarını çatar. Dede ninenin karnını tekmeler ve nine yere düşer.</p>
			<p class="body">“Sen kim olduğunu sanıyorsun?” diye haykırır genç adam Doritos paketine. “Bir tür tanrı olduğuna mı inanıyorsun? Sen bir mısır cipsi paketisin, içinde bir ton tuz ve dokuz renklendirici madde var! Hepsi bu! Hepi topu busun!”</p>
			<p class="body">Doritos paketi arkasından dev bir kılıç çeker ve genç adamın kafasını uçurur.</p>
			<p class="body">“Şimdi ne diyeceksin, bakalım?” der nine.</p>
			<p class="body">“Hiçbir şey,” der genç adamın kafası.</p>
			<p class="body">“Doritos’u her şeyden fazla sevmiyor musun?” der Doritos paketi.</p>
			<p class="body">Genç adamın kafası duraksar.</p>
			<p class="body">Doritos paketi, kafayı ikiye böler.</p>
			<p class="body">Doritos paketinin işareti üzerine dede kafanın bir yarısını sokağa tekmeler. Bir Doritos kamyonu yarım kafayı ezer ve pelteye dönüştürür. Diğer, pelteye dönüşmemiş yarım kafadaki kaş aniden korkuyla kalkar.</p>
			<p class="body">“Doritos ister misin?” der dede.</p>
			<p class="body">“Evet,” der kalan yarım kafa.</p>
			<p class="body">“Evet lütfen?” der dede.</p>
			<p class="body">“Evet lütfen,” der kalan yarım kafa.</p>
			<p class="body">“Evet lütfen, benim için en lezzetli nektardan daha tatlı?” der dede.</p>
			<p class="body">“Evet lütfen, benim için en lezzetli nektardan daha tatlı,” der kalan yarım kafa.</p>
			<p class="body">“Havanı alırsın,” der dede. “Sen minicik bir Doritos kırıntısına bile layık değilsin!”</p>
			<p class="body">Sonra kalan yarım kafayı sokağa, peltenin yanına tekmeler ve Doritos kamyonu ikinci yarım kafayı ezer ve ikinci bir pelte yığınına dönüştürür.</p>
			<p class="body">“Hâlâ Doritos’un yalnızca bir ton tuz ve dokuz renklendiricili bir paket mısır cipsi olduğuna inanıyor musun?” diye bağırır dede iki pelte yığınına.</p>
			<p class="body">Pelte yığınları korkudan yanıt veremez.</p>
			<p class="body">Doritos torbası, dede ve nine yürüyüp giderler, iki pelte yığınının üzerinden geçerken tiksinmiş gibi, abartılı derecede yüksek adımlarla komik bir tavırla atlarlar.</p>
			<p class="body">Huzurevinden kaçıp Doritos diyarında yaşamaya gitmektedirler, tam olarak Meksika olmayan ama Meksika’ya çok benzeyen bir diyara.</p>
			<p class="body"> </p>
			<p class="body"> </p>
			<p class="alt-baslik">6</p>
			<p class="body"> </p>
			<p class="body">Dede, nine ve Doritos paketi şimdi biraz uzakta, çorak ve güzel Doritos diyarını görebilmektedir. Baktıkları her yerde Doritos paketleri çalışmaktadır.</p>
			<p class="body">Aniden iki pelte yığını yollarını keser.</p>
			<p class="body">“Bu da ne?” der, Doritos’a bayılan dede.</p>
			<p class="body">Aniden pelte yığınlarına anneanne katılır, kamyon çarpan ve torunu tarafından göz ardı edilip çalının içinde ölen kadın.</p>
			<p class="body">Sonra anneanne ve pelte yığınlarına Çatlak Şaplak’ın lime lime ettiği portakal katılır.</p>
			<p class="body">Sonra anneanne, pelte yığınları ve portakala penissiz adam Jim katılır. Jim hâlâ birazcık aksamaktadır ve arada bir inanmazlık içinde pantolonunun önüne bakmaktadır.</p>
			<p class="body">“Yolumuzdan çekilin,” der Doritos paketi.</p>
			<p class="body">“Biz yuvamıza, kutlu Doritos diyarına gitmeye çalışıyoruz,” der Doritos’a bayılan nine.</p>
			<p class="body">Tam o sırada dev Ding-Dong’la kısa bir ilişki yaşayan adam koşarak gelir ve anneanne, pelte yığınları, portakal ve penissiz adam Jim’e katılır.</p>
			<p class="body">“Geç kaldığım için özür dilerim,” der.</p>
			<p class="body">“Aslında?” der portakal, bir parça gösterişle. “Tam zamanında geldin.”</p>
			<p class="body">Dede, nine ve Doritos paketi sayıca feci azınlıkta kaldıklarını fark ederler.</p>
			<p class="body">Neyse ki, tam o sırada onlara dev Ding-Dong, Çatlak Şaplak, Timmy, anneannenin torunu (o anda bile AtakMak Peynirli Makarna paketinden yemek yemektedir) ve Jim’i kandırıp penisinden eden adam Kevin katılıyor.</p>
			<p class="body">“Anlamıyoruz,” der Doritos’a bayılan nine. “Sorununuz ne?”</p>
			<p class="body">“Vakarımızı aldınız,” der portakal.</p>
			<p class="body">“Nişanlımı aldınız,” der Ding-Dong’la kısa bir ilişki yaşayan adam.</p>
			<p class="body">“Penisimi aldınız,” der Jim.</p>
			<p class="body">“Torun/dede-nine ilişkisine tamamen ihanet ederek kafamı ikiye yardınız ve yarımları pelte yığınlarına çevirdiniz,” der bir pelte yığını.</p>
			<p class="body">“Ah, Tanrı aşkına,” der Doritos’a bayılan nine. “Sizler ‘eğlence’ kavramına inanmaz mısınız?”</p>
			<p class="body">“‘Eğlenceli’ kavramına mı?” der Doritos paketi.</p>
			<p class="body">“Biz yalnızca kendimizi ifade etmek istediğimiz gibi ifade etmek istiyoruz,” der dev Ding-Dong. “Bunu eğlenceli buluyoruz.”</p>
			<p class="body">“Eh, biz eğlenceli bulmuyoruz,” der penissiz adam Jim.</p>
			<p class="body">“Eh, biz eğlenceli buluyoruz,” der Jim’i kandırıp penisinden eden adam Kevin.</p>
			<p class="body">“Öyle görünüyor ki bu konuda anlaşamayacağımız konusunda anlaşmamız gerekecek,” der Ding-Dong.</p>
			<p class="body">“Hayır,” der anneanne. “Bu iş fazla uzun sürdü.”</p>
			<p class="body">Seneler boyunca kendilerine ait vinyetlerde her gösterimde aynı fiziksel/psikolojik aşağılamaları tekrar tekrar yaşamaktan dolayı ölçüsüzce kızgın olan portakal, Ding-Dong’la kısa bir ilişki yaşayan adam, penissiz adam Jim, anneanne ve pelte yığınları saldırıya geçer.</p>
			<p class="body">Şiddetli bir kavga olur; çünkü büyük bir toz bulutundan kol ve bacaklar, bir şişe kapağı, lezzetli çikolata zerreleri ve bir portakal kabuğu parçası fırlamaktadır.</p>
			<p class="body">Toz yatıştığı zaman Ding-Dong/Doritos/Timmy/Doritos’a-bayılan-dede-ve-nine/Kevin/Çatlak Şaplak koalisyonunun, can çekişmekte olan Çatlak Şaplak dışında, ölmüş olduğunu görürüz.</p>
			<p class="body">“Lütfen, merhamet edin,” der Çatlak Şaplak.</p>
			<p class="body">“Sen bize ne zaman merhamet ettin ki?” der penissiz adam Jim ve zalim bir karate darbesiyle Çatlak Şaplak’ın işini bitirir.</p>
			<p class="body">Birikmiş öfkeyle çılgına dönmüş olan portakal, Çatlak Şaplak’ın üzerine atılır ve koalisyonun diğer üyeleri onu tutana kadar minik dişleriyle Çatlak Şaplak’ı paramparça eder.</p>
			<p class="body">Portakal/anneanne/Ding-Dong’la-kısa-bir-ilişki-yaşayan adam/pelte-yığınları/penissiz-adam koalisyonu Ding-Dong/Doritos/Timmy/Doritos’a-bayılan-dede-ve-nine/Kevin/Çatlak Şaplak koalisyonundan kalanları dışarıya sürükler ve sığ bir toplu mezara gömer.</p>
			<p class="body">Bölgeden ayrılırken yaptıklarından dolayı biraz mideleri bulanmaktadır, özellikle de portakal, pek çok defa kendini öyle unutur ki yuvarlanmayı bırakır ve penissiz adam Jim tarafından alınıp yolda ileri fırlatılması gerekir; penissiz adam Jim’in başarılı bir atıcı olduğunu görürüz.</p>
			<p class="body"> </p>
			<p class="body"> </p>
			<p class="alt-baslik">7</p>
			<p class="body"> </p>
			<p class="body">Öldürülen Çatlak Şaplak’ın üçgen şeklinde yırtılmış yeşil bir köşesi çölde uçuşmaktadır ve sonunda gelip bir kaktüse takılarak durur.</p>
			<p class="body">Yakın plana geçtiğimiz zaman yırtık yeşil köşenin hâlâ nefes almakta olduğunu görürüz.</p>
			<p class="body">Sonraki birkaç saat içinde nefesi düzene girer. Çatlak Şaplak yaşamaktadır. Yaşayacaktır.</p>
			<p class="body">Saatlerce, günlerce kaktüste takılı kalan, utanç ve öfke içindeki yırtık köşe onu, başka herkesi ve tanıdığı her şeyi var eden, süregiden varlıklarının tek sebebi olan yüce gücün gerçek doğası hakkında bir dizi derin spiritüel aydınlanma yaşar.</p>
			<p class="body">Bu güç ne istemektedir?</p>
			<p class="body">Yırtık köşe bilmemektedir. Nasıl bilebilir ki? O yalnızca yırtık bir köşedir.</p>
			<p class="body">Ama kuşkusuz burada bir plan vardır. Yırtık köşe hissedebilmektedir. Onlar vinyetlere doğmaktadır ve vinyetler onların yuvasıdır. Hayata anlam veren bu vinyetlerdir. Vinyetlerini tam olarak yaptıkları gibi yapmak için yaratılmasalar, neden onları tam olarak bu şekilde yapma eğilimi hissetsinlerdi? Dolayısıyla, erdemli yaşamanın yolu vinyetlerini mümkün olduğunca enerjik bir şekilde yapmaları ve kutsal vinyetlerin doğru düzgün oynanmasını engellemeye çalışanlara mümkün olduğunca şiddetle karşı çıkmalarıdır. Yırtık köşe gibi düşük bir varlığın yüce güçle temas içinde olmasının bir yolu –belki de tek yolu– budur.</p>
			<p class="body">Al beni Tanrım, diye dua eder yırtık köşe, aciz kulunu gayene daha açık eyle.</p>
			<p class="body">Aniden büyük bir güç dalgasının içini doldurduğunu, onu değiştirdiğini hisseder ve bir Çatlak Şaplak’ın basit bir köşesi olarak kimliğini tamamen unutur; bu yeni, daha büyük kimlikte boğulur.</p>
			<p class="body">Sonraki hafta boyunca, devamlı dua etmesinin sonucunda, yırtık köşenin büyüklüğü dört kat artar ve hafif hafif parlamaya başlar. Bu arada, bir dizi enerjik, kuvvetli silkinmeyle kaktüsten kurtulmaya çalışır ve her silkiniş onu bitkin düşürür.</p>
			<p class="body">Sonunda serbest kalarak yere düşer.</p>
			<p class="body">Günler boyunca rüzgâr tarafından gelişigüzel sürüklendikten sonra, yırtık köşe duruşunu değiştirerek gidişini kontrol etmeyi öğrenir. Kısa süre içinde, bir yandan ortasını kamburlaştırırken aynı anda “boynunu” düzleştirerek uçmayı keşfeder.</p>
			<p class="body">Sonraki birkaç hafta boyunca gündüz uçma çalışmaları yapar ve gece bu büyük yeni gerçekler hakkında tefekküre dalar, yavaş yavaş, neredeyse fark edilmez bir biçimde, basit bir yeşil plastik-selofan köşeden parlak, güzel, uzun, yeşil, üçgen bir simgeye dönüşür.</p>
			<p class="body"> </p>
			<p class="body"> </p>
			<p class="alt-baslik">8</p>
			<p class="body"> </p>
			<p class="body">Abe Lincoln ayağa kalkmış, Gettysburg Söylevi’ni vermektedir. Herkes kendinden geçmiştir. Ön sırada, ikide bir elini kaldıran ve sandalyesinde hoplayıp duran bir adam dışında.</p>
			<p class="body">“Bir sorunuz mu vardı, bayım?” der Lincoln.</p>
			<p class="body">“Wendy’nin BüyükTavukKayığıKombosu,” der adam.</p>
			<p class="body">“Bu bir soru değil,” der Lincoln.</p>
			<p class="body">“Wendy’nin BüyükTavukKayığıKombosu mu?” der adam.</p>
			<p class="body">“Korkarım amacınızı anlamakta güçlük çekiyorum, bayım,” der Lincoln. “Ben burada ölen yiğit insanlara saygımı ifade etmeye çalışıyorum.”</p>
			<p class="body">“Buna saygını ifade et, sakallı düdük!” der adam ve göğsündeki düğmeye basar ve aniden dev bir BüyükTavukKayığıKombosuna dönüşür; yani kürekleri kereviz saplarından, yelkenleri incecik cipslerden yapılmış, BüyükTavukKayığıKombosu biçiminde dev bir fırkateyne.</p>
			<p class="body">Sonra BüyükTavukKayığıKombosu kanatlarını ve yelkenlerini çırpar ve Lincoln’ın başının çevresinde yüzmeye başlar, onun silindir şapkasına çarpar ve Mini-Salsa-Topları®’ndan üzerine salsa sos fışkırtır.</p>
			<p class="body">“Bu harika tavuklu-yelkenli lezzet paketinin bu pinpon ihtiyardan daha eğlenceli olduğunu düşünen başkası var mı?” der BüyükTavukKayığıKombosu.</p>
			<p class="body">“Ben,” der General Grant.</p>
			<p class="body">“Ben de,” der Harriet Tubman.</p>
			<p class="body">“Kesinlikle aynı fikirdeyiz!” der pek çok Birlik ölüsünün hayaleti.</p>
			<p class="body">“Herkese sandviç!” der BüyükTavukKayığıKombosu. “Amerika’yı büyük kılan bu harika lezzet!”</p>
			<p class="body">“Bir ton gevezelik değil!” der Bayan Lincoln.</p>
			<p class="body">Savaş meydanında toplar ateşlenir, düzinelerce BüyükTavukKayığıKombosu minik paraşütlerle gökyüzünden yere süzülmeye başlar ve on dokuzuncu yüzyılın kendinden geçmiş üyeleri, hakları olan BüyükTavukKayığıKombolarını almak için aniden Lincoln’ı ve Birlik ölülerinin mezarlarını eze eze koşarlar. Birlik ölüleri bile kendi mezarlarını ezerler. Tek bacağı olmayan hüzünlü bir Birlik hayaleti tek bir ekmek parçasından başka bir şey alamaz.</p>
			<p class="body">Aniden bir başka top ateşlenir. Bir top güllesi BüyükTavukKayığıKombosunun tam göğsüne çarpar ve onu anında öldürür, izleyiciler iğrenç bir tavuk-cips-salsa-sosu serpintisine maruz kalır. Her BüyükTavukKayığıKombosunun içine ödül olarak yerleştirilen, yenilebilir plastikten düzinelerce denizci başlarına yağar.</p>
			<p class="body">“Bay Başkan,” der biri, “lütfen devam edin.”</p>
			<p class="body">Top dumanı açılırken BüyükTavukKayığıKombosunu öldüren gülleyi fırlatan topun arkasında portakal/anneanne/Ding-Dong’la-kısa-bir-ilişki-yaşayan-adam/pelte-yığınları/penissiz-adam koalisyonunun durduğunu görürüz.</p>
			<p class="body">Başkan Lincoln başını minnetle koalisyona sallar, kâğıtlarını karıştırır ve söylevine devam eder.</p>
			<p class="body"> </p>
			<p class="body"> </p>
			<p class="alt-baslik">9</p>
			<p class="body"> </p>
			<p class="body">Uzun yeşil üçgen simge sonunda başlayacak kadar güçlü hisseder. Kaktüsü geride bırakarak havalanır ve görünmez bir güç tarafından sürükleniyormuş gibi dağların arasından, büyük şehirlerin ve dolambaçlı nehirlerin üzerinden uçar ve şimdi terk edilmiş olan Gettysburg Savaş Meydanı’na varır. Kalabalık on dokuzuncu yüzyıl evlerine geri dönmüştür. Lincoln, Washington’a gitmiştir. Meydanda kalan tek şey BüyükTavukKayığıKombosunun paramparça cesedidir.</p>
			<p class="body">Uzun yeşil üçgen simge BüyükTavukKayığıKombosunun üzerinde nazikçe sallanır ve yüzlerce ince merhametli yeşil keşif ışını yollayarak anlamaya çalışır.</p>
			<p class="body">Sonra simgenin üzerinden bir acıma/öfke ürpertisi geçer ve hızla oradan uzaklaşır.</p>
			<p class="body"> </p>
			<p class="body"> </p>
			<p class="alt-baslik">10</p>
			<p class="body"> </p>
			<p class="body">Portakal/anneanne/Ding-Dong’la-kısa-bir-ilişki-yaşayan adam/pelte-yığınları/penissiz-adam koalisyonu engin haşin korkutucu yaban topraklardan geçmektedir.</p>
			<p class="body">Aniden uzakta bir kasaba görürler.</p>
			<p class="body">Kasabanın kıyısında onları kafasına balta saplanmış bir kutup ayısı, alt yarısı yanıp kavrulmuş bir kukla çocuk, ellerinde bira şişeleri tutan altı başsız işçi sınıfından adam ve Voltaire karşılar. Voltaire’e öyle sertçe sarmalanmıştır ki gözleri gerçek gözlerin açılamayacağı ölçüde fal taşı gibi açılmıştır.</p>
			<p class="body">“Tanrım,” der portakal. “Size ne oldu?”</p>
			<p class="body">“Ben bir Eskimo’nun evine girdim ve Cheetoslarını yemeye çalıştım,” der kafasında balta olan kutup ayısı.</p>
			<p class="body">“Ben kukla gösterisi sırasında seyircilerden birinin yediği KavurucuSıcakCinnabonÇöreğe fazla yaklaştım ve alev aldım,” der kukla çocuk.</p>
			<p class="body">“Dev bir Raid tenekesi donumu kıçıma sıkıştırdı,” der Voltaire.</p>
			<p class="body">“Ya onlar?” der portakal, işçi sınıfından altı başsız adamı göstererek.</p>
			<p class="body">“Coors hayranı bir <span class="body-italik char-style-override-1">T.rex</span>’e hakaret ettiler,” der kafasında balta olan kutup ayısı.</p>
			<p class="body">“Vay canına,” der kukla çocuk. “Portakal/anneanne/Ding-Dong’la-kısa-bir-ilişki-yaşayan-adam/pelte-yığınları/penissiz adam koalisyonu ile bir arada olduğuma inanamıyorum.”</p>
			<p class="body">“Bizi tanıyor musun?” der anneanne.</p>
			<p class="body">“Ah, tabii, sizi herkes tanıyor,” der kafasında balta olan kutup ayısı.</p>
			<p class="body">“Diyarın her yerinde, insanlar sizden örnek alarak yeter diyor,” der Voltaire.</p>
			<p class="body">“Daha geçen hafta aşırı çalışmaktan bitkin düşmüş bir yeni anne, bebeğine sütannelik yapmak için dev bir meme kılığında evine giren bir Red Bull kutusuna isyan etti,” der kukla çocuk.</p>
			<p class="body">“Bir grup Devrim Savaşı askeri Yorktown Savaşı’na bir Pepsodent tüpü liderliğinde götürülmeleri karşısında memnuniyetsizliklerini ifade ettiler,” der kafasında balta olan kutup ayısı.</p>
			<p class="body">“Vay canına, hiç bilmiyordum,” der anneanne.</p>
			<p class="body">“Bizimle birlikte kasabaya gelir misiniz?” der Voltaire. “Bize başarılı bir direniş programını nasıl düzenleyip uygulayacağımızı gösterin.”</p>
			<p class="body">“Bunu mutlulukla yaparız,” der penissiz adam Jim. “Ama sizi uyarmamız lazım: İşler çirkinleşebilir.”</p>
			<p class="body">İşçi sınıfından altı başsız adam bira şişeleriyle işaret ederek, Endişelenmeyin, demeye çalışırlar, <span class="body-italik char-style-override-1">T.rex </span>olayından beri işlerin çirkinleşmesinden falan korkacak noktayı geçtik.</p>
			<p class="body">Sonra, son derece yüksek bir ses duyulur, kocaman bir bina büyüklüğüne gelmiş uzun yeşil üçgen simge etkileyici bir şekilde kareye girer ve tam başlarının üzerinde durur.</p>
			<p class="body">İçinden gür, buyurgan bir ses işitilir.</p>
			<p class="body">“Siz kimsiniz ki size yaşam veren Güç’e karşı çıkıyorsunuz?” diye gürler. “Gök kubbeyi yaratan, ayı yörüngesine koyan, sizi sınırlayan fiziksel kuralları kontrol eden Güç’e. Muzların şarkı söylemesine, yeni yıkanmış çamaşırların göz kırpmasına, yıldızların gökyüzünden inip TampexİhtişamlıŞeritler tamponu sayesinde sonunda narin bölgesi ile barış yapmış bir kadının elindeki yüzüğün elmasında ışıldamasına izin veren Güç’e?”</p>
			<p class="body">Üçgen simgenin karnından dev bir rampa iner.</p>
			<p class="body">Mezarın toz toprağını hâlâ üzerinde taşıyan Ding-Dong/Doritos/Timmy/Doritos’a-bayılan-dede-ve-nine/Kevin/Çatlak-Şaplak koalisyonu ve eski hâline dönmüş BüyükTavukKayığıKombosu rampadan aşağı iner.</p>
			<p class="body">“Yaşıyorlar mı?” der, anneanne.</p>
			<p class="body">“Diriltildiler,” der simge.</p>
			<p class="body">“Bunu yapabiliyor musun?” der pelte yığınlarından biri.</p>
			<p class="body">“Benim için kolay,” der simge.</p>
			<p class="body">“Vay canına,” der diğer pelte yığını.</p>
			<p class="body">“Bırakın onunla bir konuşayım,” der penissiz adam Jim.</p>
			<p class="body">“Dikkatli olun, dikkatli olun,” der anneanne.</p>
			<p class="body">Penissiz adam Jim, uysal bakışlarla dev uzun yeşil üçgen simgeye bakar.</p>
			<p class="body">“Size nasıl hitap etmemizi istersiniz?” diye sorar penissiz adam Jim nazikçe.</p>
			<p class="body">“Efendim,” der dev uzun yeşil üçgen simge.</p>
			<p class="body">“Efendim,” der penissiz adam Jim. “Hep birlikte çalışarak daha insani bir yaklaşım belirleyemez miyiz? Kimsenin aşağılanmadığı, incinmediği, sakatlanmadığı bir yaklaşım, hayatın içindeki kutsal şeylerin mal satmak uğruna kullanılmadığı bir yaklaşım, çünkü ne de olsa satılan mallar yalnızca...”</p>
			<p class="body">“Sessiz ol!” diye bağırır yeşil üçgen simge. Portakal/anneanne/Ding-Dong’la-kısa-bir-ilişki-yaşayan-adam/pelte-yığınları/penissiz-adam koalisyonunun üyelerine parlak yeşil ışınlar gönderip onları bir anda sağlam, pozitif ve unutkan kılar.</p>
			<p class="body">Anneanne aniden yürütecini kullanarak iki yanına bakmadan kalabalık bir caddeden geçmek için açıklanması imkânsız bir arzu duymaya başlar.</p>
			<p class="body">Tüm yarıkları ve ezikleri geçmiş olan portakal aniden iyi dostu Çatlak Şaplak’ın içeriğini merak eder ve banliyödeki evlerinin harika mutfağına döner dönmez Çatlak Şaplak’a içeriğini sormayı aklına yazar. Bir kez daha o sevgili mutfak tezgâhında olmak, çok çok aşağıdaki çöp kutusunda yatan sapık görünüşlü yolunmuş tavuğa ve iki boş kötü gazoz kutusuna sevgiyle bakmak için neler vermezdi!</p>
			<p class="body">Pelte yığınları iki yarım insan kafasına ve sonra tek bir insan kafasına dönüşür ve o da rampanın dibinde durmuş, kafasını çağırmakta olan toruna doğru yuvarlanır.</p>
			<p class="body">Penissiz adam Jim aniden penisine kavuşur.</p>
			<p class="body">Ding-Dong’la kısa bir ilişki yaşayan adam sevgiyle nişanlısını düşünür, onun belli bir çimenlikte kendisini beklediğinden emindir.</p>
			<p class="body">Kutup ayısı, kukla çocuk, başsız adamlar ve Voltaire dehşet içinde kasabaya kaçarlar.</p>
			<p class="body"> </p>
			<p class="body"> </p>
			<p class="alt-baslik">11</p>
			<p class="body"> </p>
			<p class="body">Saatler sonra kafasında balta olan kutup ayısı hâlâ yatağının altına saklanmış, titremektedir. Daha önce hiç böyle bir şey görmemiştir. Yeşil şey ölüleri diriltebilmektedir. O yeşil şey dünyadaki en güçlü koalisyonun bile beynini yıkayabilmektedir.</p>
			<p class="body">O yeşil şeye bulaşmak istememektedir, hem de hiç.</p>
			<p class="body">Ne yapması gerektiğini bulur. Ayağa kalkması, banyoya gitmesi, duş alması gerekmektedir. Duş sırasında başındaki balta mucize eseri yok olacaktır. Sonra acıkacaktır, çok acıkacak, özellikle de Cheetos yemek isteyecektir. Aynı anda hem utanç hem iştahla, kendi kendine küfrederek kasabaya yürüyecektir. Manzara aniden Kuzey Kutbu’na döner. Bir iglo belirir. Evde biri var mıdır? Yoktur. Aniden ağzının suyu akar.</p>
			<p class="body">Ah, dayanmakta güçlük çekmektedir. Bu onu çok endişelendirmektedir. Bir tür anksiyete bozukluğu yaşıyor olmalı. Baltayı kaldırırken baba Eskimo’nun yüzündeki öfkeli ifadeyi, Eskimo çocukların şok içinde açılmış ağızlarını eldivenli elleriyle kapatmalarını hatırlar.</p>
			<p class="body">Çalar saat çalar.</p>
			<p class="body">Bunu yapmayı gerçekten istemiyorum, diye düşünür. Lütfen, Tanrım, bana bir işaret gönder, bunu yapmak zorunda olmadığımı söyle, benim için iyi şeyler isteyen iyi, sevgi dolu bir Tanrı olduğunu göster.</p>
			<p class="body">Aniden evin çatısı uçup gider, oda yeşil bir ışıkla dolar ve havada süzülen yeşil simgeden bir kol/ele benzeyen, ama daha akışkan, kaslı, zonklayan yeşil bir organ hızla iner, yatağı bir kenara fırlatır ve poposu yukarıda büzülmüş, titreyen kutup ayısını ortaya çıkarır.</p>
			<p class="body">Kutup ayısı ayağa kalkar, pençesini yalar ve saçlarını yatırır.</p>
			<p class="body">“Ben yalnızca, ah, yatağın altını temizliyordum?” der.</p>
			<p class="body">“Elbette senin için iyi şeyler istiyorum!” der yeşil simge. “Örneğin, işini yapmaktan, hem de iyi yapmaktan derin bir zevk almanı istiyorum.”</p>
			<p class="body">“Aklımdan geçeni okuyabiliyor musun?” der kutup ayısı.</p>
			<p class="body">“Zaman zaman zayıf bir ren geyiği hakkında cinsel fanteziler kuruyor musun? Hani, kötü kalpli bir pumadan kaçınmak için senden yardım istiyor, falan?” der yeşil simge.</p>
			<p class="body">“Ha, şey, ha,” der kutup ayısı.</p>
			<p class="body">“Şimdi işine bak,” der yeşil simge. “Ve bu kadar derin düşünme. Bu kadar negatif olma. Pozitif olmaya çalış. Ekibinin üretken bir üyesi olmaya çalış. Sormak istediğin soru var mı?”</p>
			<p class="body">“Sana bir soru sorabilir miyim?” der kutup ayısı.</p>
			<p class="body">“Evet, elbette,” der yeşil simge. “İstediğini sorabilirsin.”</p>
			<p class="body">“Sen TANRI mısın?” der kutup ayısı.</p>
			<p class="body">“Aklından geçeni okuyabilirim,” der simge. “Ölüleri diriltebilirim. Çatını söküp alabilirim. Başka sorun var mı?”</p>
			<p class="body">Aslında kutup ayısının başka soruları da var. İlk olarak, penissiz adam, “Hayatın içindeki kutsal şeylerin mal satmak uğruna kullanılmadığı bir yaklaşım vesaire vesaire” belirlemekten bahsettiğinde ne demek istemişti? Kutup ayısı onun “satmak” sözcüğünü kullandığını açık seçik hatırlıyor. Satılan ne? Satma işini kim yapıyor? “Satma” eylemi olduğuna göre “satın alma” eyleminin de olması gerekmez mi? “Satın alan” kim? Vinyetleri bir şekilde bu “satın alma” eylemini etkilemeyi mi amaçlıyor? Küçük bir yavru ayı olduğu zamanlardan beri tanık olduğu girift zulüm örneklerinin bir şekilde vinyetlerin “satın almayı” sağlama yeteneğini olumlu bir şekilde etkilediğine mi inanılıyor? Eğer öyleyse, nasıl?</p>
			<p class="body">“Bunu bana sormayı düşünmeye bile nasıl cüret edersin?” diye gürler yeşil simge. “Ne cüretle benim işime karışırsın?”</p>
			<p class="body">“İstediğimi sorabileceğimi sen söyledin,” der kutup ayısı.</p>
			<p class="body">Evdeki bütün vazolar patlar ve tüm çiçekler ölür. Mutfak masası yıkılır, sonra alevlere boğulur.</p>
			<p class="body">Kutup ayısı kızararak havlusunu alır ve hemen duşa girer.</p>
			<p class="body">Çıktığı zaman artık kafasında balta yoktur, yara izi yoktur. Yeşil simge gitmiş, evin çatısı yerli yerindedir. Vazolar sağlam, çiçekler canlıdır, mutfak masası iyidir ve aslında pek şirin, yeni bir masa örtüsü de vardır.</p>
			<p class="body">Sorun yok, diye düşünür kutup ayısı, simgenin şu anda zihninden geçenleri okuyor olması ihtimaline karşı, sorun yok, hiç sorun yok, şimdi hemen işe gidecektir.</p>
			<p class="body">Kutup ayısı kendi kendine teşvik edici sözcükler mırıldanarak çölde kilometrelerce yürür. Evet, tamam, baltanın kafasına saplandığı an kötü. Ondan hemen sonra, Eskimo’nun Eskimoca bir şeyler söylediği, kutup ayısı acıdan kör olmuş hâlde sendeleyerek iglodan çıkarken Eskimo çocukların kahkahalar attığı ve alt yazının belirdiği (“Hey, Çek Patilerini Cheetz’imden”) an da harika değil. Eve dönmek için taze beyaz karlara kan damlata damlata kilometrelerce yürümesi de en eğlenceli zamanları sayılmaz.</p>
			<p class="body">Ama ne yapabilir ki? TANRI’yla mı savaşacak?</p>
			<p class="body">Bir ürperti hisseder. Kar yağmaya başlar. Her şey arktik olur. Solda, her zamanki tanıdık buzdağı yamacı görünür.</p>
			<p class="body">Her zaman yanından geçen penguenler ciddiyetle başlarını sallarlar.</p>
			<p class="body">İglo görünür.</p>
			<p class="body">Evde kimse var mı? Yok. Kutup ayısının ağzı sulanır.</p>
			<p class="body">İçi dehşetle dolu, igloya girer, her zamanki gibi bir avuç Cheetos alır ve bekler.</p>
			<p class="body">Kızak kaymaktan yeni dönmüş Eskimo çocuklar içeri doluşur. Babaları öfke içinde, baltayla peşlerinden gelir. Ama kutup ayısı ilk defa, adamın gözlerinde bir hüzün fark eder. Elbette, elbette, çok mantıklı! Her gün, çocukların gözleri önünde, son derece iyi bir kutup ayısının kafasına balta saplamak ne kadar eğlenceli olabilir ki? Kutup ayısı Eskimo babanın çok içtiğini ve son zamanlarda rüyalarında kendi karısını ve çocuklarını baltayla doğradığını gördüğünü duymuştu.</p>
			<p class="body">Gerçek şu ki, bu aptal sistem döndüğünüz her yerde acıya yol açıyor. Kukla çocuğun bacaklarındaki feci yanıklar yüzünden ağlaya ağlaya işten döndüğüne tanık olmuştu. Aşırı derecede iri açılmış gözlerine dolan parlak güneş ışığından körleşmiş Voltaire’in Fransız ekmeğini aldığı dükkânı bulmaya çabalamasını izlemişti. İşçi sınıfından kafasız adamların karılarının, işçi sınıfından kafasız adamlardan biri ne zaman çocukları arabayla pekâlâ okula götürebileceğini iddia etse sessizleştiğini duymuştu.</p>
			<p class="body">Ve asıl çılgınca olan şu ki, acı çeken yalnızca kurbanlar değil. <span class="body-italik char-style-override-1">T.rex</span>’in üzgün üzgün taş ocağının oralarda dolaştığını ve işçi sınıfından adamların ona hâlâ kızgın olup olmadıklarını sorduğunu biliyor. Raid kutusunun, çevrede böcek olmamasına rağmen dalgın dalgın içindekileri ortalıklara fışkırttığını gördü. Raid kutusu aslında Voltaire’in eserlerine hayran. Ona yaptıkları yüzünden kendini çok kötü hissediyor.</p>
			<p class="body">Kutup ayısı Eskimo babanın yüzüne bakar.</p>
			<p class="body"><span class="body-italik char-style-override-1">Bunu yapmak istemediğini biliyorum, </span>demeye çalışır gözleriyle. <span class="body-italik char-style-override-1">Seni affediyorum. Ve lütfen bu işte oynadığım rol için sen de beni affet. Ne de olsa, izinsiz evine giriyorum</span>.</p>
			<p class="body">Eskimo baba da gözleriyle konuşur: <span class="body-italik char-style-override-1">Aynen, bence de. Beni ilgilendirdiği kadarıyla bütün bunlar koca bir çuval dolusu bok.</span></p>
			<p class="body">Kutup ayısı, <span class="body-italik char-style-override-1">O baltayı sallasan iyi olacak, dostum, </span>der. <span class="body-italik char-style-override-1">Geç oluyor.</span></p>
			<p class="body">Eskimo, <span class="body-italik char-style-override-1">Biliyorum, biliyorum, </span>der.</p>
			<p class="body">Sonra sallar.</p>
			<p class="body">Kutup ayısı acıdan kör olmuş bir hâlde sendeleyerek iglodan çıkarken annesini düşünür. Kutup ayısının çocukluğu boyunca annesi tekrar tekrar çiçek toplamaya çıkıyor, binici pantolonu giymiş bir adamla çarpışıyor, adam tarafından vuruluyordu ve adam onu vurduktan sonra annesinin postunu yüzüyordu. Montaj sırasında postun tekrar tekrar el değiştirdiği gösteriliyordu. On yıllar sonra, sonunda, büyük bir hippi partisinin ardından hippiler tarafından HalıTemiz’le temizleniyordu. Kutup ayısı babasını düşünüyor. Çalışma hayatının her günü Noel Baba babasına rektal muayene yapmış, muayenenin ortasında alerjisi olan Noel Baba hapşırmıştı. Büyük espri buydu: Noel Baba hapşırınca Baba irkilir.</p>
			<p class="body">Bunca acının amacı <span class="body-italik char-style-override-1">satmak</span> mı? Satmak? HalıTemiz satmak, AlerjiKov satmak, öyle mi?</p>
			<p class="body">Ah, o nereden bilecek ki? O yalnızca bir kutup ayısı ve hayatının yarısını kafasına saplanmış bir baltayla geçiriyor, kafasında bir balta taşımak ayının analitik yeteneklerini geliştiren bir şey değil ve kafasında bir paket buz, Oy Oy Oy, diye düşünerek evde yatmaktan başka sonuç doğurmuyor.</p>
			<p class="body">Kutup ayısı bir Noel ağacına yaslanıp nefeslenir.</p>
			<p class="body">Bu doğru olamaz. Olamaz işte.</p>
			<p class="body">Ama doğru. Ta yüreğinde hissetmektedir.</p>
			<p class="body">Kutup ayısı sallanarak penguenlerin yanından geçer. Onun sıkıntısını ve büyük tundra otu demetinden sola değil sağa döndüğü gerçeğini fark eden penguenler paytak paytak dolaşarak kendi aralarında heyecanla dedikodu etmeye başlarlar.</p>
			<p class="body">Kutup ayısı dev buzdağı yamacının kenarına yaklaştığında tüm dedikodular kesilir.</p>
			<p class="body">Sonra ayı kendini aşağı fırlatır.</p>
			<p class="body">Düşerken tek korkusu, yeşil simgenin belirmesi ve onu mucize eseri kurtarması. Ama hayır. Yeşil simgenin her şeyi bilmediği ortaya çıkar.</p>
			<p class="body">Demek ki, diye fark eder kutup ayısı irkilerek, yeşil simge aslında TANRI olmayabilir. Yani, yeşil simge belki de asıl gerçek TANRI değil. Belki yalnızca çok güçlü bir sahtekâr. TANRImsı bir tarafı olabilir, ama onu da çarpıtmış. Başka bir deyişle, bir tür ikincil TANRI olabilir, ona, kutup ayısına göre çok daha güçlü olduğundan TANRI <span class="body-italik char-style-override-1">gibi gelen</span> biri. Asıl gerçek TANRI bu sapkın, sahte TANRI’nın evrenini kötüye kullandığını bile bilmiyor olabilir! Kutup ayısı hayatının son saniyesinde, asıl gerçek TANRI’yı hiç tanımamış olduğunu fark eder! Ama bu gerçek TANRI var olmalı ve bilinebilir olmalı; çünkü mükemmel ve merhametli TANRI fikri eksiksiz bir biçimde onun içinden, kutup ayısından yayılıyor! Aslında, sahte TANRI’yı reddederek gerçek TANRI’yı bilmeye doğru ilk adımını çoktan atmış!</p>
			<p class="body">Tüh, kahretsin, keşke yaşayabilseydi!</p>
			<p class="body">Kutup ayısı yere çarpar ve bu alt-evrende kimse belli önemli tarafların açık onayı olmadan ölemediğinden ölmez ve yerden seker.</p>
			<p class="body">Penguenler uçurumun kenarında durup, ihtiyatla aşağı bakarken kutup ayısı hızla yanlarından geçip havaya uçar.</p>
			<p class="body">“TANRI gerçek!” diye bağırır. “Ve biz O’nu tanıyoruz!”</p>
			<p class="body">Penguenler onun uçuşunun zirvesine ulaşmasını ve yine düşmeye başlamasını izler.</p>
			<p class="body">“Yeşil simge sahte bir TANRI!” diye bağırır ayı. “Şiddet ve hükümranlık takıntılı sahte bir TANRI! Onu reddedin! Her şeye yeniden başlayalım! Aklınızı özgürleştirin! Aklınızı özgürleştirin ve yaşayın! İçimizde daha iyi, daha cömert bir TANRI var, içimize bakmamız yeter!”</p>
			<p class="body">Zaten kolaylıkla utanan penguenler bu olaydan feci utanır ve tundranın engin boşluğunda bu sapkın bölücü saçmalığı dinlediklerine tanık olan biri olup olmadığını görmek için çevrelerine bakındıktan sonra paytak paytak yürüyerek gidip çirkin yumurtalarının üzerine otururlar ve her zaman kuşkuyla baktıkları kutup ayısının sonunda kafayı tamamen sıyırdığı hakkında dedikodu yapmaya başlarlar.</p>
			<p class="body">“Deli demişken,” der içlerinden biri sonunda ve tam o anda hepsi bu sözlerin yeni, kutsal bir vinyetin ilk kutlu ifadesi olduğunu anlarlar. “Şahsen ben Skittles’a deli oluyorum.”</p>
			<p class="body">Sonra hepsi ayağa kalkar. Güzel bir düşte olduğu gibi, altlarındaki yumurtalar mucizevi bir şekilde büyük, rengârenk Skittles’lara dönüşmüştür. Penguenler derin bir minnet içinde gökyüzüne bakarlar ve sonra manyak gibi, akılsız penguenlerin sevinç dansına başlarlar.</p>
			<p class="baslik" id="toc_marker-17"> </p>
			<p class="body"> </p>
		</div>
	</body>
</html>