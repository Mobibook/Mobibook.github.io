<html xmlns="http://www.w3.org/1999/xhtml">
	<head>
		<title>ikna_ulusu_deneme-5</title>
		<link href="css/ikna_ulusu_ebook.css" rel="stylesheet" type="text/css"/>
<meta content="urn:uuid:6d940764-3029-4783-89b8-0a48341224d9" name="Adept.expected.resource"/>
	</head>
	<body id="ikna_ulusu_deneme" xml:lang="tr-TR">
		<div>
			<p class="space para-style-override-1" xml:lang="en-US"><span> </span></p>
			<p class="body"> </p>
			<p class="body"> </p>
			<p class="body"> </p>
			<p class="body"> </p>
			<p class="body"> </p>
			<p class="body"> </p>
			<p class="body"> </p>
			<p class="body"> </p>
			<p class="body"> </p>
			<p class="body"> </p>
			<p class="baslik" id="toc_marker-4">Benim Frapan Torunum</p>
			<p class="body"> </p>
			<p class="body"> </p>
			<p class="body-notab">Torunumu bir gösteri izlemesi için New York’a getirmiştim. Çünkü Oneonta’da her zaman ne yapıyor dersiniz? Şarkı söylüyor ve dans ediyor. Bazen benim eski müzikal plaklarıma eşlik ediyor; ama daha ziyade en sevdiği CD’yi, yani <span class="body-italik char-style-override-1">Babar</span><span class="dip-not"><a class="footnote-link" href="#footnote-44944-1" id="footnote-44944-1-backlink">1</a></span><span class="body-italik char-style-override-1"> Şarkı Söylüyor</span>’u çalıyor; hatta bazen kendi dans figürlerini uyduruyor. Buna aldırmıyorum, daha doğrusu, aldırmamaya çalışıyorum. Gerçi itiraf etmem lazım, bir seferinde odasına girdim ve onu boynuna pembe, tüylü bir atkı dolamış, Yaşlı Hanım’ın sesini taklit ederek, “O Fil Gibi Bir Erkek Görmedim Bir Daha” şarkısını söylerken buldum ve hemen dışarı çıkmak zorunda kaldım; uzun uzun düşündüm ve dua ettim. En son kilise Çiftler Yemeği davetimizde, Babar’a daha çok benzemek için sprey boyayla griye boyanmış bir masa örtüsüne sarınmış hâlde oturma odasına dalıp, “Büyük, Yavaş, Ama Ne Kadar da Azametli” şarkısını söylemeye başladığında da aynısı oldu.</p>
			<p class="body">Benim dedem devamlı bacaklarımın kalın olduğunu söyleyerek sataşırdı bana. Öyle ki, banyo yaparken hâlâ dedem hakkında hiç de hoş olmayan şeyler düşünürüm. İnsanın dedesi tarafından kınanmasının nasıl bir duygu olduğunu bilirim, bu yüzden her iki seferinde de dua ettim: Sevgili Tanrım, bu çocuk neyse o. Ne olursa olsun onu sevmeme izin ver. Eğer eşcinsel bir çocuksa, Tanrı onu kutsasın; eğer eşcinsel değilse ve yalnızca ninesinin peruğunu takıp, köpeğe “Edelweiss” şarkısını söylemekten hoşlanıyorsa, öyle olsun; ama her durumda, ne olur, onu sevdiğimi ve kabul ettiğimi her hareketimle anlatabileyim ona.</p>
			<p class="body">Çünkü bir çocuk koşulsuz sevgiyi dedesinde bulamayacaksa, kimde bulacak? Zor bir hayatı oldu. Annesi Nevada’da, babasının ise kim olduğu belli değil. Anneannesi ve dedesi tarafından büyütülüyor, mahallede ondan başka çocuk yok ve mezarlık duvarına bakan minik bir bahçede tek başına oynuyor. Okulundaki diğer erkek çocuklar ona kötü davranıyor, kız çocuklar ve öğretmenleri de öyle. Birkaç gün önce okul çantasını Susquehanna’da bulduk. Birkaç gün önce bir de, ceketinin sırtına bantlanmış alaylı bir not bulduk ve hiç de bir çocuğun el yazısına benzemiyordu. Notu servis şoförünün yazdığı söylentisi vardı.</p>
			<p class="body">Sonra bir gün bir aydınlanma yaşadım. Çocuk şarkı söyleyip dans etmeyi seviyorsa, diye düşündüm, neden var olan en kaliteli şarkı ve dansları izlemesin? Bu yüzden 1-800-KÜLTÜR telefonunu aradım, Bilet Satın Alma Taahhüdü postayla geldi ve Teddy’nin doğum gününde trenle New York’a gittik.</p>
			<p class="body">Eisner Tiyatrosu’nun muhteşem lobisine girdiğimizde neşem yerindeydi. Teddy’ye, “Bu sahne o kadar büyük ki, senin için garajın arkasına yaptığım sahne bundan sonra sana küçücük gelecek,” diyordum. Aniden sert görünüşlü, genç bir adam (Adı Ernesti’ydi, sanırım) bizi durdurdu ve dedi ki, “Üzgünüz, bayım, ama Satın Alma Taahhüdü ile içeri giremezsiniz, bizimle alay mı ediyorsunuz? AOL, Coca Cola gibi altı Büyük Sanat Sponsorumuzun birinden aldığınız Taahhüdünüzü ve Faturanızı Kırk Dördüncü Cadde ile Broadway’in kesişimindeki Bilet Merkezi’ne götürüp gerçek biletlerinizi almanız gerek. Ayrıca lütfen geç kalmayın, çünkü gösterinin başındaki özel efektler yüzünden geç gelenleri içeri almıyoruz. Afrika ormanlarında geceyi canlandırabilmek için mutlak karanlık gerekiyor.”</p>
			<p class="body">Eh, ben bunu bilmiyordum. Ama çocuğu hayal kırıklığına uğratacak değildim.</p>
			<p class="body">Eisner’dan çıktık ve Broadway’de yürümeye başladık. Kaldırımdaki Everly Okuyucuları, ayakkabılarımızdaki Everly Şeritlerini okuyordu. Binalara göz hizasında takılmış mini ekranlar, aylık Everly Tercih Formlarında bildirdiğimiz Kişisel Tercihleri yansıtan imgeler gösteriyordu. Sayısız Cybec Anlık Ekran, yandan veya alttan yüzlerimizin hemen önüne fırlıyordu. Ayrıca muhtelif Casio İşitsel Odaklayıcıların yalnız ve yalnız bana gönderdiği sesli mesajları açık seçik duyabiliyordum. Örneğin Kırk İkinci Cadde ile Kırk Üçüncü Cadde arasında bir tanesi Broadway yıldızı Elaine Weston’ın sesiyle bana, “Bay Petrillo, geçen mali yıl boyunca sekiz kez Burger King’i tercih ettiniz, ama bu mali yılda şimdiye dek yalnızca iki kez geldiniz, lütfen bizden vazgeçmeyin, bir sokak kuzeyde bir restoranımız var!” dedi ve Kırk Üçüncü Cadde’de lamba direğine asılmış Odaklayıcı, kim olduğunu kestiremediğim ama ünlü bir taşralı aktörün sesiyle –muhtemelen Buck Owens’tı–, “Vay canına, Leonard, Oneonta’daki çiftlikte geçen çocukluğunu hatırlıyor musun? Starbucks Köy Kahvesi ile köklerine dönmeye ne dersin?” diye bağırdı. Sonra, en güzeli, PLC Elektronik’in kapısında, insan boyunda bir Gene Kelly hologramı aniden tap dansı yaparak belirdi ve “Leonard,” dedi, “sahip olduğum verilere göre sen de benim gibi eski toprakmışsın! Bizim zamanımızda hayat daha kolaydı, değil mi, Leonard? Neden içeri girip, Frankie Z’nin sana en yeni zamazingoları açıklamasına izin vermiyorsun?” O kadar gerçek görünüyordu ki, Teddy’ye seslendim, “Teddy, şuraya bak, Gene Kelly, sana onun en büyük aktörlerden biri olduğunu söylemiştim, hatırladın mı?” Ama elbette Teddy, Gene Kelly’yi görmemişti. Gene Kelly onun tercihlerinden biri değildi, o kendi kahramanı Babar’ı hortumuna asılmış, sallanan küçük bir maymunla görmüştü ve Babar ona, sahip olduğu verilere göre henüz Teddy’nin bir Nintendo’su olmadığını söylemişti.</p>
			<p class="body">Çok eğlenceliydi, çok New Yorkvari, ama Bilet Merkezi’ndeki kuyrukta sıramız geldiğinde gösteri zamanına yalnızca on dakika kalmış olması eğlenceli değildi ve ayaklarım aniden kanamaya başlamadan önce her zamanki gibi şişmişti. Kore’de, Cho-Bai’nin buz gibi çamurlarında bir kış geçirdikten sonra böyle ikide bir kanıyorlar. Tahammül etmeyi öğrendiğim bir şey. Oturmanın faydası oluyor. Bir şeye yaslanırsam da iyi. En iyisi de, ayakkabılarımı çıkarmak. Ben de bir duvara yaslandım ve ayakkabılarımı çıkardım.</p>
			<p class="body">Çevremizde, tepemizde, her yerde yüksek ışık duvarları vardı, bina cephelerini sarmış, kaldırımlara gömülmüş, lamba direklerine giydirilmişlerdi: Takım elbiseli adamı yiyen bir aslan; çıplak bir yağmur ormanı ailesinin kayığına yağan altın para yağmuru; Pepsi şişesini memelerinin arasında gezdiren yarı çıplak kadın; Merrill Lynch’in, “Kıç tekmelemek mi, kıç yalamak mı?” diye konuşan yumruğu; dans eden kusursuz bir insan poposu; Bebe logoları ile kaplı bir alana konan sahte bir kaz sürüsü; ölüm döşeğindeki büyükannenin odasını güllerle dolduran ve sonra bir kart kaldırıp, “Bedelsiz,” diyen FedEx görevlisi.</p>
			<p class="body">Ve tüm bu bolluğun altında bizim küçük Teddy, minicik ve hüzünlü, oturup duruyordu; çünkü dedesi onun için dandik bir gösteriye bile bilet alamamıştı.</p>
			<p class="body">Bu yüzden kendi kendime, “Kalk ayağa, ihtiyar,” dedim, “kanasa da kanamasa da o ayakları çalıştır, kısa zamanda orada olursun.” Böylece, yürümeye başladık, ben aksıyordum. Teddy kolumu tutmuştu, fena da ilerlemiyorduk ve ilk perdeye yetişebilirdik, sanıyorum. Yalnız, aniden yanımızda bir Yurttaş Yardımcısının belirdi. Şehir dışından olup olmadığımı, ayakkabılarımı bu yüzden mi çıkarıp Everly Şeritlerini devre dışı bıraktığımı sordu.</p>
			<p class="body">Söylemeliyim ki, reklamcılıkta yenilikçi yaklaşımlara yabancı değilim. Nixon senelerinde Oneonta’da arabaya bağlanıp çekilebilen reklam tabelalarının öncülüğünü yapmıştım. Bugün komik bulunabilecek bir takım elbiseyle, Dodge Dart’ıma otuz tabelalık bir filo bağlayıp çektiğimi hatırlarım. Demek istediğim, Everly Şeritleri kavramıyla bir sorunum yok. Ayakkabılarımı çıkarmamın sebebi bu değildi. Ben de herkes kadar vatanseverim. Daha önce de söylediğim gibi, ayaklarımın kanaması yüzündendi.</p>
			<p class="body">Bunu Yurttaş Yardımcısı’na söyledim, o da bana, Şeritlerimi Devre Dışı bırakarak, Tercihlerimi Kutlamak için muhteşem bir fırsatı feda ettiğimin farkında olup olmadığımı sordu.</p>
			<p class="body">Ben de evet dedim, evet, bundan çok pişmanım.</p>
			<p class="body">Bana ayaklarım için üzgün olduğunu söyledi, kendisinin de dirseği sakatmış, ayakkabılarımı giyip kalan yolu çok yavaşça yürüyerek gidersem ve canlı bir biçimde sağa sola bakarsam ve böylece daha yüksek yoğunlukta Mesaj alarak kaçırdıklarımı telafi edersem bu talihsiz olayı unutacağını ekledi.</p>
			<p class="body">İtiraf etmeliyim, Yurttaş Yardımcısı’na karşı sabrım taştı ve dedim ki, “Genç adam, çoraplarımdaki bu koyu renk lekeler kan, onları görüyor musun, görmüyor musun?”</p>
			<p class="body">Bunun üzerine yüzü değişti ve dedi ki, “Lütfen beni azarlamayın, bayım, umarım sizi kayda geçirebileceğimin farkındasınızdır.”</p>
			<p class="body">Sonra bir hata yaptım.</p>
			<p class="body">Çünkü Yurttaş Yardımcısı’nın yuvarlak yüzüne, sarı favorilerine, ayaklarının içe dönüklüğüne bakarken onu tanıdığım hissine kapıldım. Daha doğrusu, benim gençliğimden, gençliğimdeki arkadaşlarımdan çok farklı olamayacağını düşündüm. Bir seferinde, bir kedinin kıçına M-80 sokan Litvanyalı çeteyle kavga eden Jeffie DeSoto’dan ya da çok güzel bir tenor sesi olup da Koi-Jeng’in üzerindeki tepelerde kahkahasını bastırmaya çalışırken ölen Ken Larmer’dan çok da farklı değildi.</p>
			<p class="body">Bir yirmilik çıkardım ve adama doğru eğilerek dedim ki, “Bak, lütfen, çocuk bu gösteriyi görmeyi gerçekten istiyor.”</p>
			<p class="body">Bunun üzerine tabletini çıkardı ve yazmaya başladı!</p>
			<p class="body">Şimdi, Oneontalı olabilirim, ama kayda geçirilmenin bir iki dakikada bitmeyeceğini biliyorum. Orada yarım saat dikilecektik, ardından Aktif Şikâyet Merkezi’ne gitmek zorunda kalacaktık, orada Şeritlerimizin İşlevselliğini kontrol edeceklerdi ve bize <span class="body-italik char-style-override-1">Sağlıklı Ekonomi, Süper Ahlaki İklim</span> adlı eğitici bir video seyrettireceklerdi. Geçen kış, işsiz kaldığımda ve kablolu TV’ye verecek paramız olmadığında, aynı videoyu üç kez izletmişlerdi bana.</p>
			<p class="body">Ve <span class="body-italik char-style-override-1">Babar Şarkı Söylüyor</span>!’u kesinlikle kaçıracaktık.</p>
			<p class="body">“Lütfen,” dedim, “lütfen, bina cephelerinde, göz hizasındaki mini ekranlarda ve Cybec Anlık Ekranlar’da bol bol kişiselleştirilmiş mesaj gördük, bir gün için bol bol öğrendik, Tanrı’ya yemin ederim biz...”</p>
			<p class="body">O da dedi ki, “Ne zamandan beri Yaratıcı Ortaklarımızdan yeterince faydalı bilgi aldığınıza siz karar veriyorsunuz?”</p>
			<p class="body">Ve beni kayda geçirmeye devam etti.</p>
			<p class="body">Eh, oracıkta, çoraplarımla duruyordum. Teddy, küçüklüğünden beri görmediğim korku dolu bir ifadeyle oracıkta benimle dikiliyordu. Küçükken tavuklardan o kadar korkardı ki, kutusundaki tavuk resmi yüzünden asla Rosemont yumurtalarından alamazdık, ya da alsak da, ilk önce tavuk resmini, sırf bu amaç için arabada bulundurduğumuz makasla kesip çıkarırdık. Bu yüzden hızla karar verdim, Yurttaş Yardımcısı’nın ceza tabletini yakalayıp sokağa fırlattım ve Teddy’ye bağırdım, “Koş! Koş!”</p>
			<p class="body">O da koştu. Ben de koştum. Ve Yurttaş Yardımcısı’nın bizi kovalamak ile tabletini almak arasında kararsız kalarak oyalanırken biz Broadway’de koştuk. Omzumun üzerinden arkaya baktığımda iri yarı bir delikanlının ona çelme taktığını ve Yurttaş Yardımcısı yere devrildiğini gördüm. Kısa süre sonra biletlerimizi şimdi biraz yumuşamış olan Bay Ernesti’ye uzatıyorduk. İçeri girdik, yerlerimize oturduk, yukarıda yıldızlar belirdi ve Eisner bir orman gecesine dönüştü.</p>
			<p class="body">Aniden Babar oradaydı, özlemle Paris’e doğru bakıyordu. Paris’te, Yaşlı Hanım özlemle, Babar adlı birini düşlediğini söylüyordu ve bu Babar’ın kim olduğunu, onu nerede bulabileceğini bilip bilmediğimizi soruyordu. Teddy yanıtı Orjinal Ekip CD’sinden biliyordu, <span class="body-italik char-style-override-1">Babar hepimizin içinde, yüreklerimizde </span>ve tüm diğer çocuklarla birlikte bağırarak söyledi. Yaşlı Hanım “İçindeki Kral” şarkısına başladı.</p>
			<p class="body">Size söylemeliyim, o andan itibaren Teddy için her şey değişti. Okuldaki oyuna katıldığını belirtmekten mutluluk duyuyorum. Her yere atkısıyla gidiyor, onu ancak gösteriş olarak ifade edebileceğim bir tavırla omzuna atıyor ve her sorana, aktör olmaya karar verdiğini söylüyor. Hem de, Cadılar Günü’nde şeker toplamaya gidemeyecek kadar utangaç bir oğlan! Bir seferinde, kendi bisikletine bisiklet kilidiyle bağlanmış, ağlaya ağlaya okuldan eve yürürken bulduğumuz bir oğlan! Artık gece yarısı ağlama krizleri yaşamıyoruz, artık silinmez kalemle kollarına yazılar yazmıyor, sabah okula gitmeye can atarak yataktan fırlıyor, atkısını takıyor ve biz indiğimizde onu çoktan masaya oturmuş, kahvaltısını ederken buluyoruz.</p>
			<p class="body">Geçen gün servisten inerken otobüs şoförüne havalı havalı, “Oscarlarda görüşürüz,” derken duydum onu.</p>
			<p class="body"> </p>
			<p class="body"> </p>
			<p class="body-notab">Bir Everly Okuyucusu aniden okumayı bıraktığında, bunun izini sürmek zor değildir ve bir hafta geçmeden, bana bin dolar ceza yazıldığını bildiren iadeli taahhütlü mektubu aldım. Ceza ödemek yerine İhlal Mekânına geri dönebilir (mektuba bir de harita eklemişlerdi), aynı Yurttaş Yardımcısı eşliğinde ayakkabısız yürüdüğüm kısmı ayakkabılarla tekrar yürüyebilir, böylece tercihlerimi kutlamak için önemli bir fırsat daha elde edebilirmişim.</p>
			<p class="body">Benim için Amerika bu değil.</p>
			<p class="body">Benim için Amerika, adamın biri bir şey almak istemezse, satın almamasına izin verdiğiniz, satın almama kararına saygı duyduğunuz bir yer. O kişi senin çılgınca fikirlerinden farklı çılgınca fikirlere sahipse, sırtını sıvazlayıp şöyle dersiniz: “Hey dostum, çılgın fikrin pek güzel, haydi gidip birer bira içelim.” Bence Amerika devamlı bağırmalı. Bir sürü bağıran ses, çoğu yanlış, bazıları kaçıkça ama lütfen, devamlı olağanüstü mantıklı şeyler söyleyen tekdüze bir ses değil.</p>
			<p class="body">Hesabı siz yapın: Bir günlük maaşınız, artı tren bileti, artı yemekler, artı ayaklarımın kanamaması için taksiye binmek, yine de toplamı bin dolardan az.</p>
			<p class="body">Bu yüzden gittim.</p>
			<p class="body">O Yurttaş Yardımcısı, adı Bob’muş bu arada, fikrimi değiştirdiğim için memnun olduğunu söyledi. Ne zaman bir ses kulağıma kendim hakkında zaten bildiğim şeyler söylese, ne zaman bir ünlünün hologramı eski bir dostummuş gibi yaklaşsa, Bob İhlal Düzeltme Formu’nda bir kutuyu işaretledi ve, “Bunu yapabilmemiz harika değil mi, Bay Petrillo,” dedi, “sizi bu kadar iyi tanımamız, istediğiniz ve ihtiyaç duyduğunuz şeyleri bulmanıza yardım edebilmemiz harika değil mi?”</p>
			<p class="body">Ben de içim bulanarak, “Evet, Bob, harika,” dedim ve bu şekilde tasarruf ettiğim beş yüz dolara ve beş yüz dolarla kaç dans dersinin parasını verebileceğime odaklanmaya çalıştım.</p>
			<p class="body">Teddy’ye gelince, saat neredeyse gece yarısı oldu ve Teddy hâlâ yukarıdaki odada <span class="body-italik char-style-override-1">step dansı</span> çalışıyor. Kuş gibi görünüyor oğlumuz, aynı müzikali peş peşe on beş kere seyrediyor. Alıveriş merkezinde yürürken aniden gelişigüzel bir diyaloğa girişiyor ve tökezlemiş gibi bir yana atlayarak dans etmeye başlıyor, içeceğini döküyor, şaşkınlık içinde kıkırdayan Oneontalılar’a çarpıyor. Teddy kimseye benzemiyor, kimse gibi davranmıyor, giysileri kuş tüylerine gittikçe daha fazla benziyor, geceleri plastik askerler kullanarak koreografi yapıyor, hiçbir kalıba sığmıyor, hiç arkadaşı yok, ama ben içtenlikle inanıyorum, bir gün harika şeyler yapacak.</p>
			<p class="body"> </p>
			<div class="footnotes">
				<div class="footnote">
					<p class="Dipnot-Metni"><a class="footnote-anchor" href="#footnote-44944-1-backlink" id="footnote-44944-1">1</a>	Fransız yazar Jean de Brunhoff’un 1931 yılında yayımlanan ve bütün dünyada popüler olan <span class="dipnot-italik char-style-override-1">Babar’ın Maceraları</span> adlı çocuk kitabının kurgusal karakteridir. Annenin bir avcı tarafından öldürmesi üzerine ormandan kaçan Babar’ın yolu büyük şehre düşer. Orada kendisine giysiler alıp rehberlik eden Yaşlı Hanım’la tanışır. Yaptığı seyahatler sırasında öğrendiklerini ve medeniyeti ormana taşıyıp kral olur. (e. n.)</p>
				</div>
			</div>
		</div>
	</body>
</html>