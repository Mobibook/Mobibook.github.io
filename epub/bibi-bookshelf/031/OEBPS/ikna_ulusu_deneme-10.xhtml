<html xmlns="http://www.w3.org/1999/xhtml">
	<head>
		<title>ikna_ulusu_deneme-10</title>
		<link href="css/ikna_ulusu_ebook.css" rel="stylesheet" type="text/css"/>
<meta content="urn:uuid:6d940764-3029-4783-89b8-0a48341224d9" name="Adept.expected.resource"/>
	</head>
	<body id="ikna_ulusu_deneme" xml:lang="tr-TR">
		<div>
			<p class="space para-style-override-1" xml:lang="en-US"><span> </span></p>
			<p class="body"> </p>
			<p class="body"> </p>
			<p class="body"> </p>
			<p class="body"> </p>
			<p class="body"> </p>
			<p class="body"> </p>
			<p class="body"> </p>
			<p class="body"> </p>
			<p class="body"> </p>
			<p class="body"> </p>
			<p class="baslik" id="toc_marker-10">Noel</p>
			<p class="body"> </p>
			<p class="body"> </p>
			<p class="body-notab"><a id="x.36012"/>Yirmi altı yaşımı geçmiştim, iflasın ötesindeydim, büyüdüğüm kasabaya geri dönmüştüm ve halamın bodrumunda yaşıyordum. Lisede flört ettiğim ama kazanmanın yakınından bile geçemeyeceğim bir kızla flört edip onu elde etmiştim; ama şimdi zavallılık ölçüsünde daralan imkânlarım yüzünden onu kaybetmekteydim. Bir gece bana, “Harika biri olduğumu falan söylemiyorum, ama yine de bundan daha iyisini hak ettiğimi düşünüyorum,” dedi.</p>
			<p class="body">Amcam, zamanında iyiliğinin dokunduğu birini aradı. Kısa süre sonra bir çatı kaplama ekibindeydim. Bir kamyonetin kasasında kıçı donarak bir işten diğerine giden üç ameleden biriydim. Ekipteki tek siyahiler, Tyrell ve John’du. Dolayısıyla ben Büyük Beyaz Umut lakabıyla tanınıyordum. Ama benim nasıl çalıştığım görüldükten sonra Büyük Beyazı Unut oldum. İşimiz yerdeki fıçıda bulunan sıcak katranı çatının serildiği yere, yani çatıya taşımaktı. Tyrell’in yoğun bir Mississippi aksanı vardı. Üst dişleri yoktu. Söylediği tek bir şeyi bile anlamıyordum. Yerde yatıyor, gelip geçen ninem yaşındaki kadınlara ve kız öğrencilere bayağı sözler mırıldanarak makarayı çalıştırıyordu. John kırk iki yaşındaydı. Nazik bir sesi vardı ve vakurdu. Sakalına kır düşmüştü ve katran taşımaktan başka hiçbir şey yapmasına izin verilmemesine rağmen her gün işe kendi çatı kaplama aletlerini getiriyordu. John yetişkin hayatı boyunca çatı kapladığını, hatta bu işi de bir gün kendiliğinden çalıştıkları eve gidip, en iyi beyaz kiremitçiyi kendi işinde alt ederek aldığını iddia ediyordu.</p>
			<p class="body">“Ben bunu hatırlamıyorum, sanırım,” dedi çavuşumuz Rick.</p>
			<p class="body">“Belki de o gün orada değildin,” dedi John. “Beni işe alan Lawrence’tı.”</p>
			<p class="body">Lawrence tam bir Fezziwig’ti<span class="dip-not"><a class="footnote-link" href="#footnote-44944-3" id="footnote-44944-3-backlink">3</a></span> ve ölümü herkesi üzmüştü.</p>
			<p class="body">“Amma da sallıyorsun,” dedi Rick. “O zaman o kadar hızlıysan, şimdi neden bok gibisin?”</p>
			<p class="body">“Annem gibi çatı kaplıyorsun,” dedi, şirket sahibinin kardeşi olan Terry.</p>
			<p class="body">“Belki annen de iyi çatı kaplıyordur,” diye mırıldandı John.</p>
			<p class="body">“Annem iyi çatı kaplamıyor,” dedi Terry. “Ama yine de senden hızlı.”</p>
			<p class="body">Bütün güz boyunca John, usta bir çatıcının gerçek ve vakur işini yapmasına izin verilmediği için üzüldü.</p>
			<p class="body">“Bu doğru değil,” derdi bana. “Yapabilirim. Bir şans verseler yeter. Artık yaşlanıyorum. Sorumluluklarım var. Hayatım boyunca katran taşıyamam.”</p>
			<p class="body">Kasım sonlarında, her sene düzenlenen Noel partisinden konuşmaya başladık. Şirketin sahibi Walter, içkileri ve yiyecekleri ayarlayacaktı. İnsanlar sarhoş olacaktı. Kumar da oynanacaktı.</p>
			<p class="body">“O zaman göreceğiz,” dedi Rick bir gün. “John’un kumarbazlığının çatı ustalığından iyi olup olmadığını göreceğiz.”</p>
			<p class="body">“Umut var,” dedi Terry.</p>
			<p class="body">“Bir çatı ustası olarak, John, kabul etmen lazım, berbatsın,” dedi Rick. “İyi adamsın, ama boktan bir çatı ustasısın.”</p>
			<p class="body">“Fazla yavaşsın, John,” dedi Terry. “İkide bir sana şans veriyoruz ve sen eline yüzüne bulaştırıyorsun.”</p>
			<p class="body">“Ama belki de boktan bir çatı ustası olmasının sebebi iyi bir kumarbaz olmasıdır,” dedi Rick.</p>
			<p class="body">“Hepiniz göreceksiniz, ben hem çatı ustasıyım hem de kumarbaz,” dedi John.</p>
			<p class="body">“Bunu söylediğim için affedersin, ama,” dedi Rick, John Tyrell’ın kazanı doldurmasına yardım etmek için aşağı indiğinde, “yamyamların düşünce tarzı bu işte. Çatı ustası olduğunu <span class="body-italik char-style-override-1">düşünüyor</span>, çünkü kendisi öyle diyor. Kumar oynayabildiğini <span class="body-italik char-style-override-1">düşünüyor, </span>çünkü kendisi öyle diyor<span class="body-italik char-style-override-1">.</span>”</p>
			<p class="body">“On dört çocuğu var ve yoksulluk yardımıyla geçiniyorlar,” dedi Terry.</p>
			<p class="body">Bir maaş günü John onu eve götürüp götüremeyeceğimi sordu. Onu arabama aldım; ama evine gitmeyeceği ortaya çıktı. Southshore’dan, çatısını kapladığımız evlerin önünden geçtik, çatı kaplatamayacak kadar fakir bir bölgeye girdik ve iki katlı harap evlerin dizili olduğu bir sokağa geldik.</p>
			<p class="body">“Arkadaşımın evi,” dedi John. “Sana ve hanımına biraz Sherman Suyu alacağım ki biraz eğlenebilesiniz.”</p>
			<p class="body">Sherman Suyu da neydi? İçmeye dükkânda başlamıştık ve soramayacak kadar sarhoştum. Mutfakta, Martin Luther King ile John F. Kennedy’nin fotoğraflarının altındaki sallanır sandalyede çok yaşlı, siyahi bir kadın oturuyordu. Çılgın bir çocuk ortalıklarda koşuşturarak bana, <span class="body-italik char-style-override-1">Seni şeytan, seni beyaz</span>, diye mırıldanıyordu. John’un arkadaşında Sherman Suyu yoktu, ama kız arkadaşı ona sakso yaparken çektiği polaroid fotoğraf vardı. Adamın bakış açısıyla çekilmiş fotoğrafta, penisine ek olarak siyah çoraplı ayaklarını da görebiliyorduk. Kız fotoğraf makinesine bakıyor ve gülümsüyordu ya da gülümser gibi görünüyordu.</p>
			<p class="body">“Vay canına, güzelmiş,” dedim nazikçe.</p>
			<p class="body">Arkadaş ve ben orada yan yana oturduk ve hayran hayran kıza baktık. Sonra John ve ben başka bir yere gittik. John’un karısının dairesine. Ayrı yaşıyorlardı. Ayrı yaşarlarken daha çok paraları vardı ve bu daha çok parayla yakında ev alabileceklerdi. Dairede bir televizyon ve çevresinde on dört çocuk vardı. John çabuk çabuk isimlerini saydı ve yalnızca birkaç kez duraksadı.</p>
			<p class="body">“Gerçekten de on dört çocuğun var,” dedim.</p>
			<p class="body">“Evet, öyle,” dedi. “Her biri benim. Değil mi, tatlım?”</p>
			<p class="body">“Öyle olması lazım,” dedi karısı.</p>
			<p class="body">Sandalye yoktu, kanepe yoktu, pencereler gazete kaplıydı. John ve karısı bir battaniyenin üzerinde birbirlerine sokulmuşlardı.</p>
			<p class="body">“Gerçek evimize taşındığımızda misafirliğe gel,” dedi John’un karısı. “Hanımını da getir.”</p>
			<p class="body">“Hanımını getir, her birlikte yemek yeriz,” dedi John.</p>
			<p class="body">“Umarım o lanet gün yakında gelir,” dedi John’un karısı.</p>
			<p class="body">“Umarım çok yakında gelir,” dedi John. “Bebeklerimden ayrı yaşamaktan hiç hoşlanmıyorum.”</p>
			<p class="body">Çocuklar o <span class="body-italik char-style-override-1">lanet</span> dediğinde kıkırdamıştı. Ben kendi kendimi paylayarak koridoru adımlar, uzun eve dönüş yolu için ayılmaya çalışırken John, çocukları dolaşarak teker teker öptü.</p>
			<p class="body">Kar yağmadığı sürece çatı kaplayabiliyorduk. Her sabah dörtte uyanıyor, kar yağıp yağmadığını kontrol ediyordum. Kar yoksa işe gidiyordum. O gün beceriksiz ve yavaş biri gerekiyorsa, Walter gelmemi söylüyordu. Kalkıyor, beş gömleğimin beşini de giyiyor (paltom yoktu), Nova’ma biniyor ve pencereden uzanıp bu iş için bulundurduğum camcı spatulası ile penceredeki buzu kazıyarak işe gidiyordum.</p>
			<p class="body">Çatılardan bakınca şehir tarihî ve güzel görünüyordu. Kafamın içinde şiirler yazıyordum, kendi balonlarının şişkinliği içinde sönüp giden şiirler: <span class="body-italik char-style-override-1">Ey Chicago, yaşam veren, yaşam alan, bilardo salonlarındaki kel adamların şehri, aynı zamanda saç adamlarının, saçları olan adamların, saçlı adamların, vs., vs.</span> Çatılarda tuhaf şeyler buluyorduk: Buz kesmiş olan sıçan leşleri, bisiklet tekerleği, ejder başlı su yatağı...</p>
			<p class="body">Aralık ortası geldi ve hâlâ kar yoktu. Ön bahçelerde garip Chicago kreşleri belirdi: Yemlikten kurtarılmış, yarı boyunda bir Noel Baba’ya yaslanmış Bebek İsa. Sıçramak üzereymiş gibi çömelmişti; üzerinde yalnızca alt bezi vardı. Biri nefretle fırlatıp atmış gibi, çalıların üzerine tek bir renkli ışık sırası serilmişti. Jamaikalı bir göçmenin evinin çatısını onardık. Evin içinde, yere yayılmış ve içerideki çamaşır iplerinden sarkan yüzlerce paçavra dışında hiçbir şey yoktu. Kimse neden diye sormadı. Giderken, kadın bize diyet kola ikram etti.</p>
			<p class="body">Sonra Noel partisi geldi. Bayram zamanı olduğunu, metal atölyesindeki köpek pisliklerinin temizlenmesinden anladık. Durmaksızın havlayan, hatta Walter’ı ısıran köpekten de temizlenmişti. Köpek Walter’ı ısırmıştı, Walter’ın ona uzattığı küreğin başını da ısırmıştı. Bazen içeri girdiğimizde onu incelikle bilenen bir nefretle tezgâhın bacağını kemirirken buluyorduk. Bu gece, bayram ruhu içinde, köpek bir kamyonun kasasına kilitlenmişti. Arada bir kendini ön cama fırlatıyordu ve biri, bayram ruhuna uyarak, köpeğe bir plastik çatal ya da hamburger ekmeği fırlatıyordu. Bayramı oluşturan diğer şeyler, normalde olukları büküp hazırladığımız yerde, tezgâhta duran soğuk et tabağı, çöp tenekesindeki buza yatırılmış biralar ve içinde birkaç zar bulunan yırtık karton kutuydu.</p>
			<p class="body">Yedik, içtik, maaş çekleri dağıtıldı, sarhoş sarhoş sallanarak Prairie Island’tan geçip Döviz Bürosuna gittik, çekleri nakde çevirdik ve sonra kumar başladı. Ben kumardan hiç anlamıyordum ve anlamak da istemiyordum. Dört taze yüzlüğümü dürüp katrandan kaskatı kesilmiş kot pantolonumun ön cebine soktum. Arada bir cebimi yoklayarak, yüzlüklerimin hâlâ gerçek olup olmadığını kontrol ediyordum.</p>
			<p class="body">Sonunda, parasal açıdan başarmıştım. Para, utancı önlüyordu. Üç işte çalışan ve henüz yemek için tek kuruş ödemediğim halamı düşündüm; artık her dışarı çıkışımızda hesabı ödeyen –bu asla olmuyor, çünkü beş gömleğim de katran lekesi olmuştu– kız arkadaşımı düşündüm.</p>
			<p class="body">“Kumar oynamıyor musun, Tyrell?” dedi Rick.</p>
			<p class="body">Tyrell hiç kimsenin anlamadığı bir şey söyledi ve kapıdan çıkıp kayboldu.</p>
			<p class="body">“Tyrell kız kovalamaya gitti, sanırım,” dedi Terry.</p>
			<p class="body">“Akıllı adam,” dedi Rick.</p>
			<p class="body">John kol yenleriyle kumarbazlara özgü bir şeyler yaptı, avuçlarına tükürdü; tek ayak üzerinde zıpladı ve zarlara üfledi. Sonra dört yüz dolarını zar kutusuna koydu ve onlara bir söylev çekti. Gidip çoğalacaklardı. Kendi türünden olanları bulup getireceklerdi.</p>
			<p class="body">Rick o sabah bankaya gitmişti. Bize para rulosunu gösterdi. Belki üç bin dolar vardı orada. Karısı bu konuda tek kelime söylemeye cesaret edememişti. Kim kazanıyordu parayı, o mu, Rick mi? “Ben kazanıyorum,” diye kendi sorusunu yanıtladı Rick.</p>
			<p class="body">Oyun başladı. Adamlar teker teker, kaybedebileceklerini düşündükleri kadarını kaybettiler ve tezgâhın yanına çekilip lehimlerle oynamaya başladılar. Kısa süre sonra yalnızca John kalmıştı. Neden John kalmıştı? Rick ona sataşıp duruyordu. Tüm sonbahar boyunca sataşmıştı ve şimdi meyvelerini topluyordu. Küçümsenmiş insanlar hep büyük bir intikam düşler. John buradaydı, düş kuruyordu. John’un düşlerine karşılık olarak, Rick ve Terry öğretmen tavrı ile konuşmaya başladılar.</p>
			<p class="body">“Şuna bakar mısın; bir bak,” diye bağırdı Rick. “John’un kumarbazlığı da çatı ustalığından iyi değilmiş. Demek istediğim, çatı ustalığı ne kadar boktansa kumarbazlığı da o kadar boktanmış.”</p>
			<p class="body">“Yani bana söylediğin,” dedi Terry, “kumarbazlığının boktanlığı, tam olarak çatı ustalığının boktanlığı kadar mı boktan?”</p>
			<p class="body">“Aynen, evet, benim söylediğim de tam olarak buydu, doktor,” diye geğirdi Rick.</p>
			<p class="body">John yanıyordu. Göreceklerdi. Senelerdir gördüğü kötü muameleden sonra muazzam bir şans hakkı birikmişti ve şimdi bu kutsal, kişisel hak kabararak kendini gösterecekti.</p>
			<p class="body">Gördüler de. Kısa süre içinde John’un yüz doları kalmıştı. Sonra onu bozdurdu ve geriye yalnızca yirmi doları kaldı. Rick güldü ve John kalan son beşliğini Rick’in göğsüne fırlattı. Rick onu yakaladı, öptü ve o muazzam destesine ekledi.</p>
			<p class="body">Kafamda bir ışık yandı: Her şey sermayeyle ilgiliydi. Rick durmaksızın kaybedebilirdi. Aslında hiç kaybetmezdi. John bir kez dört yüzün altına düştü mü, ölmüştü. Şimdi ölüydü.</p>
			<p class="body">O anda Walter içeri girdi ve prim çeklerini dağıttı.</p>
			<p class="body">Walter şirketin sahibiydi, iri yarı bir adamdı. O gece kravat takmıştı. Akşamları Lincoln’ı ile bina bina geziyor, teklif veriyordu ve bu geziler sırasında opera dinliyordu. Çünkü, diyordu, ibne müziği olsa da, insanın havasını bulmasını sağlıyor.</p>
			<p class="body">John çekini aldı ve kapıya yöneldi. Peşinden dışarı çıktım.</p>
			<p class="body">“Doğru yapıyorsun,” dedim. “Evine git.”</p>
			<p class="body">“Eve gitmiyorum,” dedi John ve uyuşuk ayaklarla yine Prairie Island’a yöneldi.</p>
			<p class="body">“Yoo,” diye mırıldandım, feci sarhoş ve aniden canlanmış bir şekilde. Bana neler oluyordu? Tanrım, neredeydim? Potansiyelim neredeydi, kolay zaferlerle dolu sezonum, hâkim olduğum alan, çocukluğumun hâkim alanı, oyuncu muzaffer çocukluğum neredeydi?</p>
			<p class="body">O kadar soğuktu ki, küçük bıyığım donmuştu.</p>
			<p class="body">Primlerimiz aynıydı: üç yüzer dolar.</p>
			<p class="body">Döviz bürosundaki adam ikimize de hüzünle ya da kuşkuyla baktı; hangisi olduğunu seçemiyordum. Soru sormak için döndüğümde masanın altında bir şeye uzandı.</p>
			<p class="body">“Evine git, dostum,” dedi John’a sokakta. “En azından primin var, değil mi?”</p>
			<p class="body">“Yapamam, yapamam,” diye pofladı John. “Hepsini geri almam lazım. O adam bebeklerimin Noel parasına el koyamaz.”</p>
			<p class="body">“Paranı geri alamayacaksın, John,” dedim.</p>
			<p class="body">“Bak nasıl alıyorum,” dedi.</p>
			<p class="body">Onu ilk seferinde yıkan kuralın aynısı, ikinci seferinde de yıktı. Rick parasını son kuruşuna kadar aldı.</p>
			<p class="body">“Rick, Rick,” dedim, o kadar sarhoştum ki konuştuğumdan bile emin değildim.</p>
			<p class="body">“Ne yapmamı istiyorsun?” dedi Rick, dik dik bana bakarak. “O bir erkek, değil mi? Oynamak istiyor. Kimse onu oynamaya zorlamıyor.”</p>
			<p class="body">“Kimse beni oynamaya zorlamıyor,” dedi John.</p>
			<p class="body">Rick’in şişman, yuvarlak bir yüzü ve küçük siyah gözlükleri vardı. Polonyalıydı; ama Kamikaze gibi görünüyordu. Yanakları kırmızıydı, gözlükleri sahtekârlığının yoğunluğundan buğulanmıştı, bana öyle geldi.</p>
			<p class="body">“Pes etmek mi istiyorsun, John?” dedi Rick. “Bizim Büyük Beyazı Unut seni kandırdığımı düşünüyor. Belki pes etmelisin. Kumarbaz olarak berbatsan ne olmuş. Çek git, değil mi?”</p>
			<p class="body">“Burada kimse kimseyi kandırmıyor,” dedi John.</p>
			<p class="body">“Gördün mü, Unut?” dedi Rick bana. “John bir erkek.”</p>
			<p class="body">“Öyleyim,” dedi John.</p>
			<p class="body">Kısa süre sonra John son onluğunu kıvırıp atıyordu.</p>
			<p class="body">“Adil mi adil,” diye inledi ve sallanarak dışarı çıktı.</p>
			<p class="body">Peşinden gittim. Ona kendi paramı vermeli miydim? Ona benim paramı verirsem, alabilirdi. Bu yüzden paramın bir kısmını öyle bir tavırla önerdim ki, aynı zamanda önermediğimi açıkça ifade ettim. Paramı istemediğini söyledi. Eve gitmesi gerekiyordu. Bebekleri bekliyordu. Karısının ne diyeceğini, kendisinin ona ne diyeceğini bilmiyordu.</p>
			<p class="body">“Sanırım ona öylece söyleyeceğim,” dedi. “Açık seçik söyleyip bitireceğim: Bebeğim, Noel falan yok. Dırdır etme.”</p>
			<p class="body">Yüzünü tepeden aşağı siler gibi yaptı, gördüğüm en hüzünlü ifade.</p>
			<p class="body">Sonra rüzgârla savrulan karların içinde uzaklaştı.</p>
			<p class="body">Hüzünlü, ama mutluydum. Sarhoştum. Onun yerinde olmadığım için çok, ama çok mutluydum.</p>
			<p class="body">İçeriye döndüğümde, kimse bir şey sormadığı hâlde Rick itiraz ediyordu.</p>
			<p class="body">“Adam bir erkek,” diyordu. “Oynarsın, kaybedersin, kabullenirsin. John bir erkek. Bunu biliyor. Bunu anlıyor. Buna hayranlık duyuyorum.”</p>
			<p class="body">“Ama Noel’i bok gibi geçecek,” dedi biri.</p>
			<p class="body">“Bu insanlar bok gibi Noeller için yaşar,” dedi Rick. “Doğrudan bok gibi Noel’lere doğru koşarlar. Bildikleri tek şey budur. Kanlarında var.” Sonra para demetini cebine soktu.</p>
			<p class="body">Zar kutusu bir kenara atılmıştı ve çatı ustaları başlarını içkilerine eğmişti. Biri bir oluk getirdi ve birkaçı teneke keskileriyle oluğa girişerek, kendilerine göre bir şeyler kanıtladılar.</p>
			<p class="body">Sallana sallana Nova’ma gittim, camcı ıspatulasıyla kendime bir pencere kazıdım ve eve yollandım.</p>
			<p class="body">Hayatta, kaybetmekten bıktığınız, artık kaybetmemeye karar verdiğiniz ama sonra kaybetmeye devam ettiğiniz bir an gelir. Sonra gerçekten kaybetmeye bir son vermeye karar verirsiniz ve kaybetmeye devam edersiniz. Kaybetme o kadar uzun sürer ki daha ne kadar düşebileceğinizi merak ederek izlemeye başlarsınız.</p>
			<p class="body">Bütün kış boyunca, haftada bir falan, Pulaski’nin oradaki ankesörlü telefondan Field Müzesi’ni aradım. Eskiden orada çalışan nazik bir kadın niteliklerimi övmüştü.</p>
			<p class="body">“Hâlâ bir şey yok mu?” diyordum.</p>
			<p class="body">“Daha yok,” diyordu. Bir seferinde, “Güvenlik görevlisine ihtiyacımız var, ha ha, ama elbette bu senin için çok düşük bir seviye olur,” dedi.</p>
			<p class="body">“Ah, ha ha, doğru,” dedim.</p>
			<p class="body">Ama düşündüğüm şuydu: Çalışa çalışa yükselemez miyim? Güvenlik görevlisi üniformam içinde, pinpon bir küratörle dost olup, fosil bilgimle, iş ahlakımla, bilime duyduğum sessiz saygıyla onu etkileyemez miyim?</p>
			<p class="body">“Ama yine telefon et,” dedi kadın.</p>
			<p class="body">“Ah, ederim,” dedim.</p>
			<p class="body">Ettim de, ta ki, sonunda fazla utanç verici olmaya başlayana kadar.</p>
			<p class="body">Bahar başında, halama hiç para ödemeden, kız arkadaşımı da, sanırım, sonsuza dek bu sümsük, düşük Ben’in gerçek ben olduğuna ikna ederek kasabadan kaçtım.</p>
			<p class="body">Başka bir yere gittim ve her şeye yeniden başladım, kafamı kumdan çıkardım ve daha iyi bir yaşam kurdum. Dükkânlarım oldu. Bir aileyi geçindiren bir dükkânınız varsa, geceleri siz geldiğinizde neşelenen bir ailenin ne kadar güzel bir şey olduğunu bilirsiniz. Dünyaları verseniz o çatı kaplamada çalışan Ben’e, çatı kaplayarak geçen o zamana dönmem.</p>
			<p class="body">Ama bazen, katrandan sertleşmiş ellerle o ankesörlü telefonda hayal ediyorum kendimi.</p>
			<p class="body">“Bu harika,” diyor Field Müzesi’ndeki kadın. “Hadi gel, gel, sonunda sana uygun bir şey çıktı. Sana sonunda bunu söyleyebildiğim için çok mutluyum.”</p>
			<p class="body">“Hemen geliyorum,” diyorum ben de.</p>
			<p class="body">Birkaç hafta sonra ilk maaş günü geliyor ve temiz giysiler içinde eski kız arkadaşımın evinin önüne park ediyorum. Bütün gün, diyelim ki, brontozorlar hakkında yazmışım. O noktada, brontozorlar hakkında kesinlikle çok şey biliyorum. Aslında, diyelim ki, Florida, Miami’de düzenlenen Brontozor Konferansı’na gitmem için beni seçmişler. Akşam yemeğine çıkıyoruz. Halamla orada buluşuyoruz. Bana yedirdiği yemeklerin parasını aylarca önce ödemişim. Aynı zamanda, sırf hoşluk olsun diye ona yeni bir elbise almışım. Akşam yemeği harika geçiyor. Hesabı ben ödüyorum. Yemekten sonra üçümüz orada oturup gülüşüyoruz. Benim gibi Field Müzesi’nin ünlü küratör asistanının bir zamanlar bir çatı kaplamacı müsveddesi olmasına gülüyoruz. İyi bir adamın kandırılıp Noel’inden edilmesine seyirci kalacak kadar ezik bir çatı kaplamacı olmama gülüyoruz.</p>
			<p class="body"> </p>
			<div class="footnotes">
				<div class="footnote">
					<p class="Dipnot-Metni"><a class="footnote-anchor" href="#footnote-44944-3-backlink" id="footnote-44944-3">3</a>	Charles Dickens’ın <span class="char-style-override-8">Bir Noel Şarkısı</span> adlı romanında bir karakter. (e. n.)</p>
				</div>
			</div>
		</div>
	</body>
</html>