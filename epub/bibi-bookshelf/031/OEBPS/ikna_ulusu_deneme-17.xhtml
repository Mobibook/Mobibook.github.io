<html xmlns="http://www.w3.org/1999/xhtml">
	<head>
		<title>ikna_ulusu_deneme-17</title>
		<link href="css/ikna_ulusu_ebook.css" rel="stylesheet" type="text/css"/>
<meta content="urn:uuid:6d940764-3029-4783-89b8-0a48341224d9" name="Adept.expected.resource"/>
	</head>
	<body id="ikna_ulusu_deneme" xml:lang="tr-TR">
		<div>
			<p class="space para-style-override-1" xml:lang="en-US"><span> </span></p>
			<p class="body"> </p>
			<p class="body"> </p>
			<p class="body"> </p>
			<p class="body"> </p>
			<p class="body"> </p>
			<p class="body"> </p>
			<p class="body"> </p>
			<p class="body"> </p>
			<p class="body"> </p>
			<p class="body"> </p>
			<p class="baslik" id="toc_marker-19">Bohemyalılar</p>
			<p class="body"> </p>
			<p class="body"> </p>
			<p class="body-notab">Şehirlere özgü harika bir tesadüfle, sokağımızdaki son iki evin ikisinde de kocalarını Doğu Avrupa’daki zorunlu göçlerde kaybetmiş dul kadınlar oturuyordu. Babam onlara Bohemyalılar diyordu. Babam aksanı olan bütün beyazlara Bohemyalı derdi. Ne zaman bizim Bohemyalılardan birini görse, onu “kapı” sözcüğünün Çekçesini yanlış telaffuz ederek selamlardı. Bohemyalıların ikisi de Çek değildi, ama ikisi de nazikti, bu yüzden babam “kapı” dediğinde onu daimi bir can sıkıntısı olarak görmeyip nazikçe yanıt verirlerdi.</p>
			<p class="body">Bohemyalıların daha tıknaz olanı Bayan Poltoi, savaş süresince daracık bir aralıkta yaşamış, her gün bir patatesi altı kuzeniyle paylaşmak zorunda kalmıştı. Sonuç olarak aksiydi, kapalı mekân korkusu vardı ve yemek yemeye bayılırdı. Onun yanında bir şey yerseniz, yiyeceği ağzına götürüşünüzü izlerdi. Yalnızca siyah giyerdi. Katolik Kilisesi’nin, fakirlerin kanını içen süslü püslü bir orospu olduğunu söylerdi. Amerikalıların ıstıraptan habersiz şımarık çocuklar olduğunu söylerdi. Topumuz bahçesine kaçtığında, onu alır, sallana sallana arka bahçesine gider, topu taş ocağına fırlatırdı.</p>
			<p class="body">Diğer yandan Bayan Hopanlitski zayıftı ve neşeyle, şişe temizleme çubuklarından hayvan figürleri yapardı. Eve onun yaptığı silindir şapkalı kaba köpek figürlerinden birini götürdüğümde annem, “Kalıp-Kahraman’ını ona götür. Ona krallara layık bir oyuncak gibi görünür,” demişti. Annem için kamplar, katliamlar ve yirmi sene öncesinin demiryolu makasları, üstü örtülü at arabaları kadar gerçek dışıydı. Bayan H, ailesinin bir zamanlar köylüleri olan köy ağaları olduğunu söylediğinde, annem dalar giderdi. Onun aklında site içinde müstakil bir ev almak vardı. Onlardan bir tane edinmesi imkânsızdı. Biz, Giancarlos’ın arkasındaki yenilenmiş garajda, kirada yaşıyorduk. Babam içerek spor malzemeleri dükkânını bitirmeye çalışıyordu. NFL kasklarının modası geçeli seneler olmuştu. Okuldan sonra uğradığımda dükkânı kapalı, babamı Protez Dünyası’ndan Benni Delmonico ile birlikte takma bacakların arasında kafa çekerken bulurdum.</p>
			<p class="body">Kalıp-Kahraman kullanarak Bayan H için plastik bir Lafayette yaptım ve Bayan H onu sonsuza dek pencere pervazında sergileyeceğini söyledi. Bir hafta geçmeden Rakun Elizabeth’e vermişti bile. Aldırış etmedim. Benim gibi tek çocuk olan Rakun’un hiçbir şeyi yoktu. Hiç uyumadığı için gözlerinin çevresinde oluşan mor halkalar yüzünden Kletz biraderler ona Rakun adını takmıştı. Annesiyle babası devamlı kavga ederdi. Kahvaltıda kavga ederlerdi. İç çamaşırları içinde bahçede kavga ederlerdi. Alacakaranlıkta verandalarında durur, pencere yalıtıcılarıyla birbirlerine vururlardı. Devamlı üzüntüden kamburunu çıkardığından Rakun’da belkemiği eğriliği oluşmuştu. Kletz biraderler ona Rakun dediğinde, ellerini birbirine sürterek eğlendirirdi onları. Lakabı, ilgi çektiği tek konuydu. Bazen bir araba tarafından ezilip ölmeyi, dünyaya gerçek bir Rakun olarak geri dönmeyi ve Kletzleri bulup onlara kuduz bulaştırmayı dilerdi.</p>
			<p class="body">“Asla kendine ve başkalarına zarar vermeyi dileme,” derdi Bayan H. “Sen harika bir çocuksun.” Bayan H’nin İngilizcesi düzgün ve berraktı, neredeyse bizimki gibi.</p>
			<p class="body">“Rakun, demek istiyorsun,” derdi Rakun. “Harika bir Rakun.”</p>
			<p class="body">“Tanrı’nın harika bir çocuğu,” derdi Bayan H.</p>
			<p class="body">“Ya, ne demezsin,” derdi Rakun. “Prensi tekrar anlatsana.”</p>
			<p class="body">Bayan H de Rakun, bahçesinde kendinden geçmiş dinlerken, gerçek bir prensin doğum lekesini pudrayla örtüp kapatmasını anlatırdı. Tarlalarda yanan anızları, rengârenk pantolonlar içinde adamların karnı deşilmiş bir yabandomuzunu sürükleye sürükleye tahta köprüden geçirmesini hatırlıyordu. Bu, Bayan H’nin Karpatlar’da insandan yük hayvanı olup zalim subayların özel eşyalarını taşımaya zorlanmasından önceydi. Geceleri onu bir ağaca zincirliyorlardı. Bazen sırf eğlence için makineli tüfek namlusuyla bacaklarını yakıyorlardı. Bu yüzden hep diz boyu çorap giyiyordu. Üç sene sonra evine döndüğünde bebeklerini minik mezarlarda bulmuştu. Onların kısa ömürlü, ama harika armağanlar olduklarını söylerdi. Artık onları elinden aldığı için Tanrı’ya kızmıyordu. Düşen bir yıldızın ömrü kısa olur, ama yine de onu gördüğünüze sevinmez misiniz? Onun zarafeti, Bayan Poltoi’den daha da fazla nefret etmemize sebep oluyordu. Ağaca bağlanmanın yanında günde bir patatesin altıda birini yemek neydi ki? Çocuklarınızın öldürülmesinin yanında kuzenlerinizle bir aralıkta sıkışık yaşamak neydi?</p>
			<p class="body">Ben on yaşındayken, yazın, darmadağın evlerimiz yüzünden zaten neredeyse istenmeyen çocuk ilan edilen Rakun ile bana, Kletzleri limonata içmeye davet etme hatasını yapan Art Siminiak da katıldı. Kletzler geldiğinde evde limonata yoktu. Bunun yerine, Siminiakların verandasındaki dağıtılmamış gazete balyalarının üzerinde kendinden geçmiş çırılçıplak yatan, Art’ın annesi ve Büyük Göller’den bir denizci vardı.</p>
			<p class="body">Bu yeni, üç kişilik arkadaşlık iskelelerde oturmayı, Wiffle topuyla eldivensiz tutmaca oynamayı, evlerine rezalet korkusu olmadan girilebilen çocukların peşine umutla takılmayı içeriyordu.</p>
			<p class="body">Mozart Yolu’nda Boş Eddie yaşıyordu. Eddie on yedi yaşındaydı, iri yarı ve aptal bir delikanlı. Çıplak eliyle ceviz kırabiliyordu; ama ilk önce cevizi avucuna koymanız ve kırmasını söylemeniz gerekiyordu. Bir seferinde gömleğine “Boş” yazılı bir kâğıt iğneleyip, mahallede öyle dolaşmıştı ve lakap adına yapışıp kalmıştı. Eddie kuşlar gördüğünü iddia ediyordu. Haftanın farklı günlerinde farklı kuşlar beliriyordu. Aynı zamanda, bir Cadılar Bayramı kuşu ve Noel kuşu vardı.</p>
			<p class="body">Bir gün Eddie tökezleye tökezleye geçerken ona ne tür kuşlar gördüğünü sorduk.</p>
			<p class="body">“Parti kuşları,” dedi. “Kıçlarından kocaman kurdeleler çıkıyo.”</p>
			<p class="body">“Parti mi veriyorsun?” dedi Art. “Homo partisi mi?”</p>
			<p class="body">“Doğum günü partisi vercem,” dedi Eddie, utangaç utangaç gözlerini kırpıştırarak.</p>
			<p class="body">“Baban biliyor mu?” dedi Rakun.</p>
			<p class="body">“Hayır, daha bilmiyo,” dedi Eddie.</p>
			<p class="body">Parti planları gizli ve mantıksızdı. Onu daha da utandırmayı umarak soru yağmuruna tutardık. Partiyi garajlarında verecekti. Oradaki araba hurdasını elleriyle itecekti. Yerdeki yağ birikintilerine gelince, ıslak bezlere emdirip temizleyecekti. Müzik için de, kendisi trompet çalacaktı.</p>
			<p class="body">“Trompeti neyle çalacaksın?” dedi Art. “Kıçınla mı?”</p>
			<p class="body">“Hayır, öyle çalmıycam,” dedi Eddie. “Dudaklarımı kullancam, tamam mı?”</p>
			<p class="body">Kızlara gelince, partiye kızlar da gelecekti. Eddie, Drake Oteli’nin müdürü olarak çalıştığından bir sürü kız tanıyordu. Yiyeceklere gelince, yiyecek de olacaktı, pudingli pasta olacaktı.</p>
			<p class="body">“Sen Drake Oteli’nin müdürüsün, öyle mi?” dedi Rakun.</p>
			<p class="body">“Hey, pudingli pasta için nasıl para bulcamı buldum!” dedi Eddie.</p>
			<p class="body">Sonra Poltoi’nin zilini çaldı ve katkıda bulunmasını istedi. Kadın, ne için, dedi. Eddie, benim için, dedi. Poltoi, ne amaçla, dedi. Eddie ona boş boş baktı ve katkıda bulunmasını istedi. Poltoi ondan verandasından inmesini istedi. Eddie bir şekilde, birinden katkıda bulunmasını isterken insanın kanepede oturması gerektiği fikrini edinmişti. İçeri girmeye kalktı ve Poltoi kalın ön koluyla onu itti. Eddie basamaklardan aşağı düştü ve kafasını güm diye demir korkuluğa çarptı.</p>
			<p class="body">Ayağa kalktı ve kafasında biraz kanla sendeleyerek uzaklaştı.</p>
			<p class="body">“İnsanları rahat bırakmayı öğren!” diye bağırdı Poltoi peşinden.</p>
			<p class="body">On dakika sonra, Baba Eddie, Poltoi’nin verandasında dikiliyordu. Baba Eddie iri yarı, efemine bir terziydi ve cüssesini dükkânındaki, devamlı sıkışan kapıyı itip açmaktan başka bir şey için kullanmayan, ürkek bir adamdı.</p>
			<p class="body">“Ne zamandan beri talihsiz gençleri merdivenden aşağı itmek eğlence oldu?” diye sordu.</p>
			<p class="body">“O dinlemiyor,” dedi Poltoi. “Ben, hayır diyor. O içeri girmeye çalışıyor.”</p>
			<p class="body">“Saygısızlık etmek istemem, ama,” dedi Baba Eddie, “oğlum doğası gereği laftan anlamıyor olabilir.”</p>
			<p class="body">“Laftan anlamıyor, o zaman evde tut,” dedi Poltoi. “O iri adam. Ben yaşlı kadın.”</p>
			<p class="body">“Eddie hiçbir zaman, kimse için tehlike oluşturmadı,” dedi Baba Eddie.</p>
			<p class="body">“Ben haklarımı biliyor,” dedi Poltoi. “Bir dahaki sefer, ben polis çağırıyor.”</p>
			<p class="body">Ama merdivenden itildikten sonra, Boş Eddie o evden uzak duramaz oldu.</p>
			<p class="body">“İn bu verandadan,” dedi Poltoi kapı sinekliğinin arkasından, ertesi gün Eddie kapısına dayanıp üç dolara boş bir soğuk krema kavanozu satmayı önerdiğinde.</p>
			<p class="body">“Bissürü yemek olcak,” dedi. “Ve alkol içersem dikkat edin. Çünkü alkol içmeme izin yok. Çok hızlı dans ederim.”</p>
			<p class="body">Şimdi alkol olursa ne kadar hızlı dans edeceğini göstererek kapı tokmağını sarsıyordu.</p>
			<p class="body">“Lütfen, in bu verandadan!” diye bağırdı Poltoi.</p>
			<p class="body">“Lütfen, in bu verandadan!” diye bağırarak karşılık verdi Eddie, kaçıkça bir kahkahayla iki büklüm olarak.</p>
			<p class="body">Poltoi polisleri çağırdı. Normalde polis yüzbaşısı Brusci, Eddie’ye o gün hangi kuşu gördüğünü sorar ve polis arabasıyla onu eve götürürdü. Ama bu, TekŞehir rezaleti sırasındaydı. Polis yolsuzluğunu önlemek için polisler normal devriye görevlerinden alınmış, yerlerine şehrin başka kısımlarından gelen polisler getirilmişti. Güney Kıyısı’ndan iki Ermeni geldi ve Eddie’yi alıp götürmek için öyle sıkı kafakola aldılar ki, Eddie gördüğü kuşların gagası olmadığını iddia etti.</p>
			<p class="body">“Gösteririm sana gagayı, Frankenstein,” dedi Ermenilerden biri, Eddie’nin boğazını daha da sıkıştırarak.</p>
			<p class="body">Eddie polis arabasına bir şapka askısının zarafetiyle bindi. Art, Rakun ve ben, Baba Eddie’nin porno gösterecek kadar düşmüş olan Marquee Sineması’nın üzerindeki terzi dükkânına koştuk. Baba Eddie bizi gördüğünde prizi tekmeyle fişten çıkarıp Singer dikiş makinesini durdurdu. Aşağıdan bir dizi erotik inleme sesi geliyordu.</p>
			<p class="body">Baba Eddie, Mor Yürek madalyası ve Eddie’nin midilliye binmiş ıslak çeneli bir çocukkenki fotoğraflarıyla hastaneye koştu. Eddie’yi yara bere içinde bir yüzle yatağa kelepçelenmiş ve serum bağlanmış olarak buldu. Anlaşılan Ermenilerden birini ısırmıştı. Üç yüz dolar kefalet belirlendi. Terzi dükkânı hiç iş yapmıyordu. Baba Eddie’nin kumaşları geçen senenin modasıydı. Parlak sarı renkteki, “Hemencecik Fermuar Tamiri Yapılır” tabelası tozla kaplanmıştı.</p>
			<p class="body">“Bu çocuğu hapse atmanın hiç mantıklı olmadığını itiraf ediyorum,” dedi yargıç. “Anston’da üç ay. Elimden gelenin en iyisi bu.”</p>
			<p class="body">Anston Gençlik Merkezi şimdi dikenli tellerle çevrilmiş, kırmızı tuğladan, eski bir demirhaneydi. Vardiyalardan sonra gardiyanlar çaprazdaki Zem’in Çakmağı’nda gürültülü orjiler düzenlerlerdi. Zem’in yerine steyşın arabalarla sıska mülteci kadınlar gelirdi ve saatler sonra ince çoraplarını düzelterek çıkarlardı. Anston’a Chicago’nun her yerinden çocuklar gönderilirdi, hayatta attıkları ve yedikleri dayaklar ve kendi kendilerini yaralamaya ne kadar gönüllü oldukları dışında hiçbir şey için övgü işitmemiş çocuklar. Anstonlu bir çocuk, ayağını ezmesi için bir başka çocuk tutmasıyla ünlüydü. Bir başkası konserve açacağıyla annesinin âşığını öldürmüştü. Bir üçüncüsü iddia üzerine teneke gazoz kutusu kapağıyla kendi göz kapağını kesmişti. Boş Eddie, Anston’a Ocak’ta girdi ve Mart’ta çıktı.</p>
			<p class="body">Baba Eddie onu karşılamak için komşu çocukları evine topladı. Boş Eddie o kadar kötü görünüyordu ki, Kletzler bile ne kadar kötü göründüğü konusunda şaka yapmadılar. Burnu yamulmuştu ve kulağından çenesine bir yanık lekesi vardı. Ona fazla yaklaştığınızda elleri hemen havaya kalkıyordu. Pasta servisi yapılırken tabağını düşürdü ve, “Adamı rahat bırakın!” diye bağırdı.</p>
			<p class="body">Doğal kötülüğümüz artık bir amaç bulmuştu. Kletzlerin önderliğinde, Poltoi’nin hortumunu kestik, çekiçle bodrum pencerelerini kırdık, küçük alışveriş arabasını taş ocağının kenarından aşağı ittik ve onun teker meker eski Sümüklüböcek Deresi’ne yuvarlanmasını izledik.</p>
			<p class="body">Sonra bahar geldi ve taş ocağında çalışmalar başladı. Öğle düdüğü öttüğünde pencerelerimiz sarsılırdı. Üç düdüğü daha da yüksekti. Rakun, Art ve ben, Cline çerçevelerinin taşındığı mukavva nakliye kutularından kale yaptık. Bir gün, saat üç düdüğü atom bombasıymış gibi yaparak oyun oynarken Boş Eddie’nin yabani otların arasında, bir reklamdaki âşık, ama daha şişman ve arada bir takılıp düşen biri gibi kalemize doğru koştuğunu gördük.</p>
			<p class="body">Yaşadığı travmadan sonra ona daha nazik davranıyorduk.</p>
			<p class="body">“Eddie,” dedi Art. “Babana nerede olduğunu söyledin mi?”</p>
			<p class="body">“Sorun diil,” dedi Eddie. “Babama not bırakçaktım.”</p>
			<p class="body">“Ama bıraktın mı?” dedi Art.</p>
			<p class="body">“Eve döndüğümde bırakçam,” dedi Eddie. “Sizin yanınıza gelcem şimdi.”</p>
			<p class="body">“Yer yok,” dedi Rakun. “Fazla irisin.”</p>
			<p class="body">“Bu iyiydi!” dedi Eddie, içeri sıkışarak.</p>
			<p class="body">Taş ocağında hüzünlü Kediler, yamuk bekçi barakası, zaman zaman ürkmüş kuşlar gibi gelişigüzel yamaçtan yukarı uçuşan kırmızımsı atık dinamit ambalajları vardı.</p>
			<p class="body">Taş ocağı patikasında, yeni bir alışveriş arabasını çeken Bayan Poltoi belirdi.</p>
			<p class="body">“Şu domuza bak,” dedi Rakun. “Eddie, seni hapse gönderen domuz bu.”</p>
			<p class="body">“Sana orada ne yaptılar, Eddie?” dedi Art. “Sana sataştılar mı?”</p>
			<p class="body">“Hayır, sataşmadılar,” dedi Eddie. “Onlara, ‘Adamı rahat bırakın!’ dedim. Yani, bazen sataştılar, tamam mı? Bazen o adam dedi ki, ‘Hey Eddie, şeyini çek! Biz sana göz kulak oluruz.’”</p>
			<p class="body">“Tamam, tamam,” dedi Art.</p>
			<p class="body">Alacakaranlıkta üçümüz Bayan H’nin verandasına giderdik. Bayan H bize kurabiye verir, affedici olmamızı söylerdi. Yüreğinin bu kadar küçük olması Bayan Poltoi’nin suçu değil, derdi bize. Kendisi, Bayan H, çok şey görmüş geçirmişti ve bu kadar çok şey görmek kalbini büyütmüştü. Bir seferinde Göring’i görmüştü. Bir seferinde Einstein’ı görmüştü. Savaş sırasında, bir seferinde, eskiden kürkçülerle dolu olan koskoca bir mahallenin bir gecede bombalanıp yerle bir edildiğini görmüştü. Sabah, kömürleşmiş bedenler sokakta sürünüyor, merhamet dileniyordu. Böyle bir beden onu ayak bileğinden yakalamıştı ve Bayan H onun babasının arkadaşı Bergen olduğunu görmüştü.</p>
			<p class="body">“Sen ne yaptın?” dedi Rakun.</p>
			<p class="body">“Artık önemli değil,” dedi Bayan H, taş ocağına dönüp, gözyaşlarını tutmaya çalışarak.</p>
			<p class="body">Sonra felaket çöktü. Babam bölgenin altı takımının tümüne omuzluk sattı ve annemle aralarını düzeltmek istediğinden onu bir Jamaica gezisine götürmeye karar verdi. Mahallede kimse gezi gemisine binmemişti. Kimse Wisconsin’e bile gitmemişti. Felaket şuydu ki, ben Poltoi ile kalacaktım. Bizimki içkici bir aileydi ve tüm ciddiyetinizle bir soruyu sorardınız ve asla doğru düzgün yanıt alamazdınız. Ben de sordum, sordum, “Neden o?” Ve bana tekrar tekrar, “Macera olacak,” dediler.</p>
			<p class="body">“Neden ninem değil?”</p>
			<p class="body">“Ninen pek iyi hissetmiyor,” dediler.</p>
			<p class="body">“Neden Hopanlitski değil?” diye sordum.</p>
			<p class="body">Babam hıhladı.</p>
			<p class="body">“Sanki olacak şey de,” dedi annem.</p>
			<p class="body">“Ama neden, neden?” diye sordum durdum.</p>
			<p class="body">“Çünkü kapa çeneni,” diye yanıt verdiler.</p>
			<p class="body">Paskalya’dan hemen sonra küçük yeşil bavulumla oraya gittim.</p>
			<p class="body">Gece zaman zaman paniğe kapılırdım ve yatağımı ıslatırdım. Dehşet içinde, sırılsıklam uyanırdım. Ona söylemişler miydi? Bundan kuşkuluydum. Sonra ilk gece, altıma işediğim ve çığlık atarak uyandığım zaman, Poltoi’nin yüzündeki ifadeden söylemediklerini anladım.</p>
			<p class="body">“Bu da ne?” dedi.</p>
			<p class="body">“Çiş,” dedim, yalan söyleyemeyecek kadar utanarak.</p>
			<p class="body">“Ah, peki,” dedi. “Kim yapmıyor ki? Eskiden ben de yapıyordum. Çiş çiş çiş. Rüyamda bana küfreden bir balık görüyordum.”</p>
			<p class="body">Hiç huysuzlanmadan, nazikçe çarşafı, örtüleri değiştirdi; üstüme yeni bir tane örttü. Annem olsa, yarı uykuda, beni ıslak örtülerin arasına yatırır, sonunda bir karım olduğunda kendisinin de kahrolası bir uyku çekebileceğini söylerdi.</p>
			<p class="body">Sonra yatak hazır oldu ve Poltoi, “Lütfen buyur,” dercesine, geniş bir jest yaptı.</p>
			<p class="body">Yatağa girdim.</p>
			<p class="body">Orada dikilip bekledi.</p>
			<p class="body">“Biliyorsun?” dedi. “Konuştuklarını biliyorum. Benim hakkımda, o çocuğa yaptıklarım hakkında. Ama geçmişte iri yarı, aptal çocuk bana kötü bir şey yapıyor. Ne olduğunu bilmen gerekmiyor. Ama o gün öyle yapmamın bir sebebi var. Bana gerçekten olan şey yüzünden ondan korkuyorum.”</p>
			<p class="body">Yarım ışıkta orada durup başını eğdi.</p>
			<p class="body">“Sen anlıyorsun?” dedi. “Gerçekten? Söylediklerimi anlıyorsun?”</p>
			<p class="body">“Sanırım,” dedim.</p>
			<p class="body">“Ona söyle,” dedi. “Ona üzgün olduğumu söyle, açıkla, arkadaşlarına da söyle. İstiyorsan, lütfen. Senin iyi bir beynin var. Bu yüzden sana söylüyorum.”</p>
			<p class="body">Bunun üzerine içimde bir şey kabardı. Daha önce hiç duymamıştım; ama hemen inandım: İyi bir beynim vardı. Değişim başlatmak için bana güvenilebilirdi.</p>
			<p class="body">Ertesi gün cumartesiydi. Poltoi çorba yaptı. Üç küçük sabun kullanarak bir oyun oynadık. Renkli kâğıt şeritlerden servis matları yaptık ve heceleme dersi için çalışmam gereken sözcükleri ona öğretmeme izin verdi.</p>
			<p class="body">Öğlen civarında kapı zili çaldı. Bayan H kapıda duruyordu.</p>
			<p class="body">“Her şey yolunda mı?” dedi, başını içeri uzatarak.</p>
			<p class="body">“Evet, iyi,” dedi Poltoi. “Daha ben onu yemiyor.”</p>
			<p class="body">“Her şey gerçekten yolunda mı?” dedi Bayan H bana. “Bana söyleyebilirsin.”</p>
			<p class="body">“Yolunda,” dedim.</p>
			<p class="body">“Bana söyleyebilirsin,” dedi sertçe.</p>
			<p class="body">Sonra Poltoi’ye, “Onu incitirsen bana hesap verirsin,” dercesine baktı.</p>
			<p class="body">“Sen aptal kadın,” dedi Poltoi. “Sen şimdi gidiyor.”</p>
			<p class="body">Bayan H gitti.</p>
			<p class="body">Heceleme çalışmaya devam ettik. Ortalık, sessiz-ev biçiminde gergindi. Her şey tıkırdıyordu. Poltoi bir sözcüğü yanlış söylediğinde kendi elini çimdikliyordu, ama sertçe değil. Simgesel bir çimdik gibiydi. Bir seferinde elimi çimdikledi, ona bakışıma baktı ve kahkahayı bastık.</p>
			<p class="body">Sonra yine sessizleştik.</p>
			<p class="body">“O kadın?” dedi sonunda. “Yalan söylemeyi seviyor. Belki sen bilmiyor. Benim geldiğim yerden geldiğini söylüyor, değil mi?”</p>
			<p class="body">“Evet,” dedim.</p>
			<p class="body">“Yalan,” dedi. “Çok tatlı falan davranıyor, ama yalan söylüyor. O Skokie’de doğuyor. Hayatı boyunca burada, Amerika’da yaşıyor. Neden bu kadar iyi konuşuyor sence?”</p>
			<p class="body">Poltoi bütün hafta sosisler, makarnalar, patatesli börekler yaptı; at gibi yedik. Okuldan eve geldiğimde çay ve kekler hazır oluyordu. Geceleri, gerekirse, ağzından tek bir kötü sözcük çıkmadan beni kuruluyor, kendi yatağına gönderiyor, çarşafları değiştiriyor ve beni yatağıma yatırıyordu.</p>
			<p class="body">“Geçiyor, geçiyor,” diye mırıldanıyordu.</p>
			<p class="body">Annemle babam bronzlaşmış olarak geldiler, bana bir denizci şapkası getirdiler ve bir tatil sonrası dürüstlük patlamasıyla doğruladılar: Bayan H bir yalancıydı. Bir yalancı ve bir kaçık. Söylediklerinin hiçbiri doğru değildi. Goldblatt’ta kasiyerdi, ama para çalarken yakalanmıştı. Para çalarken yakalandığında Genel Müdürlük’ten olduğunu iddia etmişti. Genel Müdürlük’ten biri geldiğinde, FBI için çalıştığını iddia etmişti. Sonra Lady Bird Johnson’dan geldiğini söylediği bir mektup çıkarmıştı; ama mektup onun el yazısıyla yazılmıştı ve “Johnson” ismi “Jonsen” olarak yazılmıştı.</p>
			<p class="body">Bildiklerimi diğer çocuklara anlattım ve zamanla bana inanmaya başladılar, Kletzler bile.</p>
			<p class="body">Ve bir kez inandıktan sonra, baştan beri görememiş olmamıza inanamadık.</p>
			<p class="body">Bir bahar daha geldi, kuşlar bir kez daha taş ocağının kenarlarındaki çalılara yuva yaptı. Taş attığınızda heyecan verici bir kuş patlaması oluyordu. Bataklığa dönmüş arka bahçelerimizden ince ırmaklar çıkıyordu ve yassıltılmış ayakkabı kutularından, Twinkie paketlerinden ve kırışık alüminyum folyolardan yapılmış gemiler yüzdürüyorduk. Rakun balsa ağacından üç tahtayı yapıştırıcıyla birbirine yapıştırdı ve bu geminin üzerine köpeği Svengooli’nin kakasını koydu. Svengooli’nin kakası küçük bir çağlayanın üzerinden aşıp taş ocağına düştüğünde tezahürat yaptık.</p>
			<p class="body"> </p>
		</div>
	</body>
</html>