<html xmlns="http://www.w3.org/1999/xhtml">
	<head>
		<title>ikna_ulusu_deneme-18</title>
		<link href="css/ikna_ulusu_ebook.css" rel="stylesheet" type="text/css"/>
<meta content="urn:uuid:6d940764-3029-4783-89b8-0a48341224d9" name="Adept.expected.resource"/>
	</head>
	<body id="ikna_ulusu_deneme" xml:lang="tr-TR">
		<div>
			<p class="space para-style-override-1" xml:lang="en-US"><span> </span></p>
			<p class="body"> </p>
			<p class="body"> </p>
			<p class="body"> </p>
			<p class="body"> </p>
			<p class="body"> </p>
			<p class="body"> </p>
			<p class="body"> </p>
			<p class="body"> </p>
			<p class="body"> </p>
			<p class="body"> </p>
			<p class="baslik" id="toc_marker-20">Kamİl<span class="dip-not"><a class="footnote-link" href="#footnote-44944-8" id="footnote-44944-8-backlink">8</a></span></p>
			<p class="body"> </p>
			<p class="body"> </p>
			<p class="body-notab">Salı sabahı Felaketler’den Jillian arıyor. Görünüşe göre Loolerton adlı bir havacı bir ton kunduzu zehirlemiş. Biz kunduzları zehirlemeyiz, hasat ederiz, diyorum; çünkü aksi hâlde Kirlilik Kontrol Araçlarımızı (KKA) kemiriyorlar ve Saklama Alanımızdaki kirli su, Eisenhower Memorial Bataklığı’na akıp kunduzları öldürüyor.</p>
			<p class="body">“Bu mantıklı,” diyor Jillian ve telefonu kapatıyor.</p>
			<p class="body">Basın o gün bayram ediyor. HAVA KUVVETLERİ KUNDUZLARI KURTARMAK İÇİN KUNDUZLARI ÖLDÜRÜYOR, diyor bir manşet. ÖLDÜRÜLMÜŞ KUNDUZLAR HAVA KUVVETLERİ ZULMÜNDEN ŞİKÂYETÇİ diye yazıyor bir diğerinde:</p>
			<p class="body">“Bunu KİB’lemek<span class="dip-not"><a class="footnote-link" href="#footnote-44944-9" id="footnote-44944-9-backlink">9</a></span> isteyebiliriz,” diyor Bay Rimney.</p>
			<p class="body">Dosyaları kontrol ediyorum: 1984 yılından Oklahoma’da kaplumbağalarla ilgili KİB’ler buluyorum. Kuzey Dakota’dan yabani atlarla ilgili KİB’ler var. Aynı zamanda, güvercinlerin ürediği bir alanın istemeden harap edilmesiyle ilgili, Clinton döneminden, işe yarar KİB’ler.</p>
			<p class="body">Bunlara dayanarak bir yaklaşım belirliyorum: Kunduzları hasat ettiğimizi <span class="body-italik char-style-override-1">itiraf ediyorum</span>. Kunduzların masumluğunu ve yaratıcılığını <span class="body-italik char-style-override-1">kabulleniyorum</span>. Kirlenme Vakalarının Ottowattamie’yi etkilemesini önleme çabalarının üzücü bir parçası olarak kunduzların hasat edilmesi gerektiğini <span class="body-italik char-style-override-1">açıklıyorum</span>. Son olarak, gelecekte, KKA’larımızı kunduzlara zarar vermeden korumanın bir yolunu bulacağımıza dair <span class="body-italik char-style-override-1">söz veriyorum</span>. Kunduz nüfusunu Saklama Alanına göre ırmağın daha yukarısında, yenilikçi bir Kunduz Ortamına nakletmeyi düşündüğümüzü söylüyorum.</p>
			<p class="body">Bunları bir powerpoint dosyasına koyuyorum. Rimney moladan dönüyor ve okuyor.</p>
			<p class="body">“KİB kralları yaşasın,” diyor.</p>
			<p class="body">Gazeteden Ed’i arıyorum; <span class="body-italik char-style-override-1">OnHaberleri</span>, <span class="body-italik char-style-override-1">AksiyonYedi</span> ve <span class="body-italik char-style-override-1">HaberEkibiİki</span>’den sırasıyla Jason, Heather ve Randall’ı arıyorum; sonra Tesislerden Larry’yi buluyorum ve çarşamba gecesi için Farragut Konferans Salonunu rezerve etmesini istiyorum. Böylece tamamen uygulanabilir KİB’lerim oluyor ve neşeyle karıma ve çılgın, enerjik, sevgi dolu çocuklarıma gidebiliyorum.</p>
			<p class="body">Şaka şaka.</p>
			<p class="body">Rüyamda bile göremem.</p>
			<p class="body"> </p>
			<p class="body"> </p>
			<p class="body-notab">Annemle babamın arasından geçip mutfağa giriyorum, Minikİnek adlı şu donmuş küçük bifteklerden yapıyorum. Mikrodalgada pişiriyorsunuz ya da TermoEtiketlerini çekiyorsunuz. TermoEtiketi çektiğinizde kimyasal bir şey oluyor ve Minikİnek ısınıyor. Ben mikrodalgayı kullanıyorum. Ne yazık ki TermoEtiket patlıyor ve Minikİnekleri çıkardığımda yeşil, lifli bir sıvıyla kaplı olduğunu görüyorum. Ben de Ramen<span class="dip-not"><a class="footnote-link" href="#footnote-44944-10" id="footnote-44944-10-backlink">10</a></span> yapıyorum.</p>
			<p class="body">“Latvialılardan nefret etmiyorsun, değil mi?” diyor babam bana.</p>
			<p class="body">“Bunu yapan tüm Latvialılar değil,” diyor annem.</p>
			<p class="body">Bant Dokuz, <span class="body-italik char-style-override-1">Boşlama/Kısmi Boşlama</span>’yı açıyorum. Üzüntü verici olaylar yaşandığında, diyor adam, Belirlenmiş Yedek Düşünce Akışınızı başlatın. BYDA’nız, uçurumdan düşerken iyi dostlarından bir grup tarafından yakalanan bir adam olabilir. Çorba seviyorsanız bir çanak dolusu dumanı tüten çorba olabilir. Bir dizi teneke kutunun yanından yürürken her birini tekmelemek gibi dikkat dağıtıcı, mekanik bir eylem olabilir.</p>
			<p class="body">“O ikisinden nefret bile etme,” diyor annem. “Onlar yalnızca bebekti.”</p>
			<p class="body">“Latvialı oldukları için yapmadılar,” diyor babam. “Fakir ve öfkeli oldukları için yaptılar.”</p>
			<p class="body">“Neyse ne,” diyor annem. “Sonu iyi oldu.”</p>
			<p class="body">Benim BYDA’m çekiçle ince bir kaya duvara vurmak. O duvar kırıldığında altında bir başkası var. O duvar kırıldığında altında bir başkası var.</p>
			<p class="body">“Aç mısın?” diyor annem babama.</p>
			<p class="body">“Artık hiç acıkmıyorum,” diyor babam.</p>
			<p class="body">“Ben de,” diyor annem. “Ayrıca hiç çiş de yapmıyorum.”</p>
			<p class="body">“Yanlış bir şeyler var; ama ne olduğunu bilmiyorum,” diyor babam.</p>
			<p class="body">O duvar kırıldığında altında bir başkası var.</p>
			<p class="body">“Zamanı gelmek üzere,” diyor annem bana, aniden endişe dolan bir sesle. “Yukarı çık.”</p>
			<p class="body">Odama çıkıyorum, biraz Dünya Serisi seyrediyorum, aynanın önünde KİB’lerimi çalışıyorum.</p>
			<p class="body">Aşağıda olanları artık izlemiyorum: Annem pijamaları içinde, merdiven sahanlığında ve biraz aksi bir sesle babamın adını sesleniyor. Sonra mermiyi ensesine yiyor, elleri havaya fırlıyor ve benim zavallı şişman annem merdivenden ta aşağı kata kadar yuvarlanıyor. Babam aksak, komik koşusuyla bodrum katından çıkıyor, göğsüne bir mermi yiyor, dizlerinin üzerine çöküyor, bir mermi de kafasına yiyor ve her şey bitiyor.</p>
			<p class="body">Sonra bütün gece boyunca aynısını tekrar tekrar yapıyorlar.</p>
			<p class="body">Sonunda sabah oluyor. Aşağı iniyorum ve bir açma yiyorum.</p>
			<p class="body">Evimizin, içeriden girişi olmayan, kısa bir kulesi var. Dışarı çıkıp merdiveni kullanmanız gerek. Orada kuş pislikleri ve Nixon döneminden kalma, oyuncak çuvalına barış simgesi kazınmış, plastik bir Noel Baba’dan başka hiçbir şey yok. Gündüz oraya gidiyorlar. Kuleye bir sefer tırmandım; bir daha asla tırmanmam: Ağızları açık, bakışları boş, duvarın dibinde el ele oturmuşlar, saçlarında yalıtım malzemesi var.</p>
			<p class="body">“İyi eğlenceler/çalışmalar,” diye bağırıyorum kuleye, işe giderken.</p>
			<p class="body">Aptalca olduğunu biliyorum, ama yine de.</p>
			<p class="body"> </p>
			<p class="body"> </p>
			<p class="body-notab">İşe vardığımda Güvenlik’ten Elliot Giff Dış Salon’da duruyor. Giff pembe gözlükleri olan, devasa gıdık çenesi yüzünün üçte birini oluşturan bir GS-9 kademesinden bir memur.</p>
			<p class="body">“Kokuyla ilgili telefon aldın mı?” diyor.</p>
			<p class="body">İçeri giriyoruz. Kesinlikle bir koku var. Rutubet/kir/çürük gibi bir şey.</p>
			<p class="body">“Bir havalandırma sorunumuz var,” diyor Rimney gergin gergin.</p>
			<p class="body">“Kesin,” diyor Giff. “Bir şey duvarın içine girmiş ve orada ölmüş gibi kokuyor. Halama da aynısı olmuştu.”</p>
			<p class="body">“Halan duvarın içine girdi ve öldü diyorsun,” diyor Rimney.</p>
			<p class="body">“Hayır, fare,” diyor Giff. “Sonunda halam duvarda delik açması için Puerto Ricolu bir adam tutmak zorunda kaldı. Belki sen de böyle yapmalısın.”</p>
			<p class="body">“Halanın duvarında delik açması için Puerto Ricolu bir adam tutmam lazım,” diyor Rimney.</p>
			<p class="body">“Komiklik yapmana bayılıyorum,” diyor Giff. “Bunda neşe var.”</p>
			<p class="body">Giff, <span class="body-italik char-style-override-1">İsa’nın Yaşamını Oynayanlar</span>’da. Oyunlar sırasında yalnızca hurma yiyorlar ve gerçek, orijinal mataralardan üzüm suyu içiyorlar. Bu hafta sonu oyunun, tüm Kuzeydoğu’da topoğrafik açıdan Golgota’ya en çok benzediği belirlenen tepede oynandığını söylüyor. Ona kimi oynadığını soruyorum. Palmiye Pazarı’nda İsa’ya katırını ödünç veren adamı oynadığını söylüyor. Rimney işsiz bir Yahudi’ye eşeğini ödünç vermenin tam da Giff’in yapacağı bir şey olduğunu söylüyor.</p>
			<p class="body">“Bu tür yorumlarla beni incitemiyorsun kesinlikle,” diyor Giff.</p>
			<p class="body">“İsa’yı incitiyorum, sanırım,” diyor Rimney.</p>
			<p class="body">“Pek değil,” diyor Giff.</p>
			<p class="body">Rimney’nin masasının üzerinde Bayan Rimney’nin felçten önce çekilmiş bir fotoğrafı var: Atlet giymiş, sutyeni yok, saçları beline kadar geliyor, elinde bir baston. Fotoğrafta Rimney bandana takmış, bir şey içiyormuş gibi yapıyor. Felçten beri Rimney dokuz, on saat çalışıyor, alışveriş ediyor, evine gidiyor, yemek pişiriyor, Val’i temizliyor, bulaşıkları yıkıyor, yatağa gidiyor.</p>
			<p class="body">Adamın sert olduğuna şaşmamak lazım, diye düşünüyorum.</p>
			<p class="body">Giff gidecek oluyor, sonra geri dönüyor.</p>
			<p class="body">“Sen ve karın için hem ben hem kilisemiz dua ediyoruz,” diyor Rimney’ye. “Benim hakkımda ne düşünüyor olursan ol.”</p>
			<p class="body">“Ben de senin için dua ediyorum,” diyor Rimney. “Bu kadar sofu olmayı bırakman ve mucizevi bir şekilde daha küçük bir bok çuvalına dönüşmen için dua ediyorum.”</p>
			<p class="body">Giff gidiyor ve bu sefer geri dönmüyor.</p>
			<p class="body">Giff, Rimney’ye, daha fazla dua etse Bayan Rimney’yi iyileştirebileceğini söylediğinden beri Rimney, Giff’i sevmiyor.</p>
			<p class="body">“Tamam,” diyor Rimney. “Onu kim aradı?”</p>
			<p class="body">Bayan Gregg gözyaşlarına boğuluyor ve kadınlar tuvaletine koşuyor.</p>
			<p class="body">“Bunca dramın sebebini anlamıyorum,” diyor Rimney.</p>
			<p class="body">“Pardon ama, üs altı ay içinde kapanıyor,” diyor Jonkins.</p>
			<p class="body">“Bayan G gibi yaşlı bireyler hızlı ve ani değişimleri kolay kabullenemez,” diyor Verblin.</p>
			<p class="body">Kapanma ilk ilan edildiğinde Bayan G’yi Dış Salon’da ağlarken bulmuştum. “Küçük Bill ne olacak?” demişti. Küçük Bill daha yeni ev aldı. Ya ikizlere hamile olan Amber? Kocası her gece Ahmak Bar’da sarhoş oluyor. Ya Nancy ile Vendra, ya Jonkinsler ve Al? Kasabada iş yok, demişti, bütün bu tatlı insanlar nereye gidecek?</p>
			<p class="body">Otuz özgeçmiş yolladım, dükkân dükkân dolaştım, babamın eski arkadaşlarıyla konuştum. Bizim bakkal bile yarı kapalı. Eskiden manav kısmı olan yer şimdi kontrplakla kapatılmış. Kontrplağın üzerinde bir tabela var: “Elimizde Kalmamışsa Özür Dileriz.”</p>
			<p class="body">Kamİl’e NAIVAC Omaha’ya Grup Transferi önerildi. Ama annemle babamın değil Omaha’ya, bahçeye çıkmasına bile izin yok. Ve ben yokken korkuya kapılıyorlar. Geçen martta bir seminer için Albany’ye gittim ve döndüğümde evi mahvettiklerini gördüm. Kolay olmamış olsa gerek. Onlar için bir perdeyi sallamak bile büyük olay. İçeri girdim ve annemi dizleri üzerinde uçarak içinden geçip sehpayı devirmeye çalışır, babamı ise kanepenin içinde, durmaksızın hızla dönerek yayları zayıflatmaya çalışırken buldum. Bunları yapmak istemiyorlardı; ama zorlanıyorlardı. Uçarken/dönerken uzun uzun özür dilediler.</p>
			<p class="body">“Ayrıca, burası gerçekten leş gibi kokuyor,” diyor Küçük Bill.</p>
			<p class="body">“Aranızda başı ağrımaya başlayanlar elini kaldırsın,” diyor Jonkins.</p>
			<p class="body">“Ah, pekâlâ,” diyor Rimney, sonra benim bölmeme gidiyor ve Kokular’ı arıyor. Neden hemen buraya gelemeyeceklerini soruyor. Aniden koca üssün tamamı leş gibi kokmaya mı başladı?</p>
			<p class="body">İçeri giriyorum ve onun telefonda konuşmadığını, yalnızca telefon almacını bacağına tık tık vurmakta olduğunu görüyorum.</p>
			<p class="body">Bana göz kırpıyor ve yüksek sesle, göt gibi kokan bir odada kafa kopartıcı bir baş ağrısıyla Kamu İletişim koordine etmeye çalışmak Kokular’ın ne kadar hoşuna giderdi, diye soruyor.</p>
			<p class="body">Leş kokusu bütün akşam sürüyor. Saat beşte Rimney, gece için en iyisini ummamız gerektiğini ve yarın dalgıç kıyafetiyle gelmemizi söylüyor. Jonkins dışında, Jonkins’e uyacak kadar devasa dalgıç kıyafeti ürettiklerini sanmıyor.</p>
			<p class="body">“Bunu söylediğine inanamıyorum,” diyor Jonkins.</p>
			<p class="body">“Şaka kaldırmayı öğren,” diyor Rimney ve ofisine girip kapıyı çarpıyor.</p>
			<p class="body">Jonkins ve Bayan Gregg ile birlikte çıkıyorum. Dirksen hafriyatın üzerindeki büyük bayrak rüzgârda şaklıyor, parlak sarı yapraklar uçlarına ağırlık bağlanmış gibi hızla uçarak geçiyor.</p>
			<p class="body">“Ondan nefret ediyorum,” diyor Jonkins.</p>
			<p class="body">“Ben karısı için çok üzülüyorum,” diyor Bayan Gregg.</p>
			<p class="body">“İlk önce onunla yaşaman gerekiyor, sonra felç geçiriyorsun, hı?” diyor Jonkins.</p>
			<p class="body">“Ve sonra hâlâ onunla birlikte yaşaman gerekiyor?” diyor Bayan Gregg.</p>
			<p class="body">Dirksen Terör Merkezi kasabanın büyük umudu. Dirksen’e nakledilirseniz sosyal yardımlarınızı ve kazandığınız seneleri kaybetmiyorsunuz ve artık Hava Kuvvetleri değil Yurt Güvenliği olduğunuz için maaşınız artıyor. Hepimiz Nakil Taleplerimizi ve Öz-Değerlendirme Formlarımızı teslim ettik ve şimdi onlardan haber bekliyoruz.</p>
			<p class="body">Rimney dışında. Rimney hemen haber aldı. Rimney birini tanıyan birini tanıyor. Hemen, Yüksek Yetkinlik sahibi olarak belgelendi ve Dirksen’e gidecek, herkesin ondan nefret etmesinin bir sebebi de bu olabilir.</p>
			<p class="body">Ben, bunun onun için iyi olacağını düşünüyorum. Omaha’ya giderse, işini bir hayal et. O ve Val’in burada bir düzeni var, tanıdıkları var, özel minibüsleri ve özel olarak yaptırılmış mekanik bir yatakları var. Buradan taşınıp, bir başka yerde her şeye yeniden başlamaları gerektiğini hayal et.</p>
			<p class="body">“Ev, ev, ev,” diyor Bayan Gregg.</p>
			<p class="body">“KİB’ler, KİB’ler, KİB’ler,” diyorum.</p>
			<p class="body">“Ah, zavallıcık,” diyor Bayan Gregg.</p>
			<p class="body">“Onca insanın önünde durmam gerekse,” diyor Jonkins, “kendimi kafamdan vururdum.”</p>
			<p class="body">Sonra uzun bir sessizlik oluyor.</p>
			<p class="body">“Kahretsin, üzgünüm, dostum,” diyor bana.</p>
			<p class="body"> </p>
			<p class="body"> </p>
			<p class="body-notab">Farragut dolu. İtiraf ediyorum, kabulleniyorum, açıklıyorum ve <span class="body-italik char-style-override-1">söz veriyorum.</span> Biri soru-cevap kısmında üs kapanıyorsa, neden Kunduz Ortamı için büyük paralar harcanacağını soruyor. Hava Kuvvetleri’nin kapanıştan sonra tüm Hava Kuvvetleri sahalarının çevresel olarak yaşanabilir kaldığından emin olmayı, türlerin sağlığını ve yaşam biçimlerinin çeşitliliğini temin etmeyi amaçladığını söylüyorum.</p>
			<p class="body">Daha sonra Rimney atıştırmalıklarla geliyor. KİB’leyemeyeceğim hiç mi bir şey olmadığını soruyor. Muhtemelen yok. Daha önceden cinsel taciz vakalarını, tehlikeli bir çöp fırınını, yarım düzine jet yakıtı dökülme olayını KİB’ledim. General Lemaster eşcinsel olduğunu açıklayıp ardından gün sona ermeden itirafını geri aldığında ve sonra lisedeki kızının arkadaşlarından biriyle bir haftalığına ortadan yok olduğunda bunu KİB’leyen de bendim.</p>
			<p class="body">“Aslında Kokular’ı aramadığımı fark etmiş olabilirsin,” diyor Rimney.</p>
			<p class="body">“Fark ettim,” diyorum.</p>
			<p class="body">“Senin hakkında hoşlandığım şey, hayatın bazen karmaşık olduğunu anlayan biri olman,” diyor. “Bir dakikan var mı? Sana bir şey göstermem gerek.”</p>
			<p class="body">Onu takip ederek Kamİl’e gidiyorum. İçerisi hâlâ leş gibi kokuyor. Onun peşinden fotokopi odasına gidiyorum. Burada koku daha da beter. Odada, boncuklu naylona sarılmış büyük bir şey var.</p>
			<p class="body">“Kendime not,” diyor. “Boncuklu naylon mu? Koku önlemiyor.”</p>
			<p class="body">Boncuklu naylonu kesip açıyor. İçinde büyük bir toprak kütlesi var. Kütleden bir ayakkabı çıkıyor. Ayakkabının içinde bir ayak var, çürük bir çorap içinde çürük bir ayak.</p>
			<p class="body">“Anlamıyorum,” diyorum.</p>
			<p class="body">“Dirksen hafriyatta buldum,” diyor. “Onları birkaç günlüğüne burada saklayabileceğimi düşündüm, ama pöf! İnanabiliyor musun?”</p>
			<p class="body">İkinci bir boncuklu naylon paketi açıyor. Bunun içinde bir adam daha var, toprakla kaplanmamış, büzülmüş, pantolonu lime lime, hardala batırılmış gibi görünüyor. Bu daha ufak tefek, jokey gibi.</p>
			<p class="body">“Bana eski zamanlardan kalmış gibi görünüyorlar,” diyor Rimney.</p>
			<p class="body">Gerçekten de eski zamanlardan kalmış gibi görünüyorlar. Ayakkabıları kabaralı, büyük, kaba ayakkabılar.</p>
			<p class="body">“Sorunumuzu görüyorsun,” diyor. “Dirksensel açıdan.”</p>
			<p class="body">Görmüyorum. Ama sonra anlıyorum.</p>
			<p class="body">Biri mekânda bir Oneida burun halkası parçası bulduğu için Duvar Tenisi Tesisi kapanmıştı. Bir parça Koloni dönemi çömlek bulunduğu için, Otopark Geliştirme planı da iptal edilmişti.</p>
			<p class="body">Bir parça çömlek ya da burun halkası bir projeyi durdurabiliyorsa, muhtemelen Tarih Öncesinden Kalma iki ceset ya da mumyanın neler yapabileceğini düşünün.</p>
			<p class="body">“Başka kimler biliyor?” diyorum.</p>
			<p class="body">“Müteahhit,” diyor Rimney. “Rick Granis. Rick’i tanıyor musun?”</p>
			<p class="body">Rick’i anaokulundan beri tanıyorum. Biri battaniyesine binki hariç herhangi bir şey dediğinde ne kadar kızdığını hatırlıyorum. Şimdi bir Escalade’ı ve Otissic Gölü’nde yazlık bir evi var.</p>
			<p class="body">“Ama Rick için sorun yok,” diyor. “Ne gerekirse yapacak.”</p>
			<p class="body">Bana Rick’in Günlük Tarihi Kaynak Değerlendirme Formu’nu gösteriyor. “Tarihi Olmayan Döküntüler” başlığı altına Rick, “İki çağdaş gazoz şişesi, bir çağdaş flanş,” yazmış. “Önceden Var Olan Tarihi/Kültürel Varlık Kanıtı” altına, “Bildiğim kadarıyla yok,” yazmış.</p>
			<p class="body">Rimney, benim gibi, kamuyla iletişim ustası birinin Dirksen’e harika uyum sağlayacağını söylüyor. Bildiğim gibi, birini tanıyan birini tanıyor. Terör konusunda çalışmayı ilginç buluyor muyum?</p>
			<p class="body">“Elbette,” diyorum, “evet, tabii ki.”</p>
			<p class="body">“Mesele şu ki,” diyor, “bunlar yalnızca ceset. Yeryüzü cesetlerle dolu. Yeterince derin kazarsan, muhtemelen dünyadaki her binanın altında bir ceset olduğunu görürsün. Görünüşe bakılırsa biri bu zavallı adamları bir toplu mezara atmış. Giydirilmemişler, tabutları yok, tozlu acınası çiçek kalıntıları yok, dua kartları yok.”</p>
			<p class="body">Tam olarak anladığımdan emin değilim, diyorum.</p>
			<p class="body">Bulunamayacakları, Dirksen’i kızdıramayacakları bir yerde onlar için saygılı bir cenaze töreni düşündüğünü söylüyor.</p>
			<p class="body">“Doğrusunu söylemek gerekirse,” diyor, “biraz yardım işime gelirdi.”</p>
			<p class="body">Dördüncü Bandı düşünüyorum, <span class="body-italik char-style-override-1">Anı Yaşamak</span>’ı. Şimdi durumu nasıl? Yanan midyeden inciyi nasıl çıkarırım? “Boğulan oğlan” nasıl kurtarılabilir? Gerçek Hasar Analizi yapıyorum. Cesetlerin yeniden gömülmesinin bir zararı var mı? Mumya adamlara zarar verir mi? Zarar görecek zamanı geçmişler. Kime faydası olur? Rimney’ye, Val Rimney’ye, gelecekteki tüm Dirksen çalışanlarına.</p>
			<p class="body">Bana.</p>
			<p class="body">Anneme, babama.</p>
			<p class="body">Babam otuz sene boyunca Gallup Zincir’de, kendi babasıyla birlikte çalıştı. Sonra Otomotiv’i kapattılar. Yalnızca bisiklet kaldı. Dedem işten çıkarılmasından bir hafta sonra öldü. Cenaze töreninin olduğu gün, babam da işten çıkarıldı. Bir ay sonra, Jean’in hasta olduğunu öğrendik. Jean kız kardeşimdi, sekiz yaşında öldü. Son dileği Disneyland’tı. Ama paramız azdı. Sonuna doğru, babam nefret ettiği kardeşi Leo’dan borç aldı. Ama Jean yolculuk edemeyecek kadar hastaydı. Bu yüzden babam Barstowlu bir asker arkadaşından, tüm Disney’i Super-8’le filme çekmesini istedi. Adam tüm Disneyland’ı dolaştı. Jean filmi izledi, izledi. Babam, doğası gereği iyimser insanlardan biriydi. Ona bakarsanız, son dakikada inanılmaz bir zafer kazanmıştık. Kazanmamış mıydık? Jeanie’ye bu kadar harika bir fırsat verebilmiş olmamız da bir şey değil miydi?</p>
			<p class="body">O sırada Jean damıtılmış saf dürüstlüğe dönüşmüştü.</p>
			<p class="body">“Ama keşke gidebilseydim,” dedi.</p>
			<p class="body">“Eh, neredeyse gittik sayılır,” dedi babam, paniğe kapılmış gibi görünerek.</p>
			<p class="body">“Hayır, ama keşke gerçekte biz gitseydik,” dedi Jean.</p>
			<p class="body">Jean öldükten sonra odasına hiç dokunmadık, her sene doğum gününü kutladık ve devamlı en kötüsünü bekler olduk. Lisede, bir partiden eve dönerdim ve annem tespihiyle orada oturmuş, sağ salim dönmem için mırıl mırıl dua okuyor olurdu. Alışveriş torbasını yere düşürsek, bir kavanoz Prego kırsak bile kafayı yiyorlardı: Kıyamet, kıyamet, elbette, bizim hâlimiz hep böyle değil mi?</p>
			<p class="body">Sekiz sene sonra Latvialılar geldi.</p>
			<p class="body">Bu yüzden, anneme ve babama bir parçacık şansı çok görmemek lazım.</p>
			<p class="body">“Bu iş meselesi hakkında,” diyorum.</p>
			<p class="body">“Kesinlikle olmasını sağlayacağım,” diyor Rimney.</p>
			<p class="body">Şu şekilde yapıyoruz: Onları teker teker onun özel minibüsüne taşıyoruz. Orada, Val için kullandığı bir kaldıraç var. Kaldıraca ihtiyacımız olduğundan değil. Bu adamlar çok hafif. Sonra minibüsle Görevler’in arkasındaki ormana gidiyoruz. Bir çukur kazıyoruz. Kökler yüzünden kolay iş değil. Ben çukura giriyorum ve Rimney cesetleri çok nazikçe bana uzatıyor. O kadar katı ve kurular ki, hâlâ koktuklarına inanmak zor.</p>
			<p class="body">Çukuru dolduruyoruz, biraz yaprak saçıyoruz, küçük, devrilmiş bir ağacı üzerine sürüklüyoruz.</p>
			<p class="body">“Sen iyi misin?” diye soruyor. “Biraz ürkmüş görünüyorsun.”</p>
			<p class="body">Belki de dua etmek gerektiğini söylüyorum.</p>
			<p class="body">“Sen et,” diyor. “Bence bu adamlar gideli o kadar uzun zaman olmuş ki, ya O’nun yanındalar, ya da değiller. Bir O varsa. Gerçek olabilir de, olmayabilir de. Bana sorarsan, gerçek nedir? Val. Bu gece eve döndüğümde orada, beni bekliyor olacak. Henüz yemek yememiş, yıkanması lazım. Bütün gün yalnız kalmış. Benim için bu gerçek.”</p>
			<p class="body">Dua ediyorum ve bittiği zaman başımı kaldırıyorum.</p>
			<p class="body">“Teşekkür ediyorum, Val sana teşekkür ediyor,” diyor.</p>
			<p class="body">Minibüste, gömme işi ile ilgili Kötü Hisleri Kabullenme yapıyorum. Faydasız Vicdan Azabımı siyah bir köpek sürüsü olarak düşünüyorum. Kapıyı açıyorum ve Kabullenme Etini dışarı atıyorum. Siyah köpekler Etin peşinden koşuyorlar ve bir uçurumdan düşüp, kargalara dönüşüyorlar (yani, Nötr, Vicdan Azapsız Enerjiye), sonra Yatışmış hissederek uçup gidiyorlar.</p>
			<p class="body">Kamİl’e döndüğümüzde, kürekleri yıkıyoruz, fotokopi dolabını ÇamlıkKoku ile temizliyoruz, pencereleri açıyoruz ve mekân havalanırken e-postalarımızı kontrol ediyoruz.</p>
			<p class="body"> </p>
			<p class="body"> </p>
			<p class="body-notab">Ertesi sabah koku kalmamış. Ofis çok fena ÇamlıkKoku kokuyor. Giff on bir civarında, devasa gıdılı çenesinde büyük bir sargıyla geliyor.</p>
			<p class="body">“Hey, bugün burası süper kokuyor,” diyor. “Bunun için Tanrı’ya şükür, hı? Ve her şey için.”</p>
			<p class="body">“Çenene ne oldu?” diyor Rimney. “Kilisede saçma sapan konuşurken ön sıraya mı çarptın?”</p>
			<p class="body">“Biz saçma sapan konuşmayız,” diyor Giff. “Yalnızca tıraş oldum.”</p>
			<p class="body">“İlginç,” diyor Rimney. “Güle güle.”</p>
			<p class="body">“Güle güle değil,” diyor Giff. “Durumsal Takip’imi yapmam lazım. Daha önce hepinizin hissettiği iğrenç kokunun süreksiz doğasının sebebi senin görüşüne göre nedir?”</p>
			<p class="body">“Bir mucize,” diyor Rimney. “İsa bir miktar ÇamlıkKoku alıp yeryüzüne indi.”</p>
			<p class="body">“Ben gerçekten bu tür konuşmaları tercih etmiyorum,” diyor Giff.</p>
			<p class="body">“Neden kesmem için dua etmiyorsun?” diyor Rimney. “Bak bakalım, işe yarıyor mu?”</p>
			<p class="body">“Sana bir mesel gibi anlatayım,” diyor Giff. “Kilisemizde bir kadın var. Devamlı gülümsüyor. Bir sebepten. Ve kiliseye gelmeyen kocası devamlı, karısının aslında süper mutlu olmadığını, yalnızca onun hastalığının bu olduğunu açıklamak zorunda hissediyor. Sanki kadın ne kadar mutlu görünürse, kocasını o kadar kızdırıyormuş gibi. Sonra kocası kilisemize geldi ve tahmin et, ne oldu?”</p>
			<p class="body">“Kadın mucize eseri iyileşti ve adam da mucize eseri aniden öfkesini yitirdi,” diyor Rimney. “Tanrı yeryüzüne uzandı ve ikisini de düzeltti, buna karşın dünyanın dört bir yanından, kilisenize gelmeyen insanlar sefalet içinde yaşamaya ve durmaksızın ağlamaya devam etti.”</p>
			<p class="body">“Eh, hayır,” diyor Giff.</p>
			<p class="body">“Bu teknik olarak bir mesel değil, zaten,” diyor Verblin.</p>
			<p class="body">“Sen adamın kendi düzleminde kaldığı hâlisin,” diyor Giff. “İnsanoğlu kızgın yaratılmıştır. Bak, ben insan olmadığımı ve güçlük çekmediğini iddia etmiyorum. Tersine, ben de senin kadar insanım. Yalnız, ben güçlük çektiğimde, güçlük bilmeyen O’nun yardımıyla çekiyorum o güçlüğü. İşte bu yüzden bazen sakin, ya da, kendine hâkim de diyebilirsiniz, görünüyorum. Kilisemizdeki herkes aynı sükûnete sahiptir. Yalnızca ben değilim. Yalnızca O, diyoruz biz.”</p>
			<p class="body">“Boynunu kırarsam ne kadar sakin kalabilirsin?” diyor Rimney.</p>
			<p class="body">“Ron, cidden,” diyor Jonkins.</p>
			<p class="body">“Sessiz ol, Tim,” diyor Rimney, Jonkins’e. “Dikkatle dinlersek Kuzey Amerikalı aşırılıkçı kaçıkların çağrısını duyabiliriz.”</p>
			<p class="body">“Belki de bir şekilde kendi kendini yarattığını düşündüğün için asıl aşırılıkçı olan sensindir,” diyor Giff.</p>
			<p class="body">“Yeter, burası bir iş yeri,” diyor Rimney.</p>
			<p class="body">Sonra Milton Gelton içeri giriyor. Gelton Manüel Mekân Estetik Geliştirme’den, GS-5 kademesinde bir memur. Üste dolaşır ve ucu keskin sopasıyla çöpleri toplar. Ölü bir hayvan bulduğunda Hayvanlar’ı arar. Akü bulduğunda Çevre’yi arar.</p>
			<p class="body">“Ürkütücü bir şey görmek ister misiniz?” diyor, kovasını kaldırarak. “Görevler’in arkasında buldum.”</p>
			<p class="body">Kovanın içinde sarı-siyah bir insan eli var.</p>
			<p class="body">“O gerçek birinin gerçek eli mi?” diyor Amber.</p>
			<p class="body">“Başta eldiven sandım,” diyor Gelton. “Ama hayır. Bak? El sokacak deliği yok. İçi dolu.”</p>
			<p class="body">El deliğinin olmadığını göstermek için eli bir kalemle dürtüyor.</p>
			<p class="body">“Tuhaf olan başka ne var, biliyor musunuz?” diyor Giff. “Önceki koku. Aniden o kokuyu yine alabiliyorum.”</p>
			<p class="body">Koklaya koklaya kovaya eğiliyor.</p>
			<p class="body">“Iyy, çok benziyor,” diyor.</p>
			<p class="body">“Bunun bir güvenlik meselesi olduğundan kuşkuluyum,” diyor Rimney.</p>
			<p class="body">“Katılmıyorum,” diyor Giff. “Bu el senin Negatif Kokunun Olası Kaynağının anahtarı olabilir. Milton, bunu bulduğun yeri tam olarak gösterebilir misin bana?”</p>
			<p class="body">Çıkıyorlar. Rimney beni içeri çağırıyor. O lanet şeyi nasıl düşürdük? Tanrım, başka neler düşürdük? Bu hiç komik değil, diyor, bunun için hapse girebileceğimizin farkında mıyım? Bile bile bir Olası Tarihi Mekân’ı değiştirdik. En azından, basın ağzımıza sıçar. Dirksen’e gelince, bu iş duyulursa, Dirksen’e veda edebiliriz.</p>
			<p class="body">Öğle yemeğimi Yemek Alanı’nda yiyorum. Küçük Bill Omaha’ya yaptığı yolculuğu anlatıyor. MinTellerden birinde kaldı. Odalar dolap kadar. Seni, böyle, içeri kaydırıyorlar. Her gece için iki Dışarı Kayma hakkın var. Ondan sonra, Dışarı Kayma başına üç dolar ödüyorsun.</p>
			<p class="body">Rimney çıkıyor ve eve gitmesi gerektiğini söylüyor. Val’in bacaklarına kramp girmiş. Bacaklarına kramp girdiğinde, işe yarayan tek şey sıcak bez koymak. Rimney’nin özel bir makarna tenceresi ve iki bez takımı var, biri mavi, biri beyaz. Bir takım ısınırken diğer takımı bacaklarına örtüyor.</p>
			<p class="body">Rimney gittikten sonra disiplin kalmıyor. Pencereden Verblin’in kıyın kıyın arabasına gittiğini görüyorum. Pantolonundan bir katlanır metre kayıyor. Katlanır metreyi almak için eğildiğinde ceketinden bir yazıcı kartuşu düşüyor. Kartuşu almak için eğildiğinde şapkası düşüyor ve içinden bir zımba teli kutusu çıkıyor.</p>
			<p class="body">Saat üçte Çevre’den Bayan Durrell arıyor. Şu, Dioksin boyama kitaplarından var mı elimizde? Hangisinden bahsettiğini anladım mı? Yeni bir kirlenme değil, yalnızca eski bir kirlenme üzerine yeni uyanmış bir endişe. Hangisini kastettiğini anlıyorum. Kastettiği, <span class="body-italik char-style-override-1">Donnie Dioksin, Çok Yanlış Anlaşılmış, Ama Aslında Doğru Kullanım Koşulları Altında Son Derece Faydalı.</span></p>
			<p class="body">Depo’da kitapları ararken cep telefonum çalıyor.</p>
			<p class="body">“Seni yakaladığıma sevindim,” diyor Rimney gergin bir tavırla. “Görevler’e gelebilir misin? Dönerken buraya uğradım ve eyvah eyvah, Elliot’ın ne kadar hayret verici bir şey bulduğuna inanamazsın.”</p>
			<p class="body">“Şu anda yanında mı?” diyorum.</p>
			<p class="body">“Tamam, birazdan görüşürüz,” diyor ve telefonu kapatıyor.</p>
			<p class="x---" xml:lang="en-GB">***</p>
			<p class="body"> </p>
			<p class="body">Sputnik-devri kaide-üzerinde-jet’in yanına park ediyorum. Sahte pilot kafası geriye bakıyor ve burnuna bir dal sokulmuş. Gövdeye çocuğun biri, “Penisimde kanat olsaydı tam da buna benzerdi,” yazmış.</p>
			<p class="body">Telaş var. Giff bir kürek alıp mezara gitmiş. Şimdiye dek yalnızca jokeyin kafasını ve toprak kütlesinin içindeki adamın ayağının bir kısmını ortaya çıkarmışlar.</p>
			<p class="body">“Vay canına,” diyorum.</p>
			<p class="body">“Tam üstüne bastın,” diyor Rimney.</p>
			<p class="body">“İzcilere teşekkür etmek lazım,” diyor Giff. “Bakın? Burada bir dolu ayak izi var. Artı tekerlek izleri. Bana sorarsanız gizemli bir şey ya da göze görünenden daha fazlasının olduğu olaylardan biri. Çünkü bu adamlar nereden geldi? Onları buraya kim gömdü? Neden ofisin o el gibi çürük çürük kokuyordu? Benim mantığıma göre? Soruyorum: Yerel olarak nerede son zamanlarda derin kazı yapıldı ya da çukur açıldı? Ne fark ettim? Dirksen. Orası derin, orası yeni. Ne düşünüyorsunuz? Yarın Tarih’e gideceğim ve şimdi Dirksen’in olduğu yerde eskiden ne olduğunu öğreneceğim.”</p>
			<p class="body">Felçten sonra Rimney’nin Val’i hastaneden eve götürmesine yardım etmiştim ve Val’in mekanik yatağını gördüklerinde ikisinin de gözyaşlarına boğulmasına tanık olmuştum.</p>
			<p class="body">Rimney şimdi daha da kötü görünüyor.</p>
			<p class="body">“Siktir, ona söyleyeceğim, ona güveneceğim, sen ne diyorsun?” diyor.</p>
			<p class="body">Ben, yo yo yo, diye düşünüyorum. Giff tam olarak Mizah Anlayışının Kralı sayılmaz. Geçen sene verdiği Noel partisine davet edilen, kilise müdavimi olmayan tek kişi bendim. Sorun şuydu ki, Giff’in karısının tarafından biri bebeklerine pelüş Cehennem Kaçkını Şeytani Çocuk oyuncağı göndermişti. Şeytani Çocuk her bölüme iyi kalpli, peltek bir melek olarak başlıyor. Sonra bir şey onu kızdırıyor ve iblise dönüşüyor ve Doğu Avrupa aksanıyla konuşmaya başlıyor ve ortalıklarda koşuşturarak kor kırmızı üvendiresini<span class="dip-not"><a class="footnote-link" href="#footnote-44944-11" id="footnote-44944-11-backlink">11</a></span> tutucu insanlara saplıyor.</p>
			<p class="body">“Ben ve evim söz konusu olduğunda, bu küçük adamın burada yeri yok,” demişti Giff. “Görünüşe göre Cyndi aynı fikirde değildi.”</p>
			<p class="body">Cyndi’yi güzel, ama ürkek olarak tarif ederdim.</p>
			<p class="body">“Andy onu şeytan olarak görmüyor,” demişti. “Ondan hoşlandı.”</p>
			<p class="body">“Eh, ben şeytan olarak görüyorum,” demişti Giff. “Ve ben ondan hoşlanmadım. Ve burada, bu evde, bir kocanın/babanın rolünü tarif eden bir kitap var. Değil mi?”</p>
			<p class="body">“Sanırım,” dedi Cyndi.</p>
			<p class="body">“Ama senin sanıyor olman, Peder Mike’ın deyişiyle, Tanrımızın ailemiz için düşündüğü düzene dair kusurlu anlayışının semptomu,” dedi. “Değil mi? Değil mi, Peder Mike?”</p>
			<p class="body">“Eh, bir ailenin yalnızca bir başı olabileceği kesinlikle doğru,” dedi Peder Mike olduğunu tahmin ettiğim, Snoopy kazaklı bir adam.</p>
			<p class="body">“Pekâlâ, kabadayı,” dedi Cyndi, Giff’e ve ağaç süslerini şıngırdatarak hışım gibi çıktı.</p>
			<p class="body">Giff’in kafasındaki çarkların döndüğünü görebiliyorum. Ya da dönmeye çalıştığını. Çok zeki bir adam sayılmaz. Bir seferinde onun Dış Salona konulmuş, fişi takılmamış, Atıklara gitmeyi bekleyen bir fotokopi makinesinde on dakika boyunca fotokopi çekmeye çalışmasını izlemiştim.</p>
			<p class="body">“Dur bir dakika, bana bunu sizin yaptığınızı mı söylüyorsunuz?” diyor.</p>
			<p class="body">Rimney Giff’e, Giff’in bir karısı, bir bebeği olduğunu hatırlatıyor ve Dirksen’e nakledilmekle ilgilenip ilgilenmeyeceğini soruyor. Belki Giff onun, Rimney’nin, birini tanıyan birini tanıdığını biliyordur, ha?</p>
			<p class="body">“Aman Tanrım, bunu siz yaptınız,” diyor Giff.</p>
			<p class="body">Şok olmuş ve doğanın güzelliğinde teselli araması gerekiyormuş gibi küreği bırakıyor ve ormana doğru yürüyor. Ormanda üç kırık tuvalet var. Yaklaşık olarak her on çalıdan birine, kırmızı bir etiket takılmış. Neden, en ufak fikrim yok.</p>
			<p class="body">“Tek söyleyebileceğim, vay canına,” diyor Giff.</p>
			<p class="body">“Onlar ölü, dostum,” diyor Rimney. “Sana ne ki?”</p>
			<p class="body">“Evet, ama bu insanları kim biçimlendirdi?” diyor Giff. “Sen mi? Ben mi? Bak, açık konuşacağım. Sanırım burada neler olduğunu görebiliyorum. Son zamanlarda ikiniz de kötü şeyler yaşadınız. Birinizin karısı felç geçirdi, diğeriniz trajik bir biçimde anne babasını kaybetti. Bu yüzden kafanız karıştı ve kötü bir seçim yaptınız. Ama biz kalbimizi açarsak, O affeder. Nasıl bildiğimi biliyor musunuz? Bana da oldu da ondan. Bu sene benim başıma da kötü bir şey geldi. Çünkü tahmin edin. Karım... Söyleyeceğim size. Bebeğimiz benim bebeğim değil. Cyndi, arkadaşımız Kyle’la bir kaçamak yaşadı. Bunu Noel’den hemen önce öğrendim, bu yüzden partide bu kadar pislik bir heriftim. Bu moralimi tamamen çökertti; ateşle barut gibiydik. O kadar kızgındım ki üzerime bir karanlık çökmüştü. Onu çimdiklemeye başladığımdan zavallımın kolları morluklarla kaplanmıştı. O uyurken ya da bazen durup dururken o kadar kızıyordum ki çabucak yanına yanaşıp çimdikliyordum. Sonra ocağın onunda canıma tak etti ve dua ettim, dedim ki, “Tanrım, ben çok küçüğüm, lütfen beni yanına al, artık bunu yapmak istemiyorum.” Ve yaptı. Kurşun yemiş gibi düşüverdim. Uyandığımda yüreğim değişmişti. O’na şükürler olsun. Kelimenin tam anlamıyla, göğsümden bir ağırlık kalkmıştı. Bebek hakkındaki nefretim tamamen gitmişti ve aniden Andy benim gerçek oğlum olmuştu.”</p>
			<p class="body">“Güzel masal,” diyor Rimney.</p>
			<p class="body">“Bu bir masal değil, benim hayatımda, gerçekten başıma gelen bir şey,” diyor Giff. “Anlamı? İçimdeydi ve büyüdü. Hepimizin içinde! Ben tamamen iyi değilim, ama iyi bir parçam var. Ateşim minik olabilir, ama yine de bir ateş. Ne demek istediğimi anlıyor musunuz? Sizin gibiyim. O iyi parçayı biliyor musunuz? Tamamen Gerçekle ilgili o parçayla karşılaştınız mı? Bizim deyişimizle, İsa-parçasıyla? Benim İsa-parçam çimdiklememin yanlış olduğunu biliyordu. Sizin İsa-parçanız bu sinsi gömme işi hakkında nasıl hissediyor? Dürüstçe, demek istiyorum. Kusursuz bir dünyada, yapmayı seçeceğiniz şey bu mu olurdu?”</p>
			<p class="body">Bu beni hazırlıksız yakalıyor.</p>
			<p class="body">“Benim spazm geçirmeye başladığım ve senin benim aletimi okşayarak beni iyileştirdiğin kısım bu mu?” diyor Rimney.</p>
			<p class="body">Giff, bunu duyunca gözlerini kırpıştırıyor ve bana dönüyor.</p>
			<p class="body">“Yüreğinin içinde düşün bu konuları,” diyor yumuşak bir sesle. “Onlara her yerde kıymet ver, ne olduklarını gör. Sonra istersen beni ara ve kilisemize gel. Kendi Gerçeğini bulacağına dair umudum var.”</p>
			<p class="body">Aniden gözlerim yaşlarla doluyor.</p>
			<p class="body">Nedenini bilmiyorum bile.</p>
			<p class="body">“Bahsettiğiniz benim karım, eşek herif,” diyor Rimney.</p>
			<p class="body">“Ne olursa olsun doğru olanı yap,” diyor Giff. “Hepimizin <span class="body-italik char-style-override-1">softball</span> tişörtünde böyle yazıyor ve ben inanıyorum. Arkada? “Bay Menfaat’e Hayır Teşekkürler De.” Senin için de güzel sözcükler, dostum.”</p>
			<p class="body">Rimney iri yarı biridir. Bir seferinde kızıp otomatı yumrukladı. Elinin izi hâlâ orada durur. Bir seferinde Bayan Gregg küpesini bulabilsin diye fotokopi makinesinin bir ucunu kaldırmıştı. Telefon geldi ve fotokopi makinesini tutmaya devam ederken Sosyal Yardımlarla uzun bir telefon görüşmesi yaptı.</p>
			<p class="body">“Bu işte bana karşı çıkarsan pişman olursun,” diyor.</p>
			<p class="body">“Beni örnek alın,” diyor Giff.</p>
			<p class="body">Yani, ortam biraz gergin.</p>
			<p class="body">Telefonum çalıyor. Arayan yine Bayan Durrell. Saat dörtte onu diri diri yemeye gelen küçük, gürültücü bir grup var. Ne cehennemdeyim? Şu dioksin kitapları? Bir eşekle mi ilgiliydi, Eşek Dioksin, İşi Kim Yaptı? Yoksa bir maymun, keseli sıçan ya da öyle bir şey miydi? Sonundan minnettar köylülerle ilgili bir sahne hatırlıyor, maymun/opossum/eşek/her neyse çocukları sırtına bindiriyor ve kitabın bir de CD’si var.</p>
			<p class="body">“Sen git,” diyor Rimney. “Elliot ve ben bu işi çözeceğiz.”</p>
			<p class="body">Ben kitapları Depo’dan alıp Çevre’ye götürdüğümde saat beşi geçmiş.</p>
			<p class="body">Kart basıp çıkıyorum ve küçük ürkek kasabamızın içinden geçerek eve koşuyorum. Ahmak Bar’ın önünde bazı sarhoşlar kahkahalar atan neon Ahmak’a, çamura dönmüş kardan toplar fırlatıyor. Blockbuster’da<span class="dip-not"><a class="footnote-link" href="#footnote-44944-12" id="footnote-44944-12-backlink">12</a></span>, bütün videoları Sanat ya da Normal olarak etiketledikleri yeni bir uygulama var. Topuklu ayakkabı giymiş iki güzel kız birbirlerine tutunarak Ottowattamie’nin kıyısına inmeye çalışıyor. Neden oraya iniyorlar ki? Alacakaranlık çöktü ve ırmağın o kısmında çamur ve eski bir mavnadan başka bir şey yok.</p>
			<p class="body">Onlara sorabilmeyi dilerdim, ama zamanım yok. Geç kaldığımda annemle babam Nerede Nerede Nerede, diye bağırarak ortalarda koşuşturmaya başlıyorlar. Her seferinde, birlikte acı acı ağlamaları ile sona eriyor. Yaptıkları şeylerden biri işte. Yağmur yağdığında tavana çıkıp orada yüzleri yukarı bakacak şekilde yatmaları gibi. Sevgi dolu hissettiklerinde tam gaz birbirlerine doğru koşmaları ve inleyerek/kahkaha atarak birbirlerinin içinden geçmeleri gibi.</p>
			<p class="body">Latvialıların geldiği gece ben Araçlar’dan Cleo ile dışarıdaydım. Park ettik ve ziyarete gelen Yabandomuzlarının gece ateşi çalışmalarını izledik. İşler kızıştı. Cleo’nun bir evin yanında kendi odası vardı ve dingildek tahta merdivenlerle çıkılıyordu. Geç kalacağımı, belki o gece hiç dönmeyeceğimi haber vermek için aradım mı? Hayır, aramadım. Ertesi sabah eve gittiğimde evin sarı şeritlerle çevrilmiş olduğunu gördüm. Polis cesetlerin yerini belirlemek için tebeşir kullanmamıştı. Yalnızca merdivenlerin üzerinde “Merhum Kadın” ve mutfak zemininde “Merhum Erkek” yazılı sayfalar vardı.</p>
			<p class="body">Kendi kendime, evde olsaydım ben de ölecektim, diyorum. Latvialıların silahları vardı. Uyuşturucu kullanmışlar ve bir anda içeri dalmışlardı, kafaları o kadar iyiydi ki bir şey çalmayı bile unutmuşlardı.</p>
			<p class="body">Yine de annemin siyatiği azmıştı. İki dişini yeni çektirmişti. Sonunda, basamakların üzerinde, sırt üstü yatmış, adımı söyleyip durmuştu, O nerede? Onu da mı vurdular? diye sorarmış gibi. Ertesi gün merdiven sahanlığında, dişçinin ağzında bıraktığı pamuk parçasını bulmuştum.</p>
			<p class="body">Bu yüzden, işten sonra hemen eve dönmemi istiyorlarsa, hemen eve dönmem gerekiyor.</p>
			<p class="body"> </p>
			<p class="body"> </p>
			<p class="body-notab">Mutfak penceresinde durmuş, eski rulman fabrikasına bakıyorlar. Tüm çocukluğum boyunca, ıskartaya ayrılmış kusurlu rulman bilyeleri tepeden bahçemize yuvarlandı. Fabrika kapandıktan sonra, yaklaşık olarak günde bir torna kayarak geldi ve bir meşeye çarpıp durdu.</p>
			<p class="body">“Feci kar yağıyor,” diyor babam.</p>
			<p class="body">“Güzel, ama dışarı çıkamayız,” diyor annem.</p>
			<p class="body">“Fazla yaşlandık, sanırım,” diyor babam hüzünle.</p>
			<p class="body">“Öyle bir şey,” diyor annem.</p>
			<p class="body">Üç kişilik sofra hazırlıyorum. Tüm akşam yemeğini her zamanki gibi, çatallarını almaya çalışarak geçiriyorlar. Daha sonra yer lambasının altına sıkışıyorlar, gecelerinin en iyi kısmı. Doğrudan ısı altında durduklarında ısınmıyorlar, yalnızca çocukluklarını hatırlıyorlar.</p>
			<p class="body">“Erimiş karamel kokusu,” diyor annem.</p>
			<p class="body">“Bir Dodger formasını renkli olarak gördüğüm ilk seferde hissettiklerim,” diyor babam.</p>
			<p class="body">Babam benden lambayı kısmamı istiyor ve kısıyorum. Bilgiler dilbilgisi kurallarına aldırış edemeyecekleri kadar hızlı geliyor.</p>
			<p class="body">“Pancar ayıklıyorum, ellerim mosmor, annem bunu komik buluyor,” diyor annem.</p>
			<p class="body">“Tıkırdayan arabanın yanında sertleşmiş aletimi görünce Bay Klemm aletini sürtüyorsun bakışı fırlatıyor, utanç/gurur karışımı, o kadar yağmur yağıyor ki kanallar taşıyor, köpek çanağında sıçan buluyorum,” diyor babam.</p>
			<p class="body">Işıktan çıkıyorlar ve ruh hâlinden sıyrılıyorlar.</p>
			<p class="body">“Devamlı sertleşmiş aletinden bahsediyor,” diyor annem.</p>
			<p class="body">“Aletinin sertleşmesi büyük bir ayrıcalıktır,” diyor babam.</p>
			<p class="body">“Sen kendi payına düşen kadarını yaşadın,” diyor annem.</p>
			<p class="body">“Öyle,” dedi babam. “Ve öldüğüm güne kadar da yaşamayı umuyorum.”</p>
			<p class="body">Babam “ölmek” sözcüğünü kullanınca gözlerini kırpıştırıyor. Televizyonda ne zaman cinayet görsek gözlerini kapatıyorlar. Ne zaman bir araba egzozu patlasa, onları kanepenin altından çıkmaya ikna etmem gerekiyor. Bir seferinde pencere pervazında bir kuş öldü ve bütün günü kilerde geçirdiler.</p>
			<p class="body">“Öldüğün güne kadar,” diyor annem, sözcüklerin anlamını çıkartmaya çalışırmış gibi.</p>
			<p class="body">Onlar soru soramadan dışarı çıkıyorum ve kürek alıyorum.</p>
			<p class="body">Kasabanın her yerinden kar küreme araçlarının sesleri geliyor: Sürtünme sesleri ve geri geri giderken çıkardıkları biplemeler. Ay doğmuş, dolunay ve çevresinde bir hâle var. Parkamın cebinde telefonu çalıyor.</p>
			<p class="body">“Bir sorunumuz var,” diyor Rimney. “Dışarı çıkabilir misin?”</p>
			<p class="body">“Dışarıdayım zaten,” diyorum.</p>
			<p class="body">“Ah, işte buradaymışsın,” diyor.</p>
			<p class="body">Özel minibüs sokakta yavaş yavaş yaklaşıyor.</p>
			<p class="body">“Yeni plan,” diyor telefonda, park ederek. “Olan oldu. Dirksen’i kurtarabiliriz, kaybedebiliriz de. Hasarı en aza da indirebiliriz, en fazlaya da çıkarabiliriz.”</p>
			<p class="body">Dışarı çıkıyor ve beni kayar kapıya götürüyor.</p>
			<p class="body">Bunu yapmadın, diye düşünüyorum. O zavallı adamları yine kazıp çıkarmadın. Tarih bölümünün o kadar aptal olduğunu mu düşünüyor bu? Mumya bulunması hakkındaki raporunu alınca Tarih’in daha yeni doldurulmuş bir çukur bulup, “Ah Giff, çok komik, bizi gülmekten öldürüyorsun,” diyeceğini mi sanıyor?</p>
			<p class="body">“Mumyalar değil,” diyorum.</p>
			<p class="body">“Keşke,” diyor ve kapıyı açıyor.</p>
			<p class="body">Orada Giff yatıyor, parmakları bir çıkıntıya tutunmaya çalışırmış gibi kıvrılmış, zavallı pembe gözlükleri bir kulağından sarkıyor.</p>
			<p class="body">Bir adım geriliyorum, kaldırıma takılıyorum ve bir kar birikintisinin içine oturakalıyorum.</p>
			<p class="body">“Bir yürüyüşe çıktık ve işler kontrolden çıktı,” diyor. “Kahretsin, kahretsin, kahretsin. Onu ikna etmeye çalıştım, ama o bana bütün o Hıristiyanlık saçmalıklarını anlattı durdu. İçimde bir şey koptu, cidden. Kontrolümü kaybettim. Muhtemelen senin de başına gelmiştir,”</p>
			<p class="body">“Onu öldürdün mü?” diyorum.</p>
			<p class="body">“Talihsiz bir olay oldu ve ardından o öldü, evet,” diyor Rimney.</p>
			<p class="body">Giff’in yanında, kısmen kanlı kâğıt havlulara sarılmış büyük bir taş var.</p>
			<p class="body">“Polisi aradın mı?” diye soruyorum. “Polisi aramayı düşünsem Giff’i kahrolası minibüsün arkasına atar mıydım,” diyor. Pragmatik olmamız gerektiğini söylüyor. “Yaptığı bu işi bok etti, bunu biliyor, hayatının geri kalanı boyunca bedelini ödeyecek; ama Val’in ödemesine asla izin vermeyecek. Eğer o hapse girerse Val’e ne olacak? Devlet bakımevine mi yerleştirilir? Yo yo yo,” diyor. “Ölen öldü, bunu değiştiremeyiz. Neden Val’i de öldürelim?”</p>
			<p class="body">“Bu adamı ne yapacağız?” diyor. “Düşün, düşün.”</p>
			<p class="body">“Biz mi?” diyorum. “Sen.”</p>
			<p class="body">“Ah Tanrım, ah siktir,” diyor. “Birini öldürdüğüme inanamıyorum. Ben, ben yaptım. Tanrım, vay canına. Tamam. Tamam.”</p>
			<p class="body">Giff’in üzerine kar yağıyor, gözlüklerinde eriyor, pantolonuyla çıplak bacağının arasında birikiyor.</p>
			<p class="body">“Val’i biliyorsun, Val’i seversin, değil mi?” diyor Rimney.</p>
			<p class="body">Val’i severim. Onu annemle babamın cenazesinden hatırlıyorum. Tekerlekli sandalyesinde gelmişti. Rimney onun bir elini koluma koymuştu ve bu hüzünlü küçük pat pat hareketini yapmıştı.</p>
			<p class="body">“Çünkü mesele şu,” diyor Rimney. “Dirksen açısından hepimizin yeri hazır. Tavsiyemi teslim ettim. Sisteme girdi. Tamam mı? Neden kullanmayasın? Refaha kavuş, kendine bir şeyler al, evlen, bebek yap. Dünya senin üzerine yeterince sıçtı, değil mi? Bunu sen yapmadın, ben yaptım. Buraya gelmemem gerekirdi. Gelmemişim gibi yapmamıza ne dersin?”</p>
			<p class="body">Ayağa kalktım, Ahlaki Fayda Değerlendirmesi yapacak oluyorum, ama sonra, hayır, diye düşünüyorum, kesinlikle olmaz, şu anda o aptal saçmalıkları yapmayı düşünme bile.</p>
			<p class="body"> Giff’in çenesinin altındaki sargı açılıyor ve tıraş yarası ortaya çıkıyor.</p>
			<p class="body">“O kimdi ki?” diyor Rimney. “Gerçekte kimdi? Bir Val’e değer miydi? Bir kişi miydi ki? Yalnızca aptalca bir fikir fabrikasıydı. O kadar.”</p>
			<p class="body">Zavallı Giff, diye düşünüyorum. Giff’in zavallı karısı, Giff’in zavallı bebeği.</p>
			<p class="body">Zavallı Val.</p>
			<p class="body">Zavallı herkes.</p>
			<p class="body">“Bu konuda bana kazık atma,” diyor Rimney. “Bu konuda beni mahvedecek misin? Edeceksin, değil mi? İyi. İyi madem.”</p>
			<p class="body">Dönüyor, minibüsün kapısını çarparak kapatıyor, gırtlağından küçük tuhaf bir ses çıkarıyor, böyle, yaptığı şeyle yaşayamazmış ve her şeye bir son vermek istermiş, ama veremezmiş, çünkü verirse bu onu daha da kötü bir insan yaparmış gibi.</p>
			<p class="body">“Bir kâbustayım sanki,” diyor.</p>
			<p class="body">Sonra Giff taşını kafama geçiriyor. İnanamıyorum. Düşüyorum. O kadar hızlı vurmuş ki, o da oturakalmış. Bir an ikimiz de, iskambil kâğıdı falan gibi, orada oturuyoruz. Onun yüzünü iterek uzaklaşıyorum, bahçede sürünüyorum, içeri giriyorum ve kapıyı sürgülüyorum.</p>
			<p class="body">“Bundan hoşlanmadım,” diyor babam çılgın gibi. “Bunu görmekten hiç hoşlanmadım.”</p>
			<p class="body">“İnsanlar bunu yapmamalı,” diyor annem. “Bu doğru değil.”</p>
			<p class="body">Dehşete düştüklerinde, arada hareket etmeden A noktasından B noktasına gittiklerinde, bu şeyi yaparlar. Annem antrede, sonra mutfakta, sonra merdivenlerin tepesinde.</p>
			<p class="body">“Hastaneye gitsen iyi olacak,” diyor babam.</p>
			<p class="body">“Bu zavallı çocuğu da yanında götür,” diyor annem.</p>
			<p class="body">“Aniden belirdi,” diyor babam.</p>
			<p class="body">Kanepede biri oturuyor. Onu tanımak için dönüp bir daha bakmam gerekiyor.</p>
			<p class="body">Giff.</p>
			<p class="body">Ya da Giff gibi bir şey: Balık kadar beyaz, çıplak, kafasında kanlı bir göçük var, gözlerini kısmış, gözlüğü bir elinde.</p>
			<p class="body">“Hey,” diyor. “Bu şekilde olacağını hiç beklememiştim.”</p>
			<p class="body">“Neyin bu şekilde olacağını?” diyor babam.</p>
			<p class="body">“Ölümün falan,” diyor.</p>
			<p class="body">Babam bir anlığına titreşiyor: Sandalyesinde gülümsüyor, olduğu yerde koşuyor, dergiliğin yanında diz çöküyor.</p>
			<p class="body">“Sen ölmedin, dostum, yalnızca çıplaksın,” diyor babam.</p>
			<p class="body">“Çıplak, artı biri kafana vurmuş,” diyor annem.</p>
			<p class="body">“Bilmiyorlar mı?” diyor Giff.</p>
			<p class="body">Ona, lütfen söyleme, dercesine bakıyorum. Birazcık ek zamanın tadını çıkarıyorduk. Onların çocukluk hikâyelerini dinliyorum, flört ettikleri dönemden şarkılar çalıyorum, onlar bakmadıklarında ben onlara bakıyorum. Bana ve Jean’e ne kadar iyi davrandıklarını, her zaman ne kadar güvende hissettiğimizi söylüyorum.</p>
			<p class="body">“Onları sevmiyor musun?” diyor Giff.</p>
			<p class="body">Jean’i gömdüğümüz gün, cenaze evinin dışında hatırlıyorum onları, annem babama destek oluyordu, babam yaka iğnesiyle, küçük güleç Jean’in resmini taşıyan yaka iğnesiyle yangın musluğunun üzerine oturmaya çalışmıştı.</p>
			<p class="body">“O zaman onlara söylesen daha iyi,” diyor Giff. “Çok geç olmadan. Çünkü izle.”</p>
			<p class="body">Titreyerek ayağa kalkıyor, sallanarak yaklaşıyor ve yüzüme üflüyor.</p>
			<p class="body">Anlaşılan, yeni ölmüş biri yüzüne üflediğinde geleceğini görüyorsun.</p>
			<p class="body">Annemle babamı sonsuza dek burada kısılıp kalmış, her gece aynı ölümleri yaşarken görüyorum, her sene daha da büyük bir korku içinde, sonunda deliriyorlar ve delilikleri içinde sonsuza dek, durmaksızın, öfkeli kuşlar gibi birbirlerinin etlerini paralıyorlar.</p>
			<p class="body">Onlara söylüyorum.</p>
			<p class="body">“Çok komik,” diyor annem.</p>
			<p class="body">“Kes şunu,” diyor babam.</p>
			<p class="body">“Bazen biraz hüzünleniyoruz,” diyor annem. “Ama kesinlikle ölü değiliz.”</p>
			<p class="body">“Ölü müyüz?” diyor babam.</p>
			<p class="body">Sonra sessizleşiyorlar.</p>
			<p class="body">“Kahretsin,” diyor babam.</p>
			<p class="body">Aniden uzaktan bir şey duymuş gibi görünüyorlar.</p>
			<p class="body">“Tanrım, bu daha iyi,” diyor babam.</p>
			<p class="body">“Harika bir his,” diyor annem.</p>
			<p class="body">“Sanki bir yerin feci tutulmuş ve sonra ağrı yok olmuş gibi,” diyor babam.</p>
			<p class="body">“Büyük parti için giydiğin kirli elbisen aniden temizlenmiş gibi,” diyor annem.</p>
			<p class="body">Gülümsüyorlar, duvara giriyorlar ve iki ani küçük ışık parıltısı hâlinde yok oluyorlar.</p>
			<p class="body">Giff soluk ve beli bükülmüş, parlıyor/ışıldıyor, hayatta olduğundan daha uzun boylu, aynı anda her yönden gelirmiş gibi görünen tuhaf bir rüzgâr saçlarını savuruyor.</p>
			<p class="body">“Bir görkem var, ama düşündüğüm gibi değil,” diyor. “Her şeyi yanlış anlamışım. Çoğunlukla yanlış. Zihnim küçük bir sepetmiş ve içine büyük bir sel akıyormuş; ama ben bu büyük selden yalnızca birkaç damla alıkoymuşum gibi.”</p>
			<p class="body">“Her zaman iyi bir insandın,” diyorum.</p>
			<p class="body">“Hayır, değildim,” diyor. “Küçük mini görüşlerimi herkese dayatmaya çalıştım. Karımı çimdikledim! Ve şimdi çok hüzünlü. Çünkü onun ne yaptığını biliyorum. Rimney’nin. Karıma, bendenmiş gibi, bir not yazdı ve onu sevmediğim için, Kyle yüzünden onu terk ettiğimi söyledi. Ama bu doğru değil! Yaşamımız boyunca onu hep sevdim. Ama şimdi, hayatının geri kalanı boyunca, benim hakkımda bunu düşünecek, onu ve bebeği terk ettiğimi. Hem de tam çimdikleme olayını aşmaya başlamışken.”</p>
			<p class="body">Gözleri yaşlarla doluyor, saçları uçuşmayı bırakıyor ve elindeki pembe gözlükleri eziyor.</p>
			<p class="body">“Git onu gör,” diyorum. “Ona gerçeği söyle.”</p>
			<p class="body">“Yapamam,” diyor. “Yalnızca bir tane oluyor.”</p>
			<p class="body">“Ne oluyor?” diyorum.</p>
			<p class="body">“Ziyaret hakkı gibi bir şey,” diyor.</p>
			<p class="body">O zaman neden buraya geldin, diye düşünüyorum.</p>
			<p class="body">Hüzünle gülümsüyor.</p>
			<p class="body">Sonra ön pencere patlıyor ve Rimney bir levyeyle içeri giriyor.</p>
			<p class="body">“Şimdi olacak,” diyor Giff.</p>
			<p class="body">Oluyor. İki darbe yetiyor. Acıtmıyor, aslında, ama korkutucu, çünkü bana oluyor, bana, bana, bana, okuldaki iyi çocuğa, leylakların onun özel çiçeği olduğunu hisseden çocuğa, zavallı Jean giderken dolaba saklanıp ağlayan çocuğa.</p>
			<p class="body">Giderken, ancak bir gerçek-enerji-seli denebilecek bir patlama oluyor. Tam olarak aktaramam, çünkü siz hâlâ yaşamla sınırlı hâldesiniz, bu yüzden şanslısınız/şanssızsınız, yağmur kokusu alabiliyorsunuz, avucunuzu avucunuza sürtebiliyorsunuz, yeni tanıştığınız birinin sizi görünce neşelendiğine tanık olabiliyorsunuz.</p>
			<p class="body">Rimney sendeleyerek kapıya gidiyor, sürgüyü açıyor ve durup dışarı bakıyor.</p>
			<p class="body">Onun içinden geçiyorum ve şimdi bile tüm düşüncelerinin Val’e dair olduğunu görüyorum, onu en iyi nasıl güvende tutabileceğine dair çaresiz, sevgi ve korku dolu düşünceler.</p>
			<p class="body">Giff ve ben birbirimizden beş metre uzakta olmamıza rağmen el ele bahçeden geçiyoruz. Nereye gidiyoruz? Hiç fikrim yok. Ama oraya hızla gidiyoruz, o kadar hızlı ki Trowman Caddesi’nde süzülüyoruz, aynı anda büyüyoruz/hafifliyoruz ve sonra uçuyoruz, Kmart/Costco Plaza’nın üzerinden, Wand Gölü’nün üzerinden, kasabanın kuzeyindeki tepelik bölgenin üzerinden.</p>
			<p class="body">Altımızda şimdi Giff’in evi var: Çatıda kar, tüm ışıklar yanıyor, arkasında gölet, gölette ayın yansıması.</p>
			<p class="body">Giff, “Yapar mısın?” diyor/düşünüyor.</p>
			<p class="body">Yaparım, diyorum/düşünüyorum.</p>
			<p class="body">Cyndi masada, faturaları hesaplıyor, gözleri kıpkırmızı, not ayaklarının dibinde, yerde. Beni görüyor ve kalemini düşürüyor. Çıplak mıyım, soluk muyum, saçlarım uçuşuyor mu? Evet, evet ve evet. Çıplak ayağımı notun üzerine koyuyorum.</p>
			<p class="body">“Yalan,” diyorum. “Elliot öldü, sevgilerini yolluyor. Onu Rimney öldürdü. Rimney. Söyle.”</p>
			<p class="body">“Rimney,” diyor.</p>
			<p class="body">Tek şansım buydu. Bizi uçuran şey beni evden dışarı çekiyor. Ama giderken, onun yüzünü görüyorum.</p>
			<p class="body">Yüksekte Giff’e katıldığımda yüzünü ona gösteriyorum. Giff memnun oluyor, artık gidebiliriz.</p>
			<p class="body">İkimiz de gidebiliriz.</p>
			<p class="body">Gidiyoruz.</p>
			<p class="body">Kar içimizden geçiyor, martılar içimizden geçiyor. Onlarca kasaba, yüzlerce kasaba aşağıda akıp geçiyor ve onların dualarını, üzüntülerini, milyonlarca kayıp duygusunu duyuyoruz. Gizli kuşkular fişek gibi yukarı fırlıyor, içlerinden geçerken tatlarına bakıyoruz: Burnu fazla büyük bir kadın, aylardır satış yapamamış bir adam, peş peşe üç gündür aynı lekeli tişörtü giyen bir çocuk, ölmek istediğini söyleyen kız kardeşleri hakkında endişelenen iki kız kardeş. Bütün bu süreçte hacim ve sevgide büyüyoruz. Giff’le aramızdaki ayrım azalıyor ve ancak Hiçbir Şey Dışlanmıyor olarak tarif edebileceğim bir varlık olarak birleşmeden önce bana ait son düşüncem, “Giff, Giff, lütfen açıkla, benim için dönmene sebep olan neydi,” oluyor.</p>
			<p class="body">Konuşmasına gerek yok, biliyorum, artık hesap benim içimden geliyor: Geri dönmese yalnızca kendisini kurtarırdı. Geri dönerek annemi, babamı ve beni kurtardı. Cyndi’ye giderek ben Giff’i kurtardım.</p>
			<p class="body">Ve bu şekilde, daha fazla kişi özgür kaldı.</p>
			<p class="body">Ben bu yüzden geri döndüm. Yaşarken yanlıştım, sınırlıydım, her şeyi kendi boyuma küçültüyordum; ama sonunda, içimde ışığı arayan bir şey vardı, beni geri gönderdi ve beni kurtardı.</p>
			<div class="footnotes">
				<div class="footnote">
					<p class="Dipnot-Metni"><a class="footnote-anchor" href="#footnote-44944-8-backlink" id="footnote-44944-8">8</a>	Kamu İletişim. (e. n.)</p>
				</div>
				<div class="footnote">
					<p class="Dipnot-Metni"><a class="footnote-anchor" href="#footnote-44944-9-backlink" id="footnote-44944-9">9</a>	KİB (Kamu İletişim Bildirisi)=PID (Public Interest Disclosure): Kamu sektörünün hatasını kamu yararına açıklamak. (e. n.)</p>
				</div>
				<div class="footnote">
					<p class="Dipnot-Metni"><a class="footnote-anchor" href="#footnote-44944-10-backlink" id="footnote-44944-10">10</a>	Japon eriştesi. (e. n.)</p>
				</div>
				<div class="footnote">
					<p class="Dipnot-Metni"><a class="footnote-anchor" href="#footnote-44944-11-backlink" id="footnote-44944-11">11</a>	Çift öküzlerini gütmek için kullanılan uzun değnek. (e. n.)</p>
				</div>
				<div class="footnote">
					<p class="Dipnot-Metni"><a class="footnote-anchor" href="#footnote-44944-12-backlink" id="footnote-44944-12">12</a>	Dünyanın en büyük video kaset ve oyun kiralama şirketlerinden biri. (e. n.)</p>
				</div>
			</div>
		</div>
	</body>
</html>