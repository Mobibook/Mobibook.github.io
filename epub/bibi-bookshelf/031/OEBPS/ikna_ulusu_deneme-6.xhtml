<html xmlns="http://www.w3.org/1999/xhtml">
	<head>
		<title>ikna_ulusu_deneme-6</title>
		<link href="css/ikna_ulusu_ebook.css" rel="stylesheet" type="text/css"/>
<meta content="urn:uuid:6d940764-3029-4783-89b8-0a48341224d9" name="Adept.expected.resource"/>
	</head>
	<body id="ikna_ulusu_deneme" xml:lang="tr-TR">
		<div>
			<p class="space para-style-override-1" xml:lang="en-US"><span> </span></p>
			<p class="body"> </p>
			<p class="body"> </p>
			<p class="body"> </p>
			<p class="body"> </p>
			<p class="body"> </p>
			<p class="body"> </p>
			<p class="body"> </p>
			<p class="body"> </p>
			<p class="body"> </p>
			<p class="body"> </p>
			<p class="baslik" id="toc_marker-5">Jon</p>
			<p class="body"> </p>
			<p class="body"> </p>
			<p class="body-notab">O zamanlar, Koordinatörlerimiz gerekli gördüğünden hepimiz <span class="body-italik char-style-override-1">Tamamen Senindir Ne İstersen Onu Yap! </span>adlı eğitici videoyu görmüştük ve bu videoda bizim gibi ergenler için tek başına boşalmanın ve kendi kendimize dokunmak konusunda içimizden geldiği gibi davranmanın sağlık açısından faydalarından bahsediyordu. Bu videodan insanın kendi kendine dokunmasında hiçbir yanlış taraf olmadığını çünkü aşkın bir gizem olsa da mekanik kısmının gizemli olmadığını ve bu yüzden tek başımıza yapabileceğimizi, kendimizi ve organlarımızı tanıyabileceğimizi ve asıl önemli olanın utanç duymadan eğlenmek olduğunu öğrenmiştik.</p>
			<p class="body">Sonra gece çökerdi ve yatakhanedeki Mahrem Bölmelerimizin içi hızlı ama kesik nefeslerle dolardı ve hepimiz <span class="body-italik char-style-override-1">Tamamen Senindir Ne İstersen Onu Yap!</span>’tan öğrendiğimiz teknikleri denerdik. Ana duvarla Kız ve Erkek Alanlarını ayırmak için çekilen duvarın arasındaki küçük boşluğun gerçekten ama gerçekten dar olduğundan emin olmanız gerekirdi.</p>
			<p class="body">Tahmin edersiniz ki dar değildi.</p>
			<p class="body">Tek söyleyebileceğim bu.</p>
			<p class="body">Tabii bir de o dar aralığı fark ettiği ve Old Navy’nin giymemiz için bedava verdiği şortun içinde yılan gibi o dar aralıktan geçtiği için Josh’ı suçlayamayacağınızı söyleyebilirim. Cırt cırtı bilerek açık bıraktığı için Ruthie’yi kim suçlayabilir? Kısa süre sonra hepimiz yapmayı deli gibi istediğimiz şeyi yapışlarını dinlemeye başladık ama kurallara onlardan daha fazla uyduğumuz için orada yatıp <span class="body-italik char-style-override-1">kendi kendine yapma videosu</span>ndaki şeyleri denemeye devam ederek Ruth ve Josh’ın gerçekten yapışlarını dinledik ve inanın bana bu bile bayağı eğlenceliydi.</p>
			<p class="body">Josh ertesi gün döndüğünde mutluluktan ağlıyordu ve bu da ahlakımıza yeni bir darbeydi. Neden Koordinatörlerimiz onu gece monitörleriyle yakalamamıştı? Hepimiz içten içe, tamam, diye düşünüyorduk, kızlı erkekli hiçbir şey yapmak yok dediniz ama işte Josh, Old Navy şortu elinde, belinde bariz bir morlukla geliyor ve hiçbiriniz böö bile demiyorsunuz, öyle mi?</p>
			<p class="body">Çünkü ben her şeyi doğru yapmak istiyordum, geceleri o aralıktan geçmek istemiyordum. Yeterince büyüdüğümde biriyle evlenmek (kim olduğunu birazdan söyleyeceğim) ve doğruca demografik tesise taşınmak istiyordum, yani Genç Evliler tesisine, Pennsylvania’daki Scranton gibi, Alabama’daki Mobile gibi. Ama sonra Josh, Ruthie’yi yapmış olarak geliyor ve dokunulmazlığı varmış gibi kimse ceza almıyor. Kısa süre sonra ise doğum mucizesi gerçekleşiyor ve tüm Koordinatörlerimiz, hatta Bay Delacourt bile, Amber bebeğe pelüş hayvanlar getiriyor. Bu noktada, o ana dek nefesini tutmuş tüm hücrelerim ya da kromozomlarım, “Dostum,” diyor, “ne kadar canın yanarsa yansın o aralıktan geç ve Carolyn’in Mahrem Bölmesi’nin dışına çömel ve fısılda, Carolyn, benim, lütfen Bölme’nin cırt cırtını aç!”</p>
			<p class="body">Benim için organlarıma hayır demem konusunda bardağı taşıran son damla gördüğüm bir rüya oldu. Rüyamda ben MTV’nin <span class="body-italik char-style-override-1">Kızgın ve Baharatlı Noel</span> programındaki siyahi heriftim (bir göz atmak isterseniz Yer İmi 34412) ve Carolyn de yağlanmış beyaz yavruydu ve “Biz Üç Kral”ın hemen sonundan önceki on Kızgın ve Haylaz Pozisyonu yaparak Ada Tatili’ni kazanmak için yarışıyorduk. Yalnız sonra, ne yazık ki, Kız Tepede Başparmak Ağızda pozisyonunda Carolyn’in Elf Şapkası düştü ve Kaybeden Düdüğü öttüğünde bana doğru eğildi ve dedi ki, “Ah, Jon, keşke Bahar Tatili’nde dalga yakalamaya gelmiş yüzlerce gencin önünde rol yapacağımıza ikimiz yalnızken gerçekten yapabilseydik.”</p>
			<p class="body">Sonra beni öyle bir öptü ki eridim gittim.</p>
			<p class="body">Kendinizi hayal edin, aylardır kendi kendine yapan sağlıklı bir gençsiniz ve ateşli bir yavrunun sizi öpücükleriyle erittiği bir rüyadan uyanıyorsunuz. Aynı ateşli yavru bir kayar duvarın hemen arkasında yatmış uzanmış ve bu arada yan Mahrem Bölme’de Josh uyuyor; yaptığı kızdan birkaç hafta önce bebek sahibi olan ve sonuçta başına hiçbir şey gelmeyen Josh. Artık Bay Slippen onların bazen birlikte uyumasına izin veriyor.</p>
			<p class="body">Siz olsanız ne yapardınız?</p>
			<p class="body">Eh, siz de benim yaptığımı yapardınız, kesin. Aralıktan geçerdiniz ve Carolyn cırt cırtı açtığında ve mavi Guess kimonosu içinde karşınıza çıkıp, “Aman Tanrım, hiç sormayacaksın sandım,” dediğinde yaşadığınız en romantik şeyi yaşardınız.</p>
			<p class="body">Ve Yİ34321’deki Graham Balı’nda defalarca görmüş olsam da, hani şu, süt deresiyle bal deresinin birleştiği ve taptatlı bir iyilik ırmağı oluşturduğu video, sevişirken birinin süt, birinin bal olduğunu ve kısa süre sonra kimin başta süt, kimin bal olduğunu hatırlamadıklarını, bal ve süt karışımı gibi tek bir akışkan sıvıya dönüştüklerini bilmiyordum.</p>
			<p class="body">Eh, bize olan da buydu.</p>
			<p class="body">Bu yüzden, kısa süre sonra şapkamı elime alıp Bay Slippen’a gitmek zorunda kaldım ve dedim ki, “Efendim, sizin için sorun yoksa Amber bebeğin bir oyun arkadaşı olacak.” Bunun üzerine Bay Slippen gözlerini devirdi, elindeki plastik bardağı ezdi ve göğsüme fırlatarak, “Biz ne işletiyoruz burada, Randy, kahrolası bir yuva mı?” dedi.</p>
			<p class="body">Sonra, “Ah, Tanrım, ne yapmam gerekiyor,” dedi, “bu aptallık yüzünden iki değerli ekip üyesini mi kaybedeyim? Tamam tamam, Amber bebek o beşikten ne zaman çıkacak, yoksa sizin çocuğunuz için yepyeni bir tane mi sipariş etmem gerekiyor?”</p>
			<p class="body">Bu da mutluluk vericiydi, çünkü yakında baba olacaktım ve işimi kaybetmem bile gerekmeyecekti.</p>
			<p class="body">Birkaç gün sonra, tıpkı Ruthie ve Josh için olduğu gibi, Bay Delacourt’un rahip kardeşi geldi ve bizi evlendirdi. Yemekte mangalda biftek verdiler. Pembe ve mor balonlar havaya salınırken biz pencerelerimizde dans ettik ve tüm diğerleri de, “Kim tutar sizi, çocuklar, bebeğiniz hayırlı olsun,” dediler.</p>
			<p class="body">O zamana kadarki hayatlarımızın en güzel günüydü, orası kesin.</p>
			<p class="body">Ama Yİ11006’da hayatın bize yalnızca feyk atmadığı, bazen çok daha kötüsünün olduğu konusunda söyledikleri doğru, hani Dodger takımının atıcısı Hector Jones’un Allstate’in arkasından koskoca bir kuyruklu piyano fırlatması gibi. Çünkü bundan kısa süre sonra Amber bebekle ilgili, herkese kafayı yedirten bir şey oldu.</p>
			<p class="body"> </p>
			<p class="body"> </p>
			<p class="body-notab">O şey de, Amber bebeğin ölmesiydi.</p>
			<p class="body">Oturmak için can atılan pencere önü koltuğunda oturmak bazen güzel oluyor. Orada oturup yeşil şeride bakarak Özetinizi bitirmeye çalışırken baharın tazeliğini hissediyorsunuz, bazen Rustik Köy Evleri’nden gelmiş bir kedi yeşilliklerin içinden geçiyor; o kadar sevimli görünüyor ki onu okşamak, hatta onu koklamak istiyorsunuz. Bahsettiğim hüzünlü günde de içimden kediyi okşamak geçiyordu, hatta ona bir parça ton balığı ya da diyet kolamdan bir yudum vermek! Kediler kola seviyorsa tabii. O kısmını bilmiyorum.</p>
			<p class="body">Sonra Amber bebek sallana sallana geldi, gırtlağından mutlu olmadığını gösteren garip bir ses çıkarıyordu ve Abur Cubur Arabası’na geldiğinde kasılıp kaldı, sonra da haykırarak yere düştü.</p>
			<p class="body">Başta hepimiz bakakaldık. Amber bebeğin, ne olduğunu anlamadığımız yeni bir oyun mu icat ettiğini merak ettik. Ayrıca, hadi ama bu sabah yapmamız gereken bir sürü Değerlendirme vardı, örneğin diyet zencefilli kola için İlk Tadım Seansı, Dekan Witter’in “Bugün Kimin Kıçına Tekmeyi Basıyorsunuz?” kampanyasının Hazırlık Klibinin çok önemli İlk İzleme seansı.</p>
			<p class="body">Ama sonra, Amber bebek kalkmadı.</p>
			<p class="body">Özetlerimizi bıraktığımız gibi Gözlem Penceresine koştuk ve yumruklamaya başladık çünkü onu çok seviyorduk. O, günbegün yaşadığını gördüğümüz ilk bebekti. Kısa süre sonra sağlık görevlileri geldi ve onu alıp götürdüler. Biri, “Tanrım,” dedi, “ne kadar aptalsınız, bu bebek yanıyor, menenjitten ateşi 42’ye çıkmış!”</p>
			<p class="body">Belki aptaldık, ama o sağlık görevlileri bir sürü Değerlendirme yaptıktan sonra akıllı davransalardı da görseydik; o sırada bir sürü gerilim vardı gündemimizde.</p>
			<p class="body">Ertesi gün Carolyn küçük bebek göbeğiyle çılgına dönmüştü. Amber’in beşiğinin Fiziksel Fabrika tarafından sökülmesini, menenjitin bulaşması ihtimaline karşı tesisin tüm yüzeylerinin Islak Bezlerle silinmesini izledi ve biz, geri kalanlar da her şeyi tekmeliyor, ortalığı dağıtıyorduk. İğrenç bir şey bu, diyorduk, bu kesinlikle korkunç bir şey!</p>
			<p class="body">Şimdi geriye dönüp baktığımda, sonra yaptıkları için Bay Slippen’ı takdir ediyorum. “Tanrım çocuklar,” dedi, “hepimizin kalbi kırıldı yalnızca sizin değil, sizce ben doğduğu günden beri bu bebeği gözlemlemiyor muydum, sizce ben de, ‘Bu iğrenç bir şey, bu kesinlikle korkunç bir şey!’ diye bağıra çağıra her şeyi tekmelemek istemiyor muyum? Ama bunun ne faydası olur, Amber bebeği geri getirir mi? Bu trajik zamanda Ruth’la Josh’u nasıl destekleyebileceğimizi bilemiyorum, üzülerek ve aksilenerek mi, yoksa daha taze ve daha umutlu hissederek ve dolayısıyla onların ihtiyaçlarını daha iyi karşılayarak mı?”</p>
			<p class="body">Mantıklıydı ve hepimiz Bay Slippen’ın Tesis Moral Girişimi’ne kabul oyu verdik ve kısa süre sonra Aurabon®’umuz günde birden ikiye çıktı. Ayrıca daha kaliteli bir maddeye benziyordu ve ben hiç bu kadar mutlu ve gerilimsiz hissetmemiştim. Değerlendirmelerim daha incelikli bir hâle geldi. Değerlendirme yapmaktan keyif aldığımdan saatlerce çalıştım, sonra tekrar yaptım ve tekrar keyif aldım ve bu dönemde Beyaz Yeniyetmeler demografik kategorisinde Ortabatı Bölgesi McDorland Değerlendirme Mükemmelliği Ödülünü kazandık.</p>
			<p class="body"> </p>
			<p class="body"> </p>
			<p class="body-notab">Bir tek Carolyn daha mutlu olmadı, hamilelik durumu yüzünden duvardaki çıkışlara bağlanıp Aurabon® aldığımız yere gelip bize katılamadı. Artık ne zaman bağlansak geliyor ve kötü kötü şeyler söylüyor: “Uyanın, kendinize gelin, bir bebek öldüğü için kötü hissediyorsunuz, kötü hissetmeye devam ederek saygınızı göstermeye ne dersiniz? Çok doğal bir duygu; çünkü kahrolası bir bebek öldü, değil mi millet?”</p>
			<p class="body">Geceleri, daha evli hissetmemiz için Koordinatörlerin bize verdiği, Konferans Odası 11’deki iki kişilik Mahrem Bölmemizde ben, “Tatlım, bak,” diyordum, tavırların sırf Aurobon®’a bağlanamadığın için iğrenç. Bebek doğduktan sonra her şey yoluna girecek, o zaman yine bağlanabileceksin tamam mı?” Ama her seferinde beni fırçalıyordu, bir daha bağlanmamayı düşündüğünü söylüyordu, neden hep onu bağlanmaya zorladığımı soruyordu, artık kime güvenebileceğini bilmiyormuş ve bir gece bebek tekmelediğinde karnına eğilip, “Endişelenme meleğim, annen seni Dışarı çıkaracak,” dedi. </p>
			<p class="body">Ben de, “Dışarı mı?” diye düşündüm. “Pardon? Dur bir dakika, başardığım şey hoşuma gidiyor. Dışarıya düştüğümü hayal ettiğimde, örneğin aktris Lily Farrel-Garesh ya da superbiseybu.com’un başkanı Mark Belay gibi önemli kişilerle karşılaşma umudunun olmadığı bir Dışarıyı hayal ettiğimde ya da örneğin Yİ77656 âdet sancısı ilacındaki gibi bir yere, bir kereste deposuna düştüğümü ve içinde tek bir önemli kişi taşımayıp yalnızca sıradan insanları taşıyan arabalar geçip giderken yalnızca kereste yükleyen birini gören ve, “Acaba öğle yemeğinde ne var,” diye sıradan şeyler düşünen sıradan bir insan göreceğimi düşündüğümde karnıma soğuk bir sancı saplanıyordu; çünkü böyle yaşamak istemiyordum.</p>
			<p class="body">Dahası (bunu Carolyn’e de söyledim) her şeyimizi aldıklarında hayatımız nasıl olacak? Nelerden konuşacağız? Aşkımızı yalnızca homurtularla konuşmak istemiyorum! Aşkımı daha önceden bildiğim bir aşka benzetmek istesem, orada rüzgârda durup aşkı benzetecek bir şey aramak istemiyorum! Örneğin Carolyn, demek istesem, hani şu RE/MAX reklamını hatırlıyor musun, hani kızıl saçlı çocuk çöpten kurtardığı ayıcığına sarılarak uykuya dalıyor ve ayı canlanıyor, göz kırpıyor ve dış ses, “Yuva, artık bir yuva özlemi duymadığınız yerdir (Yİ 34451),” diyor, o reklam işte. Carolyn’e, “Carolyn, Yİ 34451’e bir göz at, senin için öyle hissediyorum işte,” desem. Eh, bunu söylemek istiyorum! Ne kadar güzel konuşabiliyorsam o kadar güzel konuşmak istiyorum. Yoksa ne oluruz, tasarım kıyafetlerimiz olmaz, Trend Belirleyiciler &amp; Lezzet Yaratıcılar sakız kartlarında resmimiz olmaz ve ben Carolyn’e dönüp, “Tatlım,” derim, “ııı, tatlım, bir şey hissediyorum, ama adını koyamıyorum ve önceki gibi bir hisse de atıf yapamıyorum, ama güven bana, tatlım, vay canına, şu anda senin için tam olarak öyle hissediyorum.” Nasıl bir şey olurdu, orada aptal aptal dikilmişiz, bir erkek, bir kadın ve rüzgâr ve kimse kimsenin ne anlatmaya çalıştığını anlamıyor.</p>
			<p class="body">Tam o sırada bebek elimi tekmeledi, çünkü elim Carolyn’in karnındaydı.</p>
			<p class="body">Carolyn de dedi ki, “Ya benimlesin ya da karşımda.”</p>
			<p class="body">Bu da komikti, çünkü söylediğim şeyi kanıtlıyordu! Çünkü ya benimlesin ya da karşımda, Yİ12009’da bir tür Meksika fişekliği takmış, tehditkârca yumruğunu sallayan yağ lekesine yaklaşırken Lysol şişesinin temizlik süngerine söylediği şey!</p>
			<p class="body">Bunu söylediğim zaman Carolyn elimi karnından itti.</p>
			<p class="body">“Seni seviyorum,” dedim.</p>
			<p class="body">“Kanıtla,” dedi.</p>
			<p class="body"> </p>
			<p class="body"> </p>
			<p class="body-notab">Bu yüzden ertesi gün Carolyn ve ben Bay Slippen’a gittik ve dedik ki, “Lütfen, Bay Slippen, gereken Çıkış Formlarını bize sağlamanızı arz ederiz.”</p>
			<p class="body">Bunun üzerine Bay Slippen, “Çocuklar,” dedi, “bana şaka yaptığınızı söyleyin.”</p>
			<p class="body">Carolyn de yumuşak bir sesle dedi ki, çünkü Bay Slippen’ı öteden beri sever, küçükken Fitness Alanı’nda ona bisiklete binmesini öğretmişti, “Şaka değil Bay Slippen.”</p>
			<p class="body">Slippen da dedi ki, “Vay canına yandığım, siz yüz binlerce yetenekli ve tutkulu erkek ve kadının emeğinin ürünlerisiniz. O insanların bazıları artık yitti gitti, hayatlarının en verimli senelerinde çevrelerindeki dünyanın güzelliğine ve enerjisine anlık tepkiler vererek bu eserleri ürettiler. Bu yüzden bu hikâyeler ve imgeler bir ulus olarak kim olduğumuzu gösteren unutulmaz kanıtlar! Ve hepsi sizin içinizde! Bunun ne kadar heyecan verici olduğunu ancak hayal edebilirim. Bütün bunlardan vazgeçeceksiniz, öyle mi? Ne için? Carolyn, ne için?”</p>
			<p class="body">Carolyn de dedi ki, “Bay Slippen, sizin kendi bebeklerinizi bu kadar sınırlı bir çevrede yetiştirdiğinizi görmedim.”</p>
			<p class="body">Slippen da dedi ki, “Carolyn, evet, öyle, ama lütfen hatırla, ne ben, ne de çocuklarım Trend Belirleyiciler &amp; Lezzet Yaratıcıları sakız kartlarına çıkmadık ve inan bana, ikide bir, ‘Baba, neden ben sıradan bir göz doktoruyum, zaten milyonlarca göz doktoru var,’ diye yakınıp duruyorlar. Lütfen bir babanın bu tür şeylerle başa çıkmak zorunda olmadığını söyleme: Neden öyle değil de böyle, böyle değil de şöyle?”</p>
			<p class="body">Carolyn de dedi ki, “Jon, biliyor musun, aslında bizi dinlemiyor bile.”</p>
			<p class="body">Slippen da dedi ki, “Randy, ne zamandan beri adın Jon oldu?”</p>
			<p class="body">Bu arada, benim adım gerçekten Jon. Randy yalnızca Kabul Edildiğim Gün annemin forma yazdığı isim, ama doğrusunu isterseniz neden ben de bilmiyorum.</p>
			<p class="body">Ama hayal meyal, muhtemelen bebekliğimde bana Jon dediğini açık seçik hatırlayabiliyorum.</p>
			<p class="body">“Bütün bunları kafanın içinde görmek bir şey,” dedi Carolyn. “Ama Dışarıda olmak bambaşka bir şeydir, sanırım.”</p>
			<p class="body">Onun yumuşadığını, Bay Slippen’ın ona ne yapması gerektiğini söylemesini istermiş gibi kız evlat rolüne büründüğünü görebiliyordum. Aklıma Yİ 27493 geldi (Tutumlu Hayat), babası kalp krizinden hastanede yatarken kız ona fakir, ama altın yürekli adamla evlenip evlenmeyeceğini sorar ve adam gecekondu mahallesi çocuklarıyla çalışmakta, sprey boyayla salıncak boyamaktadır. Ve babası der ki, tatlım, sana yüreğin yol göstersin. Sonraki sahnede babayı iyileşmiş, takım elbise içinde, düğünde görürüz. Kız da fakir ama altın yürekli adama sarılmıştır. Babasına gizlice göz kırpar ve babası kadehini kaldırarak damadın ayakkabısını gösterir ve hep birlikte, ayakkabıda küçük bir salıncak boyası lekesi olduğunu görürüz.</p>
			<p class="body">“Bu konuda yorum yapamam,” dedi Slippen. “Herkes farklıdır. Kimse bir başkasının deneyimlerini bilemez.”</p>
			<p class="body">“Larry, alınma ama saçmalıyorsun,” dedi Carolyn. “Senden daha iyisini beklerdik.”</p>
			<p class="body">Slippen yumuşuyormuş gibi göründü. Biz küçükken hepimize gizlice çörek getirdiği zamanları hatırladım. Değerlendirme yapmamız gerekmeyen, elimize yüzümüze marmelat bulaştıra bulaştıra yediğimiz çörekler. Sonra, oynadığımız oyuncakları değerlendirmek üzere Amaç Odaklı Oyunlarımıza geri dönerdik ve oyuncak eğlenceliyse gülümseyen ördeği, değilse surat asan ördeği boyardık.</p>
			<p class="body">Slippen dedi ki, “Bak, Carolyn, siz ikiniz çok şanslı insanlarsınız, hatta seçilmiş insanlarsınız. Sana büyük yatırım yaptık, karşılığını ödemen gerektiğini düşünüyorum. Bebeğin yolda olduğuna göre... ayrıca bir de güvence meselesi var, gelecek güvencesi, ben...”</p>
			<p class="body">“Amca, lütfen,” dedi Carolyn. Bu onun joker kartıydı; çünkü küçükken Slippen, Carolyn’in ona amca demesine izin verirdi ve şimdi de zamanlama doğruydu. Hele de Noel Arifesinde, hepimizin duygusal olduğu bir günde.</p>
			<p class="body">“Tanrım,” dedi Slippen. “Bakın, siz ikiniz ne isterseniz onu yapabilirsiniz, orası kesin. Sizi durduramam, ama keşke durdurabilseydim. Tek gereken, Lerner Merkezi’ne gidip Çıkış Öncesi ziyaretini yapmanız. Bildiğiniz gibi size gereken Çıkış Formlarını vermem için bunu yapmanız gerekiyor. Bu ziyareti ne zaman yapmak istersiniz?”</p>
			<p class="body">“Şimdi,” dedi Carolyn.</p>
			<p class="body">“Vay canına, Carolyn, sen ne zaman bu kadar hızlı tabanca oldun?” dedi Bay Slippen ve minibüsü çağırdı.</p>
			<p class="x---" xml:lang="en-GB">***</p>
			<p class="body"> </p>
			<p class="body-notab">Pencereleri karartılmış minibüsle gidilse bile Lerner Merkezi ziyareti gerçekten insanın aklını uçuklatır. Bir sürü yeni manzara ve ses deneyimlersiniz, örneğin yerdeki halı, tesisteki halılardan farklıdır. Minibüsteki küllüklerden kül kokusu gelir, ama tesisimizde sigara içilmez. Ayrıca, vay canına, kendi güvenliğimiz için gözlerimiz bağlı yürütülürken muhtemelen yan kaldırımın yanındaki çiçeklerden bir sürü yeni koku geliyordu, öyle ki Carolyn ve ben bayılıyormuşuz gibi ikide bir çarpışıyorduk.</p>
			<p class="body">İçeride göz bağlarımızı çıkardılar. Evet, tam olarak bizim tesis gibi görünüyordu. YaygınKoku® sistemi sayesinde, ülkedeki tüm diğer tesisler gibi kokuyordu. Yalnız ülkedeki tüm diğer tesislerde mavi önlüklü bir hanım şaşı gözlerle, bir bardak limonatayı döke döke gelmez ve sarhoş bir tonda şöyle demez: <span class="body-italik char-style-override-1">Bir ahır ahırdan daha fazlasıdır, geçmişten bir anıdır ve ulusal bakıcı zinciri size o kadar fedakâr bir biçimde hayatın sunabileceği şeylerin en iyisini sunar ve Monterey’de geceleri yıldızlar o kadar yakındır ki acentanız Amarino Co’ya minnet duyarsınız!</span></p>
			<p class="body">Sonra gözyaşlarına boğuldu ve limonatasını öyle eğmişti ki birazı langırt masasına döküldü. Kadının hangi Yer İminden bahsettiğini hiç bilmiyordum ve sorduğumda kadın Yer İminin ne olduğunu bilmiyormuş gibi davrandı. Sonra da “<span class="body-italik char-style-override-1">Ah,</span>”<span class="body-italik char-style-override-1"> </span>dedi,<span class="body-italik char-style-override-1"> </span>“<span class="body-italik char-style-override-1">artık bana neler olduğunu ya da bebeğimin hassas cildini neden işler sarpa sardığında ormanın en çetin taraflarına maruz bıraktığımı bilmiyorum. Tek bir insanın başarısı değil bu, senin düşlediğin aynı düşleri düşleyen koca bir düş kurucu ekibinin başarısı ve hedefimiz sistemlerin en önemlisi için, ailenizin çıkarı için!</span>”</p>
			<p class="body">Sonra bu, Lerner Merkezi çalışanı adam geldi ve onu alıp götürdü ve kadın elini langırt masasına o kadar sert çarptı ki küçük kaleci kırıldı ve başı bize doğru uçtu. Oradan biri, “Bravo, Doreen,” dedi, “artık langırt mangırt yok.”</p>
			<p class="body">Neyse ki o sırada bizim Bireysel Danışma zamanımız geldi.</p>
			<p class="body">Bize Akron, Ohio’dan orta yaşlı biri düştü. Bize verdikleri Soru Kartının en başında yer alan, “Acı açısından nasıl?” sorusunu sorduğumda adam, “Acı yok, yalnız bir seferinde çay kaşığını deliğime sapladığımda, Tanrım, ne kadar acıdığını tarif edemem, ama bunun dışında hissetmiyorsun bile,” dedi.</p>
			<p class="body">Bunu duyduğuma memnun olmuştum ama adam bize çay kaşığını sapladığı yeri gösterdiğinde o kadar da memnun olmadım; çünkü arkadaşlarım arasında kan görmeye dayanamayan biri olarak tanınırım ve adam DeriDoldur® kullanmamayı seçtiği için deliği açık bir biçimde görebiliyordunuz. Vay canına, birinin saçlarının dibinde kanlı bir delik görmek insanı gerçekten düşündürüyor. Soru 2’ye yanıt olarak bu deliğin günlük temizliğinde herhangi bir güçlük oluşturmadığını söylese de o deliğe bakarken ben, “Ahbap, nasıl güçlük oluşturmuyor, biri kahrolası ensende havai fişek patlatmış gibi görünüyor,” diye zihnimden geçirdim.</p>
			<p class="body">Sonra Carolyn üçüncü soruyu sordu: “Düşünce süreçlerin şimdi nasıl?” Adamın alnı kırıştı ve dedi ki, “Eh, dürüst olmak gerekirse, üç senedir burada olduğumdan epey gelişme kaydetmiş olsam da bazen beyinsel olarak aradığım şeyleri yerinde bulamıyorum, sanki mutfak raflarınız duruyormuş da mısır konserveleriniz gitmiş gibi, ne demek istediğimi anlıyor musunuz? Örneğin sana bakıyorum küçük hanım, güzel olduğunu söyleyebiliyorum; ama güzelliğini daha canlı tarif etmek için beynimde belli bir yeri yokladığımda, izle şunu, bazı sözler çıkıyor ve ben, lütfen beni affet, ah kahretsin...”</p>
			<p class="body">Sonra sesi sunucu sesine dönüştü ve konuşmaya başladı: <span class="body-italik char-style-override-1">Bu kadınlar nesillerdir biliyor ki bu kadim ormanın derinliklerinde bir yerde kahve yetiştiren çiftçilerin tanıdığı bir erkek ezelden beri hayatta yalnızca tek bir şey istiyor: Huzur içinde golf izlemek kuşkusuz. Dünya Kitabı bilgiyi dünyanın dört bir köşesine yaydığında bir süper köprü gibi kilometreleri aşacak telefon kartı arayı kapatır!</span></p>
			<p class="body">Adamın gözleri şaşılaşmıştı, kekeliyordu, yakında bizim de şaşılaşacağımızı ve ağzımızdan saçma sapan şeyler çıkacağını bilmesek komik gelebilirdi.</p>
			<p class="body">Sonra adam kalktı ve tekrar tekrar yüzüne vurarak odadan kaçtı.</p>
			<p class="body">Carolyn’e dedim ki, “Eh, bana bu kadar yeter.”</p>
			<p class="body">Onun da bana bu kadar yeter demesini bekledim, ama o eli karnında, kararsız bir yüzle oturmaya devam etti.</p>
			<p class="body">Oturma Odasına çıktığımızda onu kollarıma aldım ve dedim ki, “Tatlım, bence durumumuz o kadar da kötü değil, neden evimize geri dönüp birbirimizi ve aramıza geldiğinde bebeğimizi sevmiyoruz. Neden sahip olduğumuz nimetlerin tadını çıkarmıyoruz?</p>
			<p class="body">Başını hafifçe eğdi, böyle, “Evet, tatlım, Tanrım, baştan beri sen haklıydın,” der gibi. Ama sonra her şeyi belirleyen kötü bir şey oldu, yaşlı bir hanım aksaya aksaya geldi ve dedi ki, “Tatlım, gerçekten bilmek için İkinci Seneye kadar beklemen lazım, bazıları gelişmez, ama bazıları gelişir. Ben İkinci Senemdeyim ve biliyor musun? Şimdi böcek gördüğümde gerçekten böcek görüyorum, bir boya lekesi gördüğümde gerçekten boya lekesi görüyorum. Dikkatini dağıtan hiçbir şey yok ve harika bir duygu bu. Görüş alanında gözlerini hareket ettirerek önüne getirdiğin şey dışında hiçbir şey yok. Hem, ne kadar iyi konuştuğumu duyabiliyor musun?”</p>
			<p class="body">Minibüste dedim ki, “Eh, ben kararımı verdim.” Carolyn de dedi ki, “Eh, ben de.” Sonra uzun ölü bir sessizlik oldu, çünkü kararlarımızın aynı karar olmadığını o da biliyordu, ben de biliyordum. O yaşlı cadı bir şekilde Carolyn’in aklını çelmişti.</p>
			<p class="body">Dedim ki, “Kadının söylediklerinin doğru olduğunu nereden biliyorsun ki?”</p>
			<p class="body">“O da dedi ki, biliyorum işte.”</p>
			<p class="body"> </p>
			<p class="body"> </p>
			<p class="body-notab">O gece, iki kişilik Mahrem Bölmemizde Carolyn beni dürtüp uyandırdı. “Jon,” dedi, “çocuğumuzun sahip olabileceği en güzel hayata sahip olması yönünde hata yapmamız mantıklı değil mi?”</p>
			<p class="body">Ben de, “Bebeğim,” dedim, “lütfen Buzdolabına bak, orada soğuk tutulması gereken bir sürü yiyecek var. Buzdolabının üzerine bak, orada bir sürü abur cubur var. Grup Dolabına bak, Gap ve Ann Taylor gibi bedava tasarım giysilerle tıka basa dolu. Yani demek istediğim sen nasıl güzel bir hayat önereceksin peki? İçi ve üstü boş bir Buzdolabı, üçümüzün de paçavra gibi giyindiği bir hayat mı, çünkü seni bilmem ama benim yeteneklerim, yapmayı bildiklerimle sınırlı. Ann Taylor’ın Moda Modülüne gidersen ve gözlerini kırpıp tıklayarak Fiyat Bilgisi alırsan o eşyaları bedava vermediklerini görebilirsin.</p>
			<p class="body">O da dedi ki, “Ah, Jon, kalbimi kırıyorsun, o gece Bölmeme geldiğinde istediği şeyi elde eden bir aslan gibiydin, ama şimdi korkuyla burnunu oynatan bir tavşan gibisin.”</p>
			<p class="body">Eh, bu hiç hoş değildi ve ona hoş olmadığını söyledim ve o da dedi ki, “Tanrım, sızlanıp durma, tavşan gibi sızlanıyorsun” ve ben de dedim ki, “Paçavra olacağıma tavşan olurum” ve o da dedi ki, “Sen gidip başka yerde uyusan daha iyi olacak.”</p>
			<p class="body">Ben de gidip Oğlanlar kısmında, yerde uyudum, çünkü Mahrem Bölme bulmak için çok geç olmuştu.</p>
			<p class="body">Kızgın ve üzgündüm çünkü hiçbir erkek, tavşan olarak görülmek istemez. Sevgiliniz sizi tavşan olarak görmeye başlamışsa bir daha sizi nasıl aslan olarak görebilir ki? Aniden beni her zaman tavşan değil de aslan olarak görecek ve aslında ne kadar şanslı olduğumuzu gerçekten anlayacak biriyle yeni bir ilişkiye başlamak istedim.</p>
			<p class="body">Orada, Oğlanlar kısmında yatarken, kafam karıştığında hep yaptığım şeyi yaptım, yani annem hakkındaki Hafıza Döngümü açtım. Kızıl saçlarını topuz yapmış turta pişiriyordu ve her zamanki gibi hamuru açarken durdu. “Ah, benim küçük erkeğim,” dedi, “seni çok seviyorum, bu yüzden yapabileceğim en zor şeyi yaptım, yani senden ayrıldım, tatlım. Olağanüstü zekânı o en kutsal şeyi yapmak için yani başka insanlara yardım etmek için kullanabilesin diye. Olduğun yerde kal, dikkatinin dağılmasına izin verme, mutlu ve üretken bir hayat yaşa, o zaman ben de mutlu olurum.”</p>
			<p class="body">Son geldiğinde gözlerimi kırpıştırdım, “Sağ ol, anne,” dedim, her zaman arkamdaydın, keşke ölmeden önce seni bir kez görebilseydim.</p>
			<p class="body"> </p>
			<p class="body"> </p>
			<p class="body-notab">Sabahleyin Slippen, ayak tabanıma hafif şok vererek beni uyandırdı. Bazen erken kalkmamız için yardıma ihtiyaç duyduğumuzda faydalı oluyor. Ardından dedi ki, “Lütfen benimle gel, bir belaya çattık anlaşılan.”</p>
			<p class="body">Toplantı Odası 6’da bizzat Bay Dove, Bay Andrews ve Bay Delacourt’un kendisi bekliyordu ve masanın ucunda Carolyn küçücük kalmış, ellerini Çıkış Formlarının üzerine koymuş oturuyordu. Saçlarını örgü yapmıştı, her zaman sevimli bulduğum bir modeldi. Yİ 10003 İsveç Yağmuru Çikolatası’ndaki sütçü kız gibi. Hani kız aniden kovasını fırlatıp atar ve örgülerini açarak seksi bir kadına dönüşür ve ambarın önüne dizilmiş şişman hanımlar da seksi görünmek için örgülerini açarlar ve sıska kocaları şaşkın şaşkın baktıktan sonra ormana kaçar ya, işte öyle.</p>
			<p class="body">“Randy,” dedi Bay Dove, “Carolyn Çıkış yapmak istediğini bildirdi. Bizim bilmek istediğimiz, evli olduğunuza göre, senin de aynı şeyi isteyip istemediğin.”</p>
			<p class="body">Ben de Carolyn’e, “Küçük bir kavga yüzünden kendi kendine sonuca vardın, bana ilk tavşan diyen sendin, sırf bu yüzden ben de sana paçavra dedim,” dercesine baktım.</p>
			<p class="body">“Dün gece yüzünden değildi, Jon,” dedi Carolyn.</p>
			<p class="body">“Randy, sende kuşku mu seziyorum?” dedi Bay Dove.</p>
			<p class="body">İtiraf etmem lazım bir parça kuşku duyuyordum; çünkü Carolyn hayatı ne kadar güzel olursa olsun asla mutlu olmayacak, tatminsiz bir kıza benziyordu gittikçe.</p>
			<p class="body">“Belki siz çocuklar, biraz daha fazla zaman istersiniz,” dedi Bay Andrews. “Konuşmak ve gerçekten emin olmak için.”</p>
			<p class="body">“Benim fazladan zamana ihtiyacım yok,” dedi Carolyn.</p>
			<p class="body">Ben de dedim ki, “Ne olursa olsun gidiyorsun, öyle mi? Ben ne yaparsam yapayım?”</p>
			<p class="body">O da, “Jon, benimle gelmeni çok istiyorum, ama evet, gidiyorum,” dedi.</p>
			<p class="body">Bay Dove da dedi ki, “Bir dakika, Jon kim?”</p>
			<p class="body">Bay Andrews, “Randy Jon,” dedi, “Anlaşıldığı kadarıyla kızın ona verdiği isim gibi bir şey.”</p>
			<p class="body">Bay Slippen, “Bakın, çocuklar,” dedi, “neredeyse otuz senedir evliyim ve deneyimlerime göre, kuşkunuz varsa, bir durup düşünmek lazım. İlla ki hata yapacaksanız birlikte kalarak yapın. Carolyn, belki de yapman gereken... demek istediğim, sen formlarını doldurdun; ama dilersen biz onları askıya alırız ve belki Randy, Carolyn’le uzlaşmak için kendi formlarını doldurur ve onu da askıya alırız. Doğru zamanın geldiğine karar verdiğinizde tek yapmanız gereken bize söylemek ve biz...”</p>
			<p class="body">“Ben bugün gidiyorum,” dedi Carolyn. “En kısa zamanda.”</p>
			<p class="body">Bay Dove bana baktı ve dedi ki, “Jon ya da Randy, her kimsen, bugün gitmeye hazır mısın?”</p>
			<p class="body">“Hayır,” dedim. Çünkü Carolyn’in acelesi ne, diye düşünüyordum. Neden bu kadar çılgın görünüyor, alnı kırışmış, endişeli, Yİ 98473’teki kil animasyon tavuk gibi. Hani, “Başımıza taş yağacak, başımıza taş yağacak,” der ve sonra düşenin yalnızca Dodge Ramcharger olduğu ortaya çıkar ve araba yüksekten düşüp tavuğu ezer. Tavuk da tek kolunu ya da kanadını çıkarıp Sersem Mart Deliliği? diyen bir tabela kaldırır ya işte öyle.</p>
			<p class="body">Slippen dedi ki, “Çocuklar, çocuklar, çok yazık ediyorsunuz. Birlikte harikasınız. Gerçek bir aşk ilişkisi.”</p>
			<p class="body">Carolyn bu sırada ağlıyordu ve dedi ki, “Özür dilerim, ama beklersem fikrimi değiştirebilirim ve yüreğim bana bunun yanlış olacağını söylüyor.”</p>
			<p class="body">Sonra da Çıkış Formlarını Slippen’a doğru itti.</p>
			<p class="body">Sonra Dove, Andrews ve Delacourt, bir tür kurumsal rehbere göre davranıyormuş gibi hızla harekete geçtiler, ki aslında gerçekten öyleymiş. Bay Dove’da bazı fotokopiler vardı ve fotokopiden okumaya başladı. Carolyn’e, son kez sevgi dolu özel bir görüşme yapmak istediği biri olup olmadığını sordu ve Carolyn de, “E herhâlde,” dedi ve bizi kısa bir süre için yalnız bıraktılar.</p>
			<p class="body">Carolyn sevecenlikle bana bakarak derin bir nefes aldı ve “Ah Gadzook,” dedi. Bu yüreğimi burktu, çünkü bazen Mahrem Bölmemizdeki güzel mahrem anlarımızda birbirimizin ateşli ve uyumlu bedenlerine bakarak şansımıza hayret ettiğimiz anlarda söylediğimiz bir şeydi Gadzook. Yİ 38492’de Zookers Sakızı reklamından alınmış bir şey. Zookers adamı öyle Zooklanmış bir balon şişirir ki bütün şehri içine alır ve şehir Mars’a kadar uçar.</p>
			<p class="body">Bu noktada Carolyn’in gözlerinden yaşlar akıyordu, benim de öyle, çünkü o ana kadar çok mutlu olduğumuzu düşünüyordum.</p>
			<p class="body">“Jon, lütfen,” dedi.</p>
			<p class="body">“Yapamam,” dedim.</p>
			<p class="body">Bu doğruydu.</p>
			<p class="body">Bu yüzden, elleri ellerimde, orada sessizce oturduk, tıpkı Yİ 87345’te Albay Sanders, KFC Haiti MiniTavuk parçalarının tarifini vermediği için hapishaneye atıldığı zaman albayla karısının oturduğu gibi. Sonra Carolyn, “Sana tavşan derken ciddi değildim,” dedi ve ben de onu güldürmek için burnumu tavşan gibi oynattım.</p>
			<p class="body">Ama anlaşılan kurumsal rehberde, bu son sevgi dolu özel görüşme için belli bir süre sınırı vardı; çünkü Güvenlikten Kyle ve Blake geldi ve Carolyn dudaklarımı ezberlemeye çalışırmış gibi şiddetle öptü beni. Sonra da şöyle dedi: “Bir gün gel ve bizi bul.”</p>
			<p class="body">Sonra onu alıp götürdüler, daha doğrusu o onları alıp götürdü, çünkü o kadar önden gidiyordu ki ona ayak uydurmak için koşmak zorunda kaldılar. Carolyn, Kenneth Cole botlarını yere vura vura uzaklaştı. Bu arada botlarını ondan aldılar, çünkü o gece pijamalarımı seçerken onları Grup Dolabında buldum.</p>
			<p class="body"> </p>
			<p class="body"> </p>
			<p class="body-notab">Ondan sonra her gece Mahrem Bölmemizde yalnız başıma yattım, Carolyn’in tırnak makasıyla eski pelüş köpeği Lefty’den başka bir şeyi kalmamıştı geride ve gündüzleri Slippen, benim popüler pencere önü koltuğunda pek çok faturalanamaz saat harcayarak imgeleri gözden geçirmeme ya da imgeleri taramama izin veriyordu ve çevremde diğer tesis kızları ve oğlanları kendi değerlendirmelerini yapıyorlardı. Hepsi gülümsüyordu çünkü hâlâ günde iki kez Aurabon® alıyorduk ve Carolyn’i o mavi tulum içinde Lerner Merkezi’nde tek başına düşünürken ben İşi-Etkileyen-Moral-Sorunu formunu doldurarak ekstra Aurabon® için başvuruyordum. Benim için üzülen Slippen da her seferinde onaylıyordu.</p>
			<p class="body">Aurabon® her şeyi düzeltiyordu, çünkü Aurabon® her zaman her şeyi düzeltir; ama kısa süre sonra öğrendim ki günde sekiz, dokuz kez bağlandığın zaman her zaman mutlu hissediyorsun. Ama bu alüminyum kâğıt çiğnemek gibi bir mutluluk ve bir kez bu tür mutluluk için yaşamaya başladıktan sonra kısa süre sonra bir daha hiç yeterince mutlu olamıyor hâle geliyorsun. Çok çok mutlu olduğun zaman bile, tesisteki perdeleri asmak için kullandıkları yuvarlak metal kancaların güzelliği karşısında gözyaşları içinde kalacak kadar mutlu olduğun zaman bile daha da mutlu olmak için büyük bir arzu duyuyorsun. Bu yüzden kendini güzel perde kancalarından koparıyorsun ve titrek mutlu ellerle bir İşi-Etkileyen-Moral-Sorunu formu daha dolduruyorsun ve sonra, tesisteki hiçbir şey yeni mutluluk düzeyinle bakmana değecek kadar güzel olmadığından o çok popüler pencere önü koltuğunda oturuyorsun ve bu çılgın kontrolsüz hâlde görsellemeye başlıyorsun. Mesela Nike’ın Babil’in Asma Bahçeleri videosunu açıyorsun (Yİ 89736) ve güzel olsa da yeterince güzel gelmiyor. Bu yüzden Yİ 22314’ten biraz Narin Sırlar iç çamaşırı modeli ekliyorsun, ağaçlara şişman Dole portakalları ve muzları (Yİ 76765) asıyorsun ve Crest’in Yİ 74638’inden bir gökyüzü dolusu yıldız ekliyorsun ve antialerjen Capaviv®’in sağladığı Koku Paletinden yasemin ve mürver alıp havayı dolduruyorsun; ama bu hâlâ yeterince güzel gelmiyor, bu yüzden gözlerini kırpıp işi sonlandırıyorsun ve bir İşi-Etkileyen-Moral-Sorunu formu daha dolduruyorsun. Ve sonunda bir gün Bay Dove geliyor ve diyor ki, “Randy, Jon ya da her neyse; iki şey söyleyeceğim. İlk olarak, bize öyle geliyor ki senin için hiç faydalı olmayan mahrem bir yere çekilmişsin ve bu yüzden Aurabon®’u tüm diğerlerinki gibi günde ikiye düşürüyoruz. Lütfen artık o pencere önü koltuğuna oturma, bundan sonra orası sana yasak. Ayrıca, seni bazı ek Proje Ekiplerine koyacağız, çünkü bilirsin ki boş eller şeytana çalışır. Bu arada, madem tek kişisin iki kişilik Mahrem Bölme kullanman haksızlık gibimize geliyor. Bu yüzden bize kalırsa artık Oğlanlar kısmındaki diğer Oğlanların arasına katılman gerek.</p>
			<p class="body">Böylece, o gece Rudy, Lance, Jason ve diğerlerine katıldım. Bana iyi davrandılar, zaten her zaman iyi davranırlar. 10 numaralı kabloluyla Jason benimle geçen seneki Noel partisinden bazı fotoğraflar paylaştı. Carolyn bana arkadan sarılmış ve güzel yüzü koltuk altımdan görünüyor, bu da bana partiden sonra Mahrem Bölmemizde oynadığımız bir oyunu hatırlattı. O oyunda benim kim olduğum, onun kim olduğu sizi hiç ilgilendirmez, ama inanın bana, unutulmayacak bir geceydi. Gece yarısından sonra biraz hava almak için ama aynı zamanda her yanımız ağrıdığı için bölmemizden çıktığımızda gidip popüler pencere önü koltuğuna oturmuş, birbirimize sokulmuş ve karın yağışını izlemiştik.</p>
			<p class="body">Bu da Oğlanlar kısmında uyumayı berbat ve hüzünlü hâle getiriyordu.</p>
			<p class="body">Kayar duvar açılıp Kız ve Oğlan kısımlarının ayrıldığını, beş metal çubukla aralığı kapattıklarını ve artık kimsenin diğer tarafa geçemediğini fark ettim. Tek yapabildiğimiz ağızlarımızı eskiden aralık olan yere dayamak ve kızlara iyi geceler demekti, onlar da kendi Mahrem Bölmelerinden boğuk seslerle bize iyi geceler dediler.</p>
			<p class="body">Ama ben bunu yapmadım, çünkü orada iyi geceler demek istediğim kimse yoktu, hepsi benim için kız kardeş gibiydi.</p>
			<p class="body"> </p>
			<p class="body"> </p>
			<p class="body-notab">O zamanlar hayatımın en hüzünlü günleriydi kesinlikle.</p>
			<p class="body">Sonra bir gün hepimiz karın üstüne uzanmış GameBoy’da Macar Kafa Uçuran oyununu oynuyorduk. Piyasaya sürülmesi planlanan bu yeni oyunda annesinin bahçesinde elinde tırpanla dikilen bir adam oluyorsunuz; ama sonra annenizden bir sürü kafa çıkıyor. Fakat sonra aniden oyunumun üzerine Bay Slippen’ın gölgesi düştü ve oyunumu bozdu, üç ham kafa biçtim ama Slippen’ın gölgesini düşürmesinin sebebi bana Carolyn’den bir mektup getirmesiydi!</p>
			<p class="body">Mektubu açarken çok huzursuzdum, açtıktan sonra daha da huzursuz oldum, çünkü içinde okuyamadığım bu tuhaf işaretlerden vardı, sanki biri bir kuşun arka bacağına kalem bağlamış ve sonra, “Koş küçük kuş, bu sayfanın her yerinde koş, ben de onu senin için postalayayım,” demiş gibi. Okuyabildiğim kısımlar sinirimi daha da bozuyordu, sanki alelacele yazmış gibiydi: <span class="body-italik char-style-override-1">John, bir manastır, dua eden adamların bütün gün sessizlik içinde dolandığı bir koydur ve yalnızca bir şeyden kesinlikle eminler: Ürünün uzun vadeli dayanıklılığı arkasında durmuyoruz, arkasından koşuyoruz; çünkü şansımızı denemenin nesi yanlış</span><span class="body-italik char-style-override-1">, o şans boynuzlu toynaklı olsa da olabileceğinin en iyisi olman için seni destekleyen on bin kişinin bağıra çağıra tezahürat yaptığı yerde senle en kötü korkun baş başa kalıyorsun.</span></p>
			<p class="body">Sonra Tanrı’ya şükür yine bacağına kalem bağlanmış kuşa döndü.</p>
			<p class="body">Onun Hilfiger şort içinde güneş gözlüğünü tepesine kaldırmış bulmaca çözerken ne kadar ateşli ve zeki göründüğünü düşündüm. O ilk gecemizde Mahrem Bölmesinde Çıkış tabelasının ince mavi bölme duvarından sızan ışığı altında üzerinde La Perla külotu dışında çırılçıplak nasıl göründüğünü hatırladım. Dümdüz karnı ve dümdüz olmayan göğüsleri ve cilveli gülümsemesi hep maviydi ve sonra kendimi aniden dünyadaki en büyük salak gibi hissettim, neden onu bırakmıştım ki? Aniden uyanmıştım sanki! O benimdi ve ben onundum. O, o kadar ince ve güzeldi ve şimdi tek başına Lerner Merkezi’ndeydi, öyle mi? Ensesinde o kanlı delikle korku içinde, tiril tiril titriyor ve karnında bebeğimizi taşıyor, enselerinde kanlı delikler olan tüm diğer korkmuş insanlarla takılıyor, yalnız hiçbiri onu benim gibi tanımıyor ve sevmiyor, öyle mi? Mantıklı davrandığımı düşünerek ona bok gibi davranmıştım; çünkü kendi kafalarımız da böyle değil midir? İçindeyken mantıklı gelir ama sonra, geriye dönüp baktığımızda, bazen, tam bir salak gibi davranmışım, diye düşünürüz.</p>
			<p class="body">Sonra Brad geldi ve dedi ki, “Dostum, bağlanma zamanı.”</p>
			<p class="body">Ben de dedim ki, “Lütfen Brad, bu saatte bu boktan şeyle beni rahatsız etme.”</p>
			<p class="body">Sonra Slippen’ı bulmaya gittim, ama öğle yemeğindeydi, bu yüzden Dove’u bulmaya gittim ve dedim ki, “Efendim, gereken Çıkış Formlarımı talep ettiğimi arz ederim.”</p>
			<p class="body">O da dedi ki, “Randy, lütfen, beni korkutuyorsun, aceleci davranma, pencereden dışarı bir bak.”</p>
			<p class="body">Baktım ve doğrusunu söylemek gerekirse pek güzel görünmüyordu, örneğin her sabah Rustik Köy Evleri’nden tasarım olmayan sade kıyafetler içinde mutsuz görünüşlü insanlar çıkıyordu ve hurda arabalarına biniyorlardı. Ve onları neşeyle öpüp, “Bu gece eve geldiğinde büyük bir armağan bulacaksın, yani beni,” diyen biri var mıydı? Hayır, onları neşeyle öpmesi gereken kişi bağırıyor, sigara içiyor ya da sigara içerek bağırıyordu ve adamlar eve döndüğünde, sanki bütün gün iş yerinde biri sopalarla kafalarına vurmuş ve pisliğin teki olduklarını söylemiş gibi, ellerini başına yaslayıp verandaya oturuyorlardı.</p>
			<p class="body">Sonra Bay Dove, “Randy, Randy,” dedi, “neden senin gibi yetenekli bir delikanlı, dünyayı etkileme fırsatından vazgeçsin ve kalabalığın içinde böğüren bir başka sığır olsun, dışarıdaki insanların sana ne kadar saygı duyduklarını, sana ne kadar güvendiklerini bilmiyor musun?”</p>
			<p class="body">Bu doğruydu. Çünkü bazen Rustik Köy’den çocuklar gelirdi ve lav zeminde durup Trend Belirleyiciler &amp; Lezzet Yaratıcılar sakız kartlarını penceremize bastırırlardı ve biz onlara el salladığımızda ya da sakız kartlarındaki pozu verdiğimizde mutluluk içinde iğrenç dairelerine dönerler, muhtemelen annelerine bizi gerçekten gördüklerini anlatırlardı ve muhtemelen haftalardır yaşadıkları en güzel şey bu olurdu.</p>
			<p class="body">Ama yine de, Carolyn’in mektubundaki kuş işaretlerini düşündüğümde, bilmiyorum, bir şey kırıldı, bir yokuştaymış gibi hissettim ve patladım, “Hayır, hayır, lütfen bana kahrolası formları getirin, talep ediyorum ve ben talep ettiğimde yapmanız gerektiğini sanıyordum!”</p>
			<p class="body">Dove hüzünle, “Gerekiyor, Randy, sen talep ettiğinde yapmamız gerekiyor,” dedi.</p>
			<p class="body"> </p>
			<p class="body"> </p>
			<p class="body-notab">Dove diğer Koordinatörleri çağırdı ve dedi ki, “Larry, senin küçük dostun formlarını talep etti.”</p>
			<p class="body">Slippen da dedi ki, “Belamı bulayım, e mi.”</p>
			<p class="body">“Ne yazık,” dedi Delacourt. “Bu çocuk bir harika.”</p>
			<p class="body">“En iyilerinden biri,” dedi Andrews.</p>
			<p class="body">Bu doğruydu, İş Birliği Ruhu Ödülü’nü beş kez kazanmıştım, hatta bir kez de Denny O’Malley Ödülü’nü. Denny O’Malley, Chicago Illinois’deki Değerlendirici, on yaşında lösemiden ölmüş ve öldüğünde gülümsüyormuş.</p>
			<p class="body">“Ne derseniz deyin, cesaret ister,” dedi Slippen. “İnsanın karısının peşinden gitmesi falan...”</p>
			<p class="body">“Evet ve hayır,” dedi Delacourt. “Sen, Larry, çatıdan düşsen, benim de peşimden yuvarlanmamın sana bir faydası olur mu?”</p>
			<p class="body">“Ama ben senin karın değilim,” dedi Slippen. “Hamile karın.”</p>
			<p class="body">“Karım ya da değil, hamile ya da değil,” dedi Delacourt. “O zaman elimizde gittikçe yaklaşan kaldırım konusunda o kadar mutlu olmayan iki kişi olur. Kimseye faydası olmaz. İkisi de ölür. Aslında, üçü de ölür.”</p>
			<p class="body">“Bebekle üç ediyor,” dedi Andrews.</p>
			<p class="body">“Evet, bebekle üç ediyor,” dedi Delacourt.</p>
			<p class="body">“Ama her şey mümkün,” dedi Slippen. “Bilirsiniz, ikisi birlikteyken, üçü, belki şanslarını deneyebilirler...”</p>
			<p class="body">“Larry, sen kimin tarafındasın?” dedi Dove.</p>
			<p class="body">“Ben herkesin tarafındayım,” dedi Slippen.</p>
			<p class="body">“Bu olayı farklı açılardan görüyorsun,” dedi Andrews.</p>
			<p class="body">“Her neyse, tartışmak boşuna,” dedi Delacourt. “O, formlarını talep etti ve formları ona vermek zorundayız.”</p>
			<p class="body">“Zavallı annesi,” dedi Dove. “Yaptığı onca fedakârlıktan sonra bu.”</p>
			<p class="body">“Ah, lütfen,” dedi Slippen. “Annesiymiş.”</p>
			<p class="body">“Larry, pardon, bir şey mi dedin?” dedi Dove.</p>
			<p class="body">“Hangi anne düşmüştü ona?” dedi Slippen.</p>
			<p class="body">“Larry, lütfen Oda 6’daki Tat ve Notla Konferansı’na git,” dedi Delacourt. “Bak bakalım, Peynir Çubuklar nasıl gidiyor?”</p>
			<p class="body">“Ona hangi anneyi vermiştik?” dedi Slippen. “Turta pişiren kızılı mı? Bahçedeki sarışını mı?”</p>
			<p class="body">“Larry, cidden,” dedi Dove. “Kafayı mı yedin?”</p>
			<p class="body">“Dua eden esmeri mi?” dedi Slippen. “Dua kitabını bırakırken, tüm diğerleri gibi, Olduğun yerde kal, dikkatinin dağılmasına izin verme, mutlu ve üretken bir hayat yaşa, o zaman ben de mutlu olurum, diyeni mi?”</p>
			<p class="body">“Larry fazla çalışıyor,” dedi Andrews.</p>
			<p class="body">“Artı, ona verilen ilaçları almıyor,” dedi Delacourt.</p>
			<p class="body">“Bütün bunlar canıma tak etti,” dedi Slippen ve ayaklarını vura vura Gözlem Odası’ndan çıktı.</p>
			<p class="body">“Ha, şu Larry!” dedi Dove. “Anneni tanımıyordu bile, Randy.”</p>
			<p class="body">“Ama biz tanıyorduk,” dedi Andrews.</p>
			<p class="body">“Çok iyi bir hanım,” dedi Delacourt.</p>
			<p class="body">“Harika turtalar pişiriyordu,” dedi Dove.</p>
			<p class="body">Ben de, “Aptal olduğumu mu sanıyorsunuz,” dedim, “bir şeyler döndüğünü biliyorum, çünkü Slippen annemin Hafıza Döngüsü’nde bana özel olarak söylediği sözleri kelimesi kelimesine nasıl biliyor?”</p>
			<p class="body">Sonra uzun bir sessizlik oldu.</p>
			<p class="body">Sonra Delacourt, “Randy,” dedi, “sen çocukken, çocuk gibi düşünüyordun. Onu biliyor musun?”</p>
			<p class="body">Onu biliyordum, Tırtıklı Trojan’ın Yİ 88643’ü.</p>
			<p class="body">“Eh, artık çocuk değilsin,” dedi. “Bir erkeksin. Dev bir hata yapmak üzere olan bir erkek.”</p>
			<p class="body">“İşin buraya gelmeyeceğini umuyorduk,” dedi Dove.</p>
			<p class="body">“Lütfen bizimle birlikte Tesis Sineması’na gel,” dedi Delacourt.</p>
			<p class="body">Bu, Yemekhanenin yanındaki oda; büyük ekranlı plazma televizyonu, Pottery Barn’dan deri bir kanepesi ve delüks Orville Redenbacher Patlamış Mısır sihirbazı var.</p>
			<p class="body"> </p>
			<p class="body"> </p>
			<p class="body-notab">Büyük ekrana bu eski moda görünümlü film geldi. Tel tel saçları olan genç, çirkin bir kız oldukça kötü görünen bir evde sigara içiyordu.</p>
			<p class="body">Videoda görünmeyen bir adam kıza, tamam, dedi, bize kendi sözcüklerinle tam olarak nedenini açıkla.</p>
			<p class="body">Kız dedi ki, “Ah, bilmiyorum, babasıyla ilişkim yüzünden bebeğe çok da ilgi duymuyorum.”</p>
			<p class="body">“Tamam,” dedi görünmeyen ses. “Para rol oynamıyor mu, yani?”</p>
			<p class="body">“Eh, elbette, evet, para her zaman işime yarar,” dedi kız.</p>
			<p class="body">“Ama asıl sebep değil, öyle mi?” dedi ses. “En öncelikli sebep olmaması gerekiyor, en öncelikli sebebinin, örneğin, çocuğuna daha iyi bir hayat sağlamak olması gerekmiyor mu?”</p>
			<p class="body">“Tamam,” dedi kız.</p>
			<p class="body">Sonra kamera geri çekildi ve kartonla kapatılmış kırık pencereler, kirli bulaşıklarla kaplı mutfak tezgâhları ve avluda teker yerine tuğlalar üzerine oturtulmuş araba göründü.</p>
			<p class="body">“Sözleşme koşullarına itirazın yok, değil mi?” dedi ses. “Baştan sona okuduğun sözleşme?”</p>
			<p class="body">“Yok,” dedi kız.</p>
			<p class="body">“Okudun mu?” dedi ses.</p>
			<p class="body">“Okuduydum,” dedi kız. “Tamam, tamam, kahrolası sözleşmeyi en sonuna kadar okudum.”</p>
			<p class="body">“İsim değişikliğine itirazın yok mu?” dedi ses.</p>
			<p class="body">“Tamam,” dedi. “Ama neden Randy?”</p>
			<p class="body">“Ziyareti yasaklayan maddeye itirazın yok mu?” dedi ses.</p>
			<p class="body">“Yok,” dedi kız ve sigarasından derin bir nefes çekti.</p>
			<p class="body">Sonra Dove, duvara iki kez tıkladı ve film durdu.</p>
			<p class="body">“O hanımın kim olduğunu biliyor musun, Randy?” dedi.</p>
			<p class="body">“Hayır,” dedim.</p>
			<p class="body">“O hanımın annen olduğunu biliyor musun?” dedi.</p>
			<p class="body">“Hayır,” dedim.</p>
			<p class="body">“Eh, o hanım senin annen, Randy,” dedi. “Bu şekilde öğrendiğin için üzgünüz.”</p>
			<p class="body">Ben de, “Çok komik,” dedim, “o benim annem değil, benim annem güzel, kızıl saçlarını topuz yapıyor.”</p>
			<p class="body">“Randy, itiraf ediyoruz,” dedi Delacourt. “Kendi iyiliğiniz için Hafıza Döngülerinizde size stilize anneler verdik, gerçek annelerinizin kim olduğu hakkında kötü hissetmenizi istemedik. Ama bu kriz zamanında, sana gerçeği açık seçik söylemek zorundayız. Bu senin gerçek annen, Randy, bu senin gerçek eski evin. Seneler önce annen verdiğimiz ilanı görüp bize başvurmasaydı o evde büyüyecektin. Sen busun işte. Pek çok özelliğimiz doğamızdan gelir! Biri müdahale edip yardımına koşmazsa kaderinle mücadele edemezsin, o biri biziz işte, bunca senedir sana inandık, kaynaklarımızı sana adadık. Sen bir prenssin, biz seni prens yaptık. Lütfen tekrar çamura dönme.”</p>
			<p class="body">“Lütfen düşün, Randy,” dedi Dove. “Hemen karar verme, bir gece bekle.”</p>
			<p class="body">“Bunu yapar mısın?” dedi Delacourt. “En azından bir düşünmez misin?”</p>
			<p class="body">Doğrusunu söylemek gerekirse, annemin videosu ödümü patlatmıştı, sanki yer ayaklarımın altından kaymıştı, tıpkı Yİ 83743’teki Advil reklamı gibi: Adamın evinin temeli düşüverir, adam kafasını Cehennem’in zeminine çarpar ve Advil’e ihtiyaç duyar, şeytanda biraz vardır, ama adama vermez.</p>
			<p class="body">Ben de, “Düşünürüm,” dedim.</p>
			<p class="body">Dove çıkarken videoyu kaldığı yerden başlattı ve o videoda pek çok başka şey fark ettim, örneğin hanımın dişleri çok iyi değildi, örneğin çenelerimiz benziyordu, örneğin köpeğinden Bok Makinesi diye bahsediyordu, ne biçim köpek ismi bu, örneğin bir noktada kamera alt beziyle yerde oturan küçük bir bebeğe odaklandı, bebek pislik içindeydi ve biraz da aptal görünüyordu ve o bebeğin ben olduğumu açık seçik görebiliyordum.</p>
			<p class="body">Akşam yemeğinden hemen önce Dove geri döndü.</p>
			<p class="body">“Randy, talebin üzerine Formlarını getirdim, dedi. Hâlâ istiyor musun?”</p>
			<p class="body">“Bilmiyorum,” dedim. “Emin değilim.”</p>
			<p class="body">“Beni çok mutlu ediyorsun,” dedi Dove.</p>
			<p class="body">Ve Yemekhaneden Tony’yle bana harika bir karabiberli biftek, her zamanki peynir tabağımızdan, Alsace zeytinleri ve başharflerimle işaretlenmiş kupamda milkshake yolladı. Ben en sevdiğim filmlerden olan <span class="body-italik char-style-override-1">Günbatımı Dehşet Evi</span>’ni izlerken Yatma Zamanı geçti, ama kimse gelip beni çağırmadı, istediğim kadar kalmama izin verdiler.</p>
			<p class="x---" xml:lang="en-GB">***</p>
			<p class="body"> </p>
			<p class="body-notab">O gece, ilerleyen saatlerde, Mahrem Bölmeme biri girdiğinde uyandım. Abercrombie&amp;Fitch gece ışığını yaktığımda Slippen olduğunu gördüm.</p>
			<p class="body">“Randy, bütün bunlarda oynadığım rol için özür dilerim,” diye fısıldadı. “Yalnızca söylemek istedim, sen harika bir çocuksun, daha ilk günden itibaren harikaydın ve doğrusunu söylemek gerekirse bazen kendi oğullarımdan daha yakın hissediyorum sana, hiç kızım olmadı, ama Carolyn’i de kızım gibi görüyorum.”</p>
			<p class="body">Eh, buna ne yanıt vereceğimi bilemedim. Çok kişisel bir itiraftı, ayrıca neredeyse üzerime çıkmıştı ve nefesindeki şarap kokusunu alabiliyordum. Din dersinde hep, bizi rahatsız eden bir şey varsa söylememiz gerektiğini öğretiyorlardı, bu yüzden ben de dedim ki, “Efendim, beni rahatsız ediyorsunuz.”</p>
			<p class="body">“Beni neyin rahatsız ettiğini biliyor musun?” dedi. Zavallı Carolyn bir ev kadar şişman, Lerner Merkezi’nde yapayalnız oturmuş, ölümüne korkarken senin burada osura osura dolaşman. Randy, insanın tek bir kalbi vardır ve o kalp zavallı Carolyn’i neler beklediğini düşünerek kırılırsa, müdahale ettiği için kimseyi suçlayamayız, değil mi? Değil mi? Randy, bana güveniyor musun?”</p>
			<p class="body">Slippen bana her zaman iyi davranmıştı, bana beyzbol topuna nasıl vuracağımı, nasıl şınav çekeceğimi ve daha pek çok şeyi öğretmişti. Bir seferinde tesise bir yalak getirmiş, Ed, Josh ve bana balık tutmayı öğretmişti, ne kadar eğlenceliydi. Balıklarla ilgili muhtelif Yİ’ler kafamızda çakarken oluşan istemsiz körlük yüzünden düşürdüğümüz balıkları el yordamıyla ararken kahkahalar atıyorduk, örneğin Stouffer Balıklı Öğünler’deki (Yİ 38322) konuşan balina, Yİ 83722’de İsa’nın balık ve ekmek yapması, sonra diğer adamın, Tanrım, bu ekmek çok kuru, biraz da TereyağıLezzeti yapar mısın demesi.</p>
			<p class="body">“Size güveniyorum,” dedim.</p>
			<p class="body">“O zaman gel,” dedi Slippen ve Mahrem Bölmemden çıktı.</p>
			<p class="body"> </p>
			<p class="body"> </p>
			<p class="body-notab">Ortak Salon’u aştık ve Yemekhaneyi geçtik, daha önce hiç bu kadar uzağa gitmemiştim ve kısa süre sonra <span class="body-italik char-style-override-1">Dikkat Tesis Personeli Eşliği Olmadan Açmak Yasaktır</span> yazan bir kapının önünde durduk.</p>
			<p class="body">“Randy, bu kapının arkasında ne olduğunu biliyor musun?” dedi Slippen.</p>
			<p class="body">“Hayır,” dedim.</p>
			<p class="body">“Bir bak,” dedi.</p>
			<p class="body">Ve Yİ 98732 ÇılgınEvHayvanları.com reklamındaki, Noel sabahı gülümseyerek masa örtüsünü kaldırarak halıyı kemirmekte olan gerçek atı ortaya seren anne gibi gülümseyerek kapıyı açtı.</p>
			<p class="body">Dışarı baktığım zaman duvarlar, halı ya da tavan görmedim. Yalnızca çimenler, çiçekler ve onların üzerinde yıldızlarla kaplı gepgeniş siyah gökyüzü vardı ve bütün bunlarla aramda cam olmadığı için biraz başım döndü.</p>
			<p class="body">Sonra Slippen beni çok nazikçe Dışarı itti.</p>
			<p class="body">Bilmiyorum, pencereden dışarı bakmak bir şey; ama Dışarıda olmak, işte bu çok etkileyici bir şeydi ve aynı zamanda çok utanç vericiydi; çünkü kendimi tutamadım, karın üstü uzandım ve çiçeklere baktım. Seçtiğim çiçeğin verdiği duygu Vance devamlı el koyduğu için bir türlü ayırttıramadığım Hermes ceketin ipeği gibiydi; ama çiçek daha da iyiydi, pürüzsüzdü ve böyle, katman katmandı. Dış katman sarıydı, içinde çana benzeyen beyaz bir şey vardı ve beyaz çana benzeyen şeyin içinde on beş (saydım) daha küçük çana benzeyen kırmızı şeyler vardı ve her kırmızı şeyin içinde daha da iki küçük turuncu sarkık şey vardı.</p>
			<p class="body">“Vay canına,” dedim, “bu kimin aklına gelmiş?” Ve Din dersinden Tanrı olduğunu biliyordum, ama yine de aklına koyduğunda ne tür şeyler yarattığını görene kadar Tanrı’ya bu kadar saygı duymamıştım.</p>
			<p class="body">Bir de, karın üstü yatarken çimenleri ağır ağır, yaprak yaprak inceleyebileceğimi fark ederek şaşırdım! Ve her yaprağın tamamen farklı olduğunu keşfettim. Popüler pencere önü koltuğundan Rustik Köy Dairelerinin çimenliğine bakarken düşündüğüm gibi hepsi birbirinin tıpatıp kopyası değildi. Hayır, her yaprağın kendine özel yukarı aşağı çizgileri vardı. Bazıları diğerlerinden daha kalındı, bazıları sarıydı ve üstlerinde küçük delikler vardı ve böceklerin yaprakları yediğini tahmin ettim.</p>
			<p class="body">Şimdiye dek benim bazen çok şakacı olduğumu öğrenmişinizdir. Senelik Değerlendirmemde diğerleri Mizah Anlayışımı, Öne Çıkan Pozitif Özelliklerimden biri olarak işaretler, ama tamamen ciddi olmak gerekirse bir milyon sene yaşasam da o süper bahçede gördüğüm ve deneyimlediğim onca güzel şeyi asla unutamam.</p>
			<p class="body">“Müthiş, değil mi?” dedi Slippen. “Ama bak, ayağa kalk, burada daha iyisi var.”</p>
			<p class="body">Ayağa kalktım ve mavi tulum giymiş sıkıcı biri geldi. İlk olarak şöyle düşündüm: “Of, neden o harika kemikli yapını biraz makyajla vurgulamıyorsun, hem bu sıkıcı düz saç modeli de ne böyle, Bumble&amp;Bumble Plazma Hacim Verici diye bir şey duymadın mı?”</p>
			<p class="body">Sonra kadın adımı söyledi.</p>
			<p class="body">Randy olan adımı değil, gerçek adımı, Jon’u.</p>
			<p class="body">İşte o zaman şoke oldum. Aman Tanrım, bu zavallı soluk kız benim Carolyn’im.</p>
			<p class="body">Vay canına, karnı daha da büyümüştü.</p>
			<p class="body">Sonra Carolyn sevecenlikle yüzüme dokundu ve dedi ki, <span class="body-italik char-style-override-1">Merak içinde beklemek sona erdi ve bu senenin Taurus’u bu mütevazı çiftçi toplumunda iyice yükselmiş olan beklentileri şimdiden aştı.</span></p>
			<p class="body">Ben de, “Carolyn?” dedim, şüpheyle.</p>
			<p class="body">Carolyn dedi ki, <span class="body-italik char-style-override-1">Deniz kıyısında bir anneyle oğlunun buluşması. Bir daha ayrılmayacaklar ve tek yapabileceğimiz amin deyip bir paket cips daha açmak. Yüzümüze sürdüğümüz ince krema tabakası yıkıcı yılların haşin etkisini yok eder.</span></p>
			<p class="body">Sonra bana sarıldı ve o zaman eskiden gargadiskin olduğu yerdeki büyük deliği gördüm.</p>
			<p class="body">Ama doğrusunu söylemek gerekirse, Deridoldur®lu ense deliğiyle, makyajsız ve dev hamile göbeğiyle bile hâlâ güzel görünüyordu, sanki biri içine lamba koymuş ve yakmış gibi.</p>
			<p class="body">Ama sanırım Yİ 23005’te söyledikleri doğru, hayat tuhaf sürprizlerle dolu, hani bikinili hanım güneş kremi sürüyor ve tam o sırada nükleer savaş çıkıyor ve hanım içeceğinden bir yudum alıyor, ama kadın yanıp kavrulmuş, çünkü Dışarıda olduğum onca süre boyunca tek bir Yİ bile gelmemişti. Sanki kafam durmuş ya da nefesini tutmuş gibi, ama şimdi gerçek çiçekleri gördükten sonra aniden bu Çiçekli Yİ’ler geliyordu, örneğin Polaroid reklamındaki (Yİ 10119) konuşan papatyalar, örneğin bir elma marmeladı kavanozunu düşüren çocuk ama kaçık annesine bir ayçiçeği verdiğinde kaçık annesi eriyip bitiyor (Yİ 22365), örneğin kocaman PFIZER sözcüğüne yaklaştığınızda güllerden oluştuğunu görüyorsunuz (Yİ 88753), örneğin Yİ 73486’da siz yaban çiçeklerinin üzerinden Acura Legend’a doğru uçarken sunucu, “Kişiye özel vadedilmiş topraklar herkesin hakkıdır,” der.</p>
			<p class="body">Duraklatmak için gözlerimi kırptım, ama duraklamadı, Sona ermesi için gözlerimi kırptım, ama Sona ermedi.</p>
			<p class="body">Sonra o çimenliği gördüğüm için Çimen Yİ’leri geldi, örneğin bir yandan çimen tohumu serperken bir yandan da güneşlenen komşu kızını dikizleyen yaşlı adam ve sonra baharda tek bir yerde çimen çıkar (Yİ 11121), örneğin Yİ 76567’deki Grey Poupon malikânesine giden geniş çimenlik, örneğin (Yİ 00391) çim biçici yaklaşırken dehşet içinde haykıran otları, ama sonra Toro olduğunu görürler ve küçük parti şapkalarını takarlar.</p>
			<p class="body">“Randy, beni duyabiliyor musun?” dedi Slippen. “Carolyn’i görebiliyor musun? Bir saattir burada bekliyor. O saat boyunca dilediği yere gitti, dilediği şeye baktı. Şimdi ne yapıyor peki? Yalnızca gecenin tadını çıkarıyor.”</p>
			<p class="body">Bu doğruydu. İrkilmelerim ve gözlerimin önünde beliren görüntüleri Sonlandırmak için göz kırpmaların arasında onun yakında bağdaş kurup oturduğunu, irkilmediğini, gözlerini kırpıştırmadığını, yalnızca güzel yüzünde benim için duyduğu endişeyle ay ışığı altında beklediğini gördüm.</p>
			<p class="body">“Randy, bunların hepsi senin olabilir,” diyordu Slippen. “Bu dünya, bu kız!”</p>
			<p class="body">Sonra bayılmış olmalıyım.</p>
			<p class="body">Çünkü kendime geldiğimde <span class="body-italik char-style-override-1">Dikkat Tesis Personeli Eşliği Olmadan Açmak Yasaktır </span>yazılı kapının önünde oturuyordum. Formlarım kucağımdaydı ve tüm Koordinatörlerim çevremde dikiliyordu.</p>
			<p class="body">“Randy,” dedi Dove. “Larry Slippen Çıkış Yapmak istediğini iddia ediyor. Gerçekten öyle mi? Gerçekten de Formlarını talep ettin ve sonra ona mı uzattın?”</p>
			<p class="body">“Tamam,” dedim. “Evet.”</p>
			<p class="body"> </p>
			<p class="body"> </p>
			<p class="body-notab">Böylece beni Çıkışa koşturdular ve Vivian adlı hemşire, “Hoş geldin,” dedi, “lütfen şu paravanın arkasına geç ve soyun, sonra bunları giyin.”</p>
			<p class="body">Dediğini yaptım, Calvin Klein haki pantolonumu, çoraplarımı, Country Road gömleğimi, Old Navy donumu çıkardım ve dehşet verici mavi tulumu giydim.</p>
			<p class="body">“İyi şanslar, Randy,” dedi Slippen, kapıdan içeri başını uzatarak. “Senin için dua edeceğim.”</p>
			<p class="body">“Dışarı dışarı dışarı,” dedi Vivian.</p>
			<p class="body">Sonra bana Hasta İzin Formunu verdi ve ilk soru şuydu: “Hasta, operasyon sonrasında beyin fonksiyonlarının ciddi oranda düşeceğinin farkında mı?”</p>
			<p class="body">“Evet,” yazdım.</p>
			<p class="body">Sonra: Hasta Dr. Edward Kenton’un gargadiskin eksiksizce çıkarılması için gereken tüm prosedürleri uygulamasına izin veriyor mu? (Söz konusu işlem e-bağlantının kesilmesi, yara dokusunun alınması, gerekirse gargadiski tamamen koparmak için kuvvetli Kinney Manevrası, dikiş, geleneksel yöntemlerle yeterli temizlik sağlanamazsa Foreman Vakum Aracı kullanılarak operasyon sonrası temizlik işlemlerini içermektedir ama bu işlemlerle sınırlı değildir.)</p>
			<p class="body">“Evet,” yazdım.</p>
			<p class="body">Dr. Kenton bir düğüne gittiği için çarşambadan beri buradayım.</p>
			<p class="body">Bu kâğıdı verdiği için Vivian’a teşekkür etmek isterim, hiç sahip olmadığım babamın yerini tuttuğu için Bay Slippen’a, benden vazgeçmediği için Carolyn’e, işi eline yüzüne bulaştırmayacağını varsayarak Dr. Kenton’a da.</p>
			<p class="body">(Ha ha, biliyor musunuz, Dr. Kenton, şaka yapıyorum, işi elinize yüzünüze bulaştırsanız bile elinizden gelenin en iyisini yaptığınızı biliyorum. Yalnız, lütfen elinize yüzünüze bulaştırmayın, ha ha ha!)</p>
			<p class="body">Dün gece Carolyn’in Lerner Merkezi’nden bana faks göndermesine izin verdiler ve faksta şöyle diyordu: “Çok güzel görünmüyor olabilirim, ağaçtaki en akıllı elma da olmayabilirim, ama inan bana, zamanla o doksan iki turtayı yine pişireceğim.”</p>
			<p class="body">Ben de karşılık verdim, “Nasıl olursan ol bana uyar, yakında görüşürüz, beni ara, ensesi parçalanmış, kendi kafasını döven kişi ben olacağım!”</p>
			<p class="body">“Ne olursa olsun,” diye faks gönderdi, “en azından artık bir hayatımız olacak, onca kişinin düşlediği hayat, tüm coşkuları ve korkularıyla özgür bir hayat, bırak başlasın, derim ben, heyecanımızın balonu yükselecek, yükselecek, gerçekten yaşayanların diyarına uçacak ve bizim oraya girmemizi engelleyemeyecekler!”</p>
			<p class="body">“Seni seviyorum,” diye yazdım.</p>
			<p class="body">“Ben de seni seviyorum,” diye yazdı.</p>
			<p class="body">Bunun oldukça iyi olduğunu düşündüm, çok basit ve bana umut veriyor.</p>
			<p class="body">Çünkü belki de bunu başarabiliriz.</p>
			<p class="body">Belki normal olabiliriz, geceleri verandamızda oturabiliriz, kendi evimizin verandasında, tıpkı Yİ 87326’da olduğu gibi, anne örgü örer, baba gitar çalar, küçük çocuk Konuş ve Yaz üzerinde çalışır ve konuştuğumuz zaman tamamen mantıklı gelir. Aya ve yıldızlara bakmayı seçtiğimizde, aklımıza Yİ 44387 gelmez, hani ay AburCuburAşkını yüksek sesle ilan etmek yerine ahıra saklanıp Asi Mısır yediği için adama kaşlarını çatmaktadır ya da Yİ 09383’ü düşünmeyiz, hani leylek ağlayan yıldızların arasında uçar, yıldızlar doğacak çocuk gelecekteki Mountain Dew adamı olacağı için ağlamaktadır, Yİ 33081’deki uzaydan gelen ve Cinnabon denen bu şey de ne, diyen uzaylıyı düşünmeyiz.</p>
			<p class="body">Ne düşüneceğimize gelince, bilmiyorum. Ne düşüneceğimizi düşündüğümde, aklıma hiçbir şey gelmiyor ve çok korkuyorum, o kadar korkuyorum ki, Görüş Alanımın çeperi çok fazla gazoz içtiğimde olduğu gibi alevleniyor, ama doğrusunu söylemek gerekirse meraklanıyorum da, sanırım denemeye hazırım.</p>
			<p class="baslik" id="toc_marker-6"> </p>
		</div>
	</body>
</html>