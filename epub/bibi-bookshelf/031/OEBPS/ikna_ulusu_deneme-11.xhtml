<html xmlns="http://www.w3.org/1999/xhtml">
	<head>
		<title>ikna_ulusu_deneme-11</title>
		<link href="css/ikna_ulusu_ebook.css" rel="stylesheet" type="text/css"/>
<meta content="urn:uuid:6d940764-3029-4783-89b8-0a48341224d9" name="Adept.expected.resource"/>
	</head>
	<body id="ikna_ulusu_deneme" xml:lang="tr-TR">
		<div>
			<p class="space para-style-override-1" xml:lang="en-US"><span> </span></p>
			<p class="body"> </p>
			<p class="body"> </p>
			<p class="body"> </p>
			<p class="body"> </p>
			<p class="body"> </p>
			<p class="body"> </p>
			<p class="body"> </p>
			<p class="body"> </p>
			<p class="body"> </p>
			<p class="body"> </p>
			<p class="baslik" id="toc_marker-11">Adams</p>
			<p class="body"> </p>
			<p class="body"> </p>
			<p class="body-notab">Adams’ı hiçbir zaman sindiremedim. Bir gün bir baktım, mutfağımda donuyla duruyor. Hem de çocuklarımın odasına doğru bakıyor! Ben de ensesine bir tane patlattım ve yere düştü. Ayağa kalktığı zaman bir tane daha patlattım ve yine düştü. Sonra onu merdivenden aşağı, bahar çamurlarının içine yuvarladım ve dedim ki, “Bunu bir daha yaparsan, yemin ederim... Ne diyeceğimi bile bilmiyorum, seni sefil bok çuvalı!”</p>
			<p class="body">Karen eve geldiğinde onu kenara çektim. Konunun özü şuydu: kapıların kilitli tutulması ve o evdeyse çocukların mutlaka içeride kalması.</p>
			<p class="body">Ama akşam yemeğinden sonra düşünmeye başladım: Adam donuyla evime giriyor ve ben bunu kabulleniyordum, öyle mi? Sevgi bu muydu? Çocuklarıma duyduğum sevgi? Çünkü ya... Ya dikkatsizlik edersek? Ya çocuklardan biri dışarı çıkarsa ya da o içeri girerse? Yo, yo, yo, diye düşünüyordum, bu kabul edilemez.</p>
			<p class="body">Bu yüzden evine gittim ve, “Nerede o?” dedim.</p>
			<p class="body">Lynn, “Yukarıda, neden?” dedi.</p>
			<p class="body">Yukarı çıktığımda hâlâ kahrolası donuyla aynanın önünde duruyordu; ama bu sefer üzerinde bir gömlek vardı ve tam o dönerken bir tane daha patlattım. Yere düştü ve odadan dışarı sürünmeye çalıştı; ama ayağımı sırtına koydum.</p>
			<p class="body">“Bir daha,” dedim. “Eğer bir daha yaparsan!”</p>
			<p class="body">“Şimdi eşitlendik,” dedim. “Sen benim evime girdin, ben senin evine girdim.”</p>
			<p class="body">“Ama benim pantolonum üzerimde,” dedim ve kafasının arkasına küçük bir tane daha patlattım.</p>
			<p class="body">“Ben neysem oyum,” dedi.</p>
			<p class="body">Eh, ödülü kazanan bu oldu! İtiraf etmesi! Bu yüzden bir tane daha patlattım ve o sırada Lynn içeri girdi, “Hey,” dedi, “Roger, hey!” Roger benim bu arada. Sonra o kalktı. Bu beni mahvetti! Onun ayağa kalkması, hem de bana karşı! Tam bir tane daha patlatacakken Lynn araya girdi. Bu yüzden ona bir tane daha patlatmak için Lynn’i geri itmem gerekti ve ne yazık ki Lynn kaydı ve düştü. Orada, eteği sıyrılmış, yatakaldı. Ve kafayı yedi! Çıldırdı! Bana karşı! Donuyla çocuklarımın odasına bakan bu kişi şimdi karşımda kafayı yiyor, öyle mi? Üstelik kaç gece Adams’ın evinden gelen muhtelif pata küteleri ve Lynn’in nefes nefese, Frank, demesini duymuştum, “Frank, Tanrım, Ben Bir Kadınım, Canımı Yakıyorsun, Çocuklar İzliyor,” vesaire.</p>
			<p class="body">Çünkü o böyle bir adam.</p>
			<p class="body">Bu yüzden ona bir tane daha patlattım ve Lynn, “Lütfen, lütfen,” diyerek bana doğru süründü, onu yere itmem gerekti, kötü bir şekilde değil de, orada kal, dermiş gibi ve elbette, benim şansıma, çocukları koşarak içeri girdi. Adams’ların çocuklarının küçük aktörler olduğunu söylemem lazım, devamlı arka bahçede müzikal falan düzenliyorlar. Bu yüzden, bilirsiniz, her şeyi bir trajediye çevirdiler: “Anne, baba!” Tamam, kabul ediyorum bu şanssızlıktı. Bu yüzden gitmeye çalıştım; ama çocuklar kapıda durmuş, yolumu tıkıyorlardı, böyle, “Ah, ne tarafa döneceğimizi bilmiyoruz, sersemledik,” der gibi. Bu yüzden onları iterek geçtim, kabaca değil, çok nazikçe. Onlar için üzülüyordum, kaç defa Adams’ın onları dövdüğünü duymuştum. Ama biri o sırada yere düştü, tek dizinin üzerine. Kızın kalkmasına yardım ettim ama beni ısırmaya çalıştı! Ne yaptığının farkında değil gibiydi. Canım acıdı ve bu beni kızdırdı, bu yüzden yerden kalkmakta olan Adams’a yaklaştım ve ısırılmamım karşılığı olarak kafasına bir tane patlattım.</p>
			<p class="body">“Lanet çocuklarını,” dedim. “Lanet çocuklarını benden...”</p>
			<p class="body">Sonra biraz hava almam gerekti. Bu yüzden mahallede dolaştım; ama hâlâ içime sinmemişti. Çünkü her şey asıl şimdi başlıyordu, bilirsiniz, değil mi? Adams orada, öfkesi burnunda, o çocuklara benim hakkımda yalan yanlış şeyler söylüyor. Onlar da gördükleri (benim babalarına vurmam) ve görmedikleri (babalarının donuyla çocuklarımın odasına bakması) yüzünden muhtemelen her yalanını yiyorlar. Harika, diye düşündüm, şimdi benden nefret ediyorlar. Sanki bütün bu yaşananlarda kötü adam <span class="body-italik char-style-override-1">benmişim </span>gibi ve bütün yaz bana eşek şakaları yapıyorlar. Hortumumu kesiyorlar, benzin depoma şurup döküyorlar ya da aniden köpeğimizin karnında yanık izleri beliriyor falan.</p>
			<p class="body">Bu yüzden el ilanları yazdım: Sırf Bilesiniz Diye Söylüyorum, Babanız Benim Mutfağımda, Çıplak Şekilde Çocuklarımın Odasına Bakıyordu. Daha sonra softbol oynamaya giderlerken göreceklerinden emin olmak için bir tanesini sineklik kapısının hemen içine bantladım, sonra dokuz kadarını posta kutularına tıktım ve kalanlardaki “Babanız” kısmını çizip “Frank Adams” yazdım ve sokaktaki bütün posta kutularına dağıttım.</p>
			<p class="body">Bütün gece komşular telefon üstüne telefon ettiler. Bilirsiniz, “Polisleri çağır, Adams’ın yardıma ihtiyacı var, çocuk tacizcisi, ondan hep nefret etmişimdir zaten, belki birkaçımız evine gidebiliriz, bu konuda seninle çalışalım, serinkanlılığını yitirme,” türünden şeyler. Hepsi iyiydi, güzeldi de, gece yarısı civarında sigara içmek için dışarı çıktığımda bir de ne göreyim? Nefret dolu gözlerle neye bakıyordu? Kendi evlerine mi? Kendini kandırma. O delici bakışlarla benim evime bakıyordu. Ben de bunun üzerine, “Neye bakıyorsun?” dedim.</p>
			<p class="body">“Ben neysem oyum,” dedi.</p>
			<p class="body">“Seni götveren,” dedim ve vurmak için ona koştum, ama içeri kaçtı.</p>
			<p class="body">Polisler konusunda da düşüncem şuydu: Ne yapmam gerekiyordu, adam tekrar evime girene kadar bekleyip polisleri mi arayacaktım, onlar gelene kadar onun donuyla çocuklarımın odasına bakmaya devam etmesini mi umacaktım?</p>
			<p class="body">Hayır, üzgünüm, ama âdetim değil.</p>
			<p class="body">Ertesi gün benim ufaklık, Brian, uçurtmasıyla arka kapıda duruyordu ve ben uzandım, kapıyı kapattım, “Hayır,” dedim, “hayır, neden çıkamayacağını çok iyi biliyorsun, şampiyon.”</p>
			<p class="body">Zavallı evladım, bütün akşam kucağında uçurtmasıyla PBS’deki salak ressamın gevezeliklerini dinledi. “Derinlik Elde Etmenin Bir Yolu Gölgelemedir, Buradaki Ağaç Gövdesine Uygulamaya Ne Dersiniz?” türünden şeyler.</p>
			<p class="body">Sonra pazartesi sabahı Adams’ı arabasına yürürken gördüm ve yine bana aynı delici bakışı fırlattı! Hiç bu kadar nefret dolu bir bakış görmemiştim. Sinirlerim oynadı! Sanki haklı olan oymuş gibi! Bu yüzden bir tane patlatmak için koştum; ama arabasına binip uzaklaştı.</p>
			<p class="body">Bütün gün o bakışlar, o nefret dolu bakışlar aklımdan çıkmadı.</p>
			<p class="body">Şöyle düşündüm: Eğer onun yerinde ben olsaydım, o kadar nefret dolu olsaydım, ne yapardım? Eh, yapacağım bir şey onu içimde tutup biriktirmek ve bir gece taşmasına izin vermekti. O zaman gizlice düşmanımın evine girerdim, sonra onu ve ailesini uykularında bıçaklardım. Ya da vururdum. Yapardım bunu. Yapmak zorundasınız. İnsan doğası. Ben kimseyi suçlamıyorum.</p>
			<p class="body">İhtiyatlı olmam lazım, diye düşündüm, ailemi korumam lazım, yoksa ellerim kana bulanacak.</p>
			<p class="body">Bu yüzden eve erken geldim ve evlerinde kimsenin olmadığı bir saatte Adams’ın evine gittim. Bodrum katındaki tüfeğini, biftek bıçaklarını ve aynı zamanda tereyağı bıçaklarını aldım. Tereyağı bıçakları bilenebilirdi. Aynı zamanda bıçak bileme aletini ve mektup açacağını da aldım. Ve tabii kâğıt ağırlığını da. Çünkü onun yerinde olsam ve tüm silahlarımı ve bıçaklarımı kaybetsem kesinlikle bunları kullanarak uykularında düşmanımın ve ailesinin kafalarını patlatırdım.</p>
			<p class="body">O gece daha iyi uyudum, ta ki terler içinde uyanıp, kendi kendime biri içeri girse, karımı ve çocuklarımdan birini ittikten sonra silahlarımı, bıçaklarımı, bıçak bileme aletimi ve aynı zamanda kâğıt ağırlığımı çalsa ne yapardım, diye sordum. Kendi yanıtımı kendim verdim: Evimde çılgın gibi, tehlikeli bir şey arardım. Örneğin boya, örneğin tiner, örneğin ev kimyasalları ve sonra ya düşmanımın evini zehirli maddelerle çevirip ateşe verirdim ya da düşmanımın havuzuna dökerdim ve bu (1) su yalıtıcısını çürütürdü (2) yüzerken düşmanımın çocuklarını zehirlerdi.</p>
			<p class="body">Sonra uyuyan çocuklarıma baktım. Ah Tanrım, benim çocuklarım kadar tatlı çocuklar yoktur. Orada pijamalarımla dikilirken Adams’ın donuyla dikilmesini düşündüm. Sonra çocuklarımın öğürerek, kusarak havuzdan çıkmaya çalıştıklarını hayal ettim. Ah hayır, mümkün değil, bu şekilde yaşayamam.</p>
			<p class="body">Bu yüzden, o akşam zorla açtığım pencereden içeri girdim, evdeki bütün kimyasalları toparladım ve inanın bana, o kadar çok saklamış ki, benimkilerden çok daha fazla, ihtiyaç duyduğundan çok daha fazla, tiner, boya, çamaşır sodası, gazyağı, çözücüler vesaire. Hepsini büyük torbalara doldurdum ve tam ilk torbayla merdivenleri çıkmaya başlayacaktım ki koca aile hep birlikte gelip üzerime çullandılar. Çocuklar bile, beni elbise askılarıyla dövdüler; keskin kenarlı kitaplarla vurdular, gözlerime saç spreyi sıktılar, köpekleri de beni dişledi ve merdivenden bodruma yuvarlanırken, beni öldürmeye çalışıyorlar, diye düşündüm. Kafamı beton zemine çarpınca gözlerimin önünde yıldızlar uçuştu ve hayır, diye düşündüm, gerçekten, beni öldürecekler ve beni öldürürlerse bir daha küçük Melanie’yle birlikte aynı kâseden patlamış mısır yiyemeyeceğiz. Bir daha birimiz kötü bir espri yaptığında küçük Brian’la birbirimize bakıp kaşlarımızı kaldıramayacağız ve bir daha Karen’la yan yana uzanıp pencereden dışarı bakamayacağız; o sarı gagalı kuşlar elektrik tellerine konup ötüşürken gelecek planlarımızı konuşamayacağız. Ayağa kalkmaya çalışırken, buraya nasıl geldiğini boş ver, diye düşündüm, buradayım, buradan çıkmam lazım, yaşamam lazım. Ve pata küte giriştim. Onlar gerilediği zaman, Adams ve ergen oğlu en ufaklarının üzerine eğilirken, çünkü ne yazık ki attığım tekme yüzünden epey uzağa düşmüştü, çakmağımı çıkardım ve torbayı tutuşturdum, zehir dolu torbayı ve merdivenin tepesindeki ışığa koştum. Kapının orada olduğunu biliyordum çünkü, gece oradaydı, özgürlüğüm, evim oradaydı.</p>
			<p class="baslik" id="toc_marker-12"> </p>
		</div>
	</body>
</html>