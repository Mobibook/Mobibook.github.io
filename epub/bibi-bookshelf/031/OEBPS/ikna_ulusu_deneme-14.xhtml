<html xmlns="http://www.w3.org/1999/xhtml">
	<head>
		<title>ikna_ulusu_deneme-14</title>
		<link href="css/ikna_ulusu_ebook.css" rel="stylesheet" type="text/css"/>
<meta content="urn:uuid:6d940764-3029-4783-89b8-0a48341224d9" name="Adept.expected.resource"/>
	</head>
	<body id="ikna_ulusu_deneme" xml:lang="tr-TR">
		<div>
			<p class="space para-style-override-1" xml:lang="en-US"><span> </span></p>
			<p class="body"> </p>
			<p class="body"> </p>
			<p class="body"> </p>
			<p class="body"> </p>
			<p class="body"> </p>
			<p class="body"> </p>
			<p class="body"> </p>
			<p class="body"> </p>
			<p class="body"> </p>
			<p class="body"> </p>
			<p class="baslik" id="toc_marker-15">Amerikalı Brad Carrigan </p>
			<p class="body"> </p>
			<p class="body"> </p>
			<p class="body-notab">Carriganlarda sabah.</p>
			<p class="body">Birkaç dakika önce Şef Wayne dev bir tereyağı dilimiyle çıkmış. Şimdi Brad Carrigan kapının çalmasını bekliyor.</p>
			<p class="body">Tam o sırada kapı zili çalıyor.</p>
			<p class="body">Şef Wayne elinde dev bir tereyağı dilimiyle kapıda kaşlarını çatarak dikiliyor.</p>
			<p class="body">“Eyvah eyvah, ne oldu, Wayne?” diye soruyor Doris, her zaman yaptığı gibi.</p>
			<p class="body">“Kızarmış ekmeğime tereyağı sürmeye çalıştım,” diyor Şef Wayne. “Ama o anda bu tereyağı diliminin aslında köpeğin Buddy olduğunu fark ettim. Kostüm giymiş. Tereyağı dilimi kostümü!”</p>
			<p class="body">“Ah Buddy,” diyor Doris. “Birinin senden hoşlanmasını istiyorsan hayatta yapmaman gereken ilk şey onu kandırmaktır, bilmiyor musun?”</p>
			<p class="body">“Sanırım artık biliyorum,” diyor Buddy hüzünle.</p>
			<p class="body">“Brad? Doris?” diyor Şef Wayne. “Sanırım bugün ben de bir şey öğrendim. Bir köpek, hatta bir insan senden hoşlanmışsa, sen de ondan hoşlanmak için elinden geleni yapmalısın. Ben onun dostluğunu kabul etsem Buddy, bu kostümün içinde saklanmak zorunda kalmazdı.”</p>
			<p class="body">“Bu iyi bir ders, Wayne,” diyor Doris. “Hepimizin öğrenmesi gereken bir ders, bence.”</p>
			<p class="body">“Senin öğrenmeni umduğum ders neydi, biliyor musun, Wayne?” diyor Buddy. “Evin önünde saatlerce kendi kıçını yalaması, birinin duyguları olmadığı anlamına gelmez.”</p>
			<p class="body">“Gerçi, teknik olarak, sen ‘biri’ değilsin, Buddy,” diyor Şef Wayne.</p>
			<p class="body">“Ve teknik olarak bir kıçın yok,” diyor Doris.</p>
			<p class="body">“Sahip olduğun tek şey seni oynatmak için Craig’in elini soktuğu delik,” diyor Şef Wayne.</p>
			<p class="body">Bu Buddy’nin duygularını incitiyor ve köpek kapısından dışarı kaçıyor.</p>
			<p class="body">“Eyvah eyvah,” diyor Doris. “Umarım Buddy’nin başına kötü bir şey gelmez.”</p>
			<p class="body">“Budster’ın başına bir şey gelirse çok kötü hissederim, çünkü kıçı olmadığı konusunda sataşarak onu dışarı biz kaçırdık,” diyor Şef Wayne düşünceli düşünceli.</p>
			<p class="body">Brad, Doris ve Şef Wayne bahçeye çıktıkları zaman Buddy’nin kıpırtısızca çamaşır ipinden sarktığını, kesilmiş cinsel organlarının onun altında, yerde durduğunu görüyorlar.</p>
			<p class="body">“Eh, sanırım bugün hepimiz bir şey öğrendik,” diyor Şef Wayne.</p>
			<p class="body">“Benim öğrendiğim,” diyor Doris. “Değer verdiğiniz birinin sizden ne zaman alınacağını asla bilemeyeceğiniz.”</p>
			<p class="body">“Dolayısıyla,” diyor Şef Wayne, “sevgimizi her gün, mümkün olan her şekilde göstermemiz lazım.”</p>
			<p class="body">“Bu o kadar doğru ki,” diyor Doris.</p>
			<p class="body">“Sence de bu doğru değil mi, Brad?” diyor Şef Wayne.</p>
			<p class="body">“Sanırım öyle,” diyor, elleri titreyen Brad.</p>
			<p class="body">“<span class="body-italik char-style-override-1">Sanır</span> mısın?” diyor Şef Wayne. “Ah, bu komik işte! Sevgimizi her gün, mümkün olan her şekilde göstermemiz gerektiğini <span class="body-italik char-style-override-1">sanıyorsun</span>, öyle mi?”</p>
			<p class="body">“Buna karşı çıkmak mümkünmüş gibi!” diyor Doris.</p>
			<p class="body">“Ah Brad,” diyor Şef Wayne, Kızılderili başlığını sevgiyle iki yana sallayarak.</p>
			<p class="body">“Ah Brad,” diyor Doris. “Tanıdığımız ve sevdiğimiz insanlar bu çılgın dünyada önemli olan tek şeydir. Bir gün sen de bunu anlayacaksın.”</p>
			<p class="body">“Sevdiğimiz insanlar ve sevdiğimiz köpekler!” diyor Şef Wayne.</p>
			<p class="body">“Yüreğinin derinliklerine bakarsan, Brad,” diyor Doris, “aslında tam olarak böyle hissettiğini biliyorum.”</p>
			<p class="body">Brad ise, elinden geleni yaptığını hissediyor. Neşeli ve pozitif kalmak için elinden geleni yapıyor. Bir ay kadar önce, Doris ona olası iptal hakkında bir not vermişti. <span class="body-italik char-style-override-1">Geliyor</span>, diyordu not. İşimiz bitik. Aksi için büyük değişimler gerekiyor. Bu konuda bana güven. Ciddi bir kriz, orası kesin, sevgiler, BEN.</p>
			<p class="body">Doris yaklaşan iptali nereden biliyordu? Sorduğu zaman söylememişti. Bunu daha fazla tartışmayacağız, yalnızca sorunu çözeceğiz, dercesine başını sertçe iki yana sallamıştı.</p>
			<p class="body">Bu yüzden, ne zaman buralarda bir şey değişse, Brad moralini bozmamaya çalışıyordu. Buddy’yi aldıklarında neden Buddy’nin gerçek bir köpek değil de, kukla köpek olduğunu sorgulamamıştı. Şef Wayne, dünyadaki en eski dostu olduğunu iddia ederek uğramaya başladığında neden bir Amerikan Yerlisi’nin kızıl saçlı olduğunu sorgulamamıştı. Arka bahçeleri değişmeye başladığında bunun fiziksel olarak nasıl mümkün olabildiğini sormamıştı.</p>
			<p class="body">Sonra her şey gittikçe daha aptal hâle gelmişti. Ve daha kalpsiz. Artık bütün konuşmalar kalpsizdi ve bütün şakalar, kakalar ve popolar hakkındaydı. O ve Doris eskiden gerçek konularda konuşurlardı, kendileri hakkında, ilişkileri, umutları ve planları hakkında. Bir seferinde Doris nişan yüzüğünü kaybetmişti ve Brad’in fark etmemesi için sahte bir yüzük satın almıştı. Bir seferinde kasap Doris’e etin en iyi yerlerini ayırmaya başladığında Brad kıskançlığa kapılmıştı.</p>
			<p class="body">Şimdi de şiddet çıkmıştı ortaya. Zavallı Buddy. Daha önce hiç şiddet görmemişlerdi. Bir seferinde bir ağaç dalı Brad’in kafasına çarpmıştı. Bir seferinde de sandalyeden örgü şişinin üzerine düşmüştü.</p>
			<p class="body">Ama cinayet/hadım etme?</p>
			<p class="body">Hayır, asla, bu kesinlikle görülmemiş bir şeydi.</p>
			<p class="body">“Brad, hey?” diyor Doris. “Kalp krizi mi geçirdin? Bu yüzden mi tuvaletini yapıyormuş gibi boşluğa bakıyorsun?”</p>
			<p class="body">“Belki de tuvaletini yapmakta o kadar büyük güçlük çekiyorsun ki, kalp krizi geçirdin?” diyor Şef Wayne.</p>
			<p class="body">Doris ve Şef Wayne, tuvaletini yapmakta güçlük çekiyormuş gibi, sonra kalp krizi geçiriyormuş gibi yapıyorlar. Sonra sıcak kahkahalarından, Brad’e sevgiyle gülümsemelerinden ve neşeli bir müzik sesinin yükselişinden aslında tuvaletlerini yaparken kalp krizi geçirmediklerini, yalnızca ortamı neşelendirmeye çalıştıklarını görüyoruz ve aynı zamanda, reklam arası gireceğini anlıyoruz.</p>
			<p class="body"> </p>
			<p class="body"> </p>
			<p class="body-notab">Carriganların evine geri döndüğümüzde Brad, Buddy’yi ve cinsel organlarını bir oyun masasının üzerine yerleştirmiş, yanlarına Buddy’nin bir fotoğrafını koymuş ve en sevdiği ciyaklayan oyuncaklardan birkaçını dizmiş.</p>
			<p class="body">“Buddy hakkında bir şeyler söylemek isteyen var mı?” diyor Brad.</p>
			<p class="body">“Zavallı Buddy,” diyor şef Wayne. “Her zaman patavatsızdı. Eminim başına gelen de bu. Yanlış kişiye patavatsızlık etti, o kişi da onu öldürdü ve hadım etti.”</p>
			<p class="body">“Ama bunu hak ettiğini söylemiyorsun,” diyor Doris.</p>
			<p class="body">“Tam olarak bunu hak ettiğini söylemiyorum,” diyor Şef Wayne. “Ama birinin çok fazla olumsuz fikri varsa ve hepsini dünyayla paylaşıyorsa, eninde sonunda birinin canına tak edecektir.”</p>
			<p class="body">“Buddy hakkında başka şeyler söylemek isteyen var mı?” diyor Brad. “Doris?”</p>
			<p class="body">“Hey, bir dakika,” diyor Doris, başını kaldırıp televizyona bakarak. “Bu <span class="body-italik char-style-override-1">Son Dönemeç</span> değil mi?”</p>
			<p class="body">“Ah, <span class="body-italik char-style-override-1">Son Dönemeç</span>’e<span class="body-italik char-style-override-1"> </span>bayılırım,” diyor Şef Wayne.</p>
			<p class="body">“Arkadaşlar?” diyor Brad. “Buddy’yi anmıyor muyduk?”</p>
			<p class="body">“Brad, Tanrı aşkına,” diyor Doris. “Sakinleş ve bizimle birlikte biraz <span class="body-italik char-style-override-1">Son Dönemeç</span> izle.”</p>
			<p class="body">“Buddy’nin bir yere gittiği yok, Bradster,” diyor Şef Wayne.</p>
			<p class="body">Bu da yeni. Daha önce dizilerinde hiç başka program izlememişlerdi. Artı, artık çok fazla televizyonları var, her odada iki tane, arka bahçedeki televizyon, garajın iki yanındaki televizyonlar, öyle ki nereye gitseler, bir başka dizinin bir kısmı her zaman görülebiliyor.</p>
			<p class="body"><span class="body-italik char-style-override-1">Son Dönemeç’</span>te beş üniversite arkadaşı bir altıncıyı pahalı bir İtalyan restoranına götürüyor. Sözde, onu seksi bir kızla tanıştıracaklar; ama aslında annesinin öldüğü haberini verecekler. Bu, İlk Dönemeç. Tatlı sırasında aslında hepsinin annesinin öldüğü söyleniyor. Bu da İkinci Dönemeç. Üçüncü Dönemeç, hepsinin annesinin ölmekle kalmayıp, programın onları öldürtmek için para ödemiş olması ve dördüncü yani Son Dönemeç ise çocukların kendi annelerinin ızgarasını yemiş olmaları.</p>
			<p class="body">“Ay bu çok komikmiş,” diyor Doris.</p>
			<p class="body">“Doris, hadi ama,” diyor Brad. “Bunlar gerçek insanlar, düşünceleri, umutları, düşleri olan insanlar.”</p>
			<p class="body">“Eh, kimsenin canı yanmadı,” diyor Şef Wayne.</p>
			<p class="body">“Bilmeden kendi annelerini yiyen çocuklar dışında,” diyor Brad.</p>
			<p class="body">“Eh, izin sözleşmesini imzaladılar,” diyor Şef Wayne.</p>
			<p class="body">“Sözleşme olsa da, olmasa da, Wayne, hadi ama,” diyor Brad. “İnsan öldürdüler. İnsanları kandırıp kendi annelerini yedirdiler.”</p>
			<p class="body">“Bu işin ahlaki avantaj ve dezavantajlarıyla ilgilendiğimden emin değilim,” diyor Şef Wayne. “Sanırım tek söylemeye çalıştığım, programdan zevk aldığım.”</p>
			<p class="body">“İlginç bir program, asıl mesele bu,” diyor Doris. “Beklentiler, beklentilerin değişimi, insan duygularının zamansızlığı.”</p>
			<p class="body">“Bunu izlemeyi kim istemez?” diyor Şef Wayne.</p>
			<p class="body">“İlginçlik iyidir, Brad,” diyor Doris. “Şaşırtıcılık iyidir.”</p>
			<p class="body">Tam o anda Buddy, kendi cinsel organlarını ağzına alıp, mahcup mahcup oyun masasından aşağı atlıyor.</p>
			<p class="body">“Buddy, yaşıyorsun!” diyor Doris.</p>
			<p class="body">“Ama hâlâ hadım olduğunu görüyorum,” diyor Şef Wayne.</p>
			<p class="body">“Evet, şey,” diyor Buddy kızararak.</p>
			<p class="body">“Belki de bunu sana kimin yaptığını söyleyebilirsin, Buddy,” diyor Doris.</p>
			<p class="body">“Ah Doris,” diyor Buddy ve ağlamaya başlıyor. “Kendim yaptım.”</p>
			<p class="body">“Kendi kendini mi hadım ettin?” diyor Doris.</p>
			<p class="body">“Sanırım bunun bir imdat çağrısı olduğunu söyleyebilirsin,” diyor Buddy.</p>
			<p class="body">“Ben söylerim,” diyor Şef Wayne.</p>
			<p class="body">“Herkesin hareket etmek için belli türden bir ‘yardım’a ihtiyaç duymam hakkında espriler yapıp durmasından bıkmıştım,” diyor Buddy.</p>
			<p class="body">“Kıçında bir el gibi mi?” diyor Doris.</p>
			<p class="body">“Götünde bir yumruk?” diyor Şef Wayne.</p>
			<p class="body">“Çıkış rampana bir pandik?” diyor Doris.</p>
			<p class="body">“Hâlâ yapıyorsunuz!” diye havlıyor Buddy ve köpek kapısından dışarı kaçıyor.</p>
			<p class="body">“Biri pek huysuz,” diyor Doris.</p>
			<p class="body">“Organlarını yerine diktiğimiz zaman huysuzluğu geçer,” diyor Şef Wayne.</p>
			<p class="body">Sonra dışarı çıkıyor.</p>
			<p class="body">“Eyvah, arkadaşlar!” diyor. “Mızmız köpeğe ek olarak bir küçük sorunumuz <span class="body-italik char-style-override-1">daha</span> oldu gibi görünüyor. Kahrolası arka bahçeniz yine değişti!”</p>
			<p class="body">Sonra arka bahçenin yine değiştiğini anlatan tanıdık müziği duyuyoruz ve eski, tanıdık Carrigan bahçesinin şimdi kömürleşmiş insan kalıntılarıyla kaplı engin bir alan olduğunu görüyoruz.</p>
			<p class="body">“Carrigan, bu saçmalıklar canıma yetti!” diye bağırıyor komşuları Bay Winston. “Geçen hafta aksi patronum, Bay Taylor akşam yemeğine geldi ve tam tatlı sırasında bahçen, eski Mısır’a dönüştü ve bir timsah gelip Bay Taylor’ın peruğunu yedi!”</p>
			<p class="body">“Yaşlı annemle babam geldiğinde ne oldu dersin?” diyor Bayan Winston. “Bahçeniz bir tür on dokuzuncu yüzyıl genelevine dönüştü ve bir fahişe, bahçe çitinin üzerinden anneme hakaret etti!”</p>
			<p class="body">“Ah, hadi Brad,” diyor Doris. “Gidip Buddy’yi bulalım.”</p>
			<p class="body">Brad, Doris ve Şef Wayne bahçede yürümeye başlıyorlar.</p>
			<p class="body">“Öf, nerede bu deli köpek?” diyor Şef Wayne.</p>
			<p class="body">“Bu engin katliam alanında için için tütmeyen tek şeyi ara,” diyor Doris, eskiden at nalı çukuru olan yerdeki kömürleşmiş cesetlerin üzerinden çekine çekine atlayarak.</p>
			<p class="body">Terk edilmiş çiftlik evinden acı bir çığlık geliyor.</p>
			<p class="body">Kömürleşmiş bir ağacın arkasından Buddy fırlıyor.</p>
			<p class="body">“Onu kirlenmiş kuyunun orada kıstıralım!” diyor Doris, o ve Şef Wayne koşarak uzaklaşıyorlar.</p>
			<p class="body">“Tanrım,” diye mırıldanıyor Brad. “Bu insanlar kim?”</p>
			<p class="body">“Biz Belstonelularız,” diyor cesetlerden biri. Sırt üstü uzanmış ve bir dizi yumruktan korunmaya çalışırmış gibi ellerini öne uzatmış. “Ulusumuz üç ana sosyo-etnik gruptan oluşur: Kuzeydeki dindar Arszaniler dağlık bölgelerde, geleneksel tarım toplumlarında yaşarlar; güneydeki daha seküler, dünyevi Arszaniler Tazdit komşuları ile serbestçe karışırlar; bir de Tazditler var, sayısal olarak güney Arszanilerinden daha üstün olsalar da, ekonomik açıdan her zaman geride kalmışlardır. Seneler süren kuraklık bu durumu daha da şiddetlendirdi.”</p>
			<p class="body">“Güneyli, seküler Arszanileri kayıran, ekonominin endüstriyel sektörlerini vurgulayan karmaşık vergi sistemini de unutma. Güney Arszanileri ve bazı ekümenik<span class="dip-not"><a class="footnote-link" href="#footnote-44944-6" id="footnote-44944-6-backlink">6</a></span> Tazdit hizipleri deprem sonrası yıllarda bu alanlara çok yatırım yapmıştı,” diyor ikinci bir ceset. Bu cesedin göğsü yırtılıp açılmıştı ve bir kolu yoktu.</p>
			<p class="body">“Sözde bizim kontrolümüzde olan ama yasal olarak güneyli kodamanların oluşturduğu askeri/endüstriyel kartele ait bir bölgede altın keşfedilmesi de inançlı dağlı kuzey Arszanilerinin sonu oldu,” diyor bir üçüncüsü. Bu kadının bacakları iyice açılmıştı ve ağzı bir dehşet ifadesiyle aralanmıştı.</p>
			<p class="body">“O bizim grubumuzdu,” diyor kolsuz ceset. “Kuzeyli Arszaniler.”</p>
			<p class="body">“Vay canına,” diyor Brad. “Ne kadar karmaşık.”</p>
			<p class="body">“O kadar da değil,” diyor, darbelerden kaçmaya çalışırken ölen ceset.</p>
			<p class="body">“Anlamaya çalışan kişi hayatı boyunca bolluk içinde yaşamışsa ve dünyanın geri kalanını görmezden geliyorsa karmaşık görünebilir,” diyor tek kolu olmayan ceset, bir kelebek göğüs yarasından başındaki yaraya doğru uçarken.</p>
			<p class="body">“Katılıyorum,” diyor darbelerden kaçmaya çalışırken ölen ceset. “Biz <span class="body-italik char-style-override-1">onun</span> ülkesi hakkında her şeyi biliyoruz. Casey Stengel’in kim olduğunu biliyorum. Thomas Paine’den uzun uzun alıntı yapabilirim.”</p>
			<p class="body">“Kim?” dedi Brad.</p>
			<p class="body">“Hadi ama, Bliorg, haksızlık etme,” diyor kadın ceset. “Onların ulusu dünya sahnesinde büyük bir yer kaplıyor. Dünyanın çoğu için ortak dil İngilizcedir.”</p>
			<p class="body">“Ne?” diyor Brad.</p>
			<p class="body">“Söylediğim yalnızca şu, dünyanın her yerinde şiddet dolu, kâbus gibi şeyler olurken insanın bir kuklanın cinsel organlarıyla meşgul olmasını kabul edilemez ölçüde bayağı buluyorum,” diyor tek kollu ceset.</p>
			<p class="body">“Yaşamayı özledim,” diyor kadın ceset.</p>
			<p class="body">“Çiftliğimizi hatırlıyor musun?” diyor darbelerden kaçınmaya çalışırken ölen ceset. “Doğrudan, geleneksel ısıtılmış <span class="body-italik char-style-override-1">cubern</span>den yediğin zaman <span class="body-italik char-style-override-1">vorella</span>nın ne kadar lezzetli olduğunu hatırlıyor musun?”</p>
			<p class="body">“Yağmur sonrası Kizhdan Geçidi’nde havanın nasıl koktuğunu?” diyor kadın ceset.</p>
			<p class="body">“O son baharda bahçede ne kadar çok çalıştığımızı?” diyor darbelerden kaçınmaya çalışırken ölen ceset. “Nasıl her şeyin bir anda olduğunu? Aniden bazı güney Arszanili kardeşlerimiz ve milisler köyü bastığında ne kadar hazırlıksız yakalandığımızı..?”</p>
			<p class="body">“Sen hâlâ canlıyken seni nasıl vahşice paramparça ettiklerini, tatlım,” diyor kadın ceset, darbelerden kaçmaya çalışırken ölen cesede sevecenlikle bakarak.</p>
			<p class="body">“Adamların seni nasıl kuşattığını, sana sataşarak...” Darbelerden kaçmaya çalışırken ölen cesedin sesi solup gidiyor, çünkü seküler Arszanilerin ve güneyli Tazdit milislerin karısını barakalarının çamurlu bahçesinde sürükleye sürükleye götürmelerini, sonra belki on dakika, belki üç saat boyunca onu zorla tutarak olanları izlemeye zorlamalarını, ardından süngü takarak onu kuşatmalarını ve kendisi kısa bir süre için onların darbelerinden kaçınmaya çalışırken canlı canlı bağırsaklarını deşmelerini ve hâlâ canlı olan karısının belki on bin sene boyunca tekrar tekrar kolunu kaldırmasını ve bırakmasını hatırlıyor.</p>
			<p class="body">Tam o sırada Doris organları yerine dikilmiş, hafif hafif inleyen Buddy’yi taşıyarak koşa koşa geçiyor.</p>
			<p class="body">“Brad, cidden yani,” diyor. “Yardımın için çok teşekkürler.”</p>
			<p class="body">“Dermişim!” diyor Şef Wayne.</p>
			<p class="body">Anılarla perişan olan cesetlerin tanıdık Carrigan bahçesinde tozların içine geri yıkılmasından ve hüzünlü trajik Doğu Avrupa müziğinin yükselmesinden, reklam arasının geldiğini anlıyoruz.</p>
			<p class="body"> </p>
			<p class="body"> </p>
			<p class="body-notab">Carriganların evine geri döndüğümüzde, Doris ile Şef Wayne içeri giriyorlar ve mobilyalardan, yerden ve tavandan yüzlerce mısır koçanı bitmiş olduğunu görüyorlar.</p>
			<p class="body">“Bu da ne?” diyor Doris, Buddy’yi yere bırakarak.</p>
			<p class="body">“Sanırım bu bolluk bereket dediklerinden,” diyor Şef Wayne.</p>
			<p class="body">“Yani,” diyor Doris. “Böyle devam ederse bolluk taşıp odadan dışarı sürükleyecek bizi!”</p>
			<p class="body">“Cevizlerim çok acıyor,” diyor Buddy.</p>
			<p class="body">Brad yaşlı gözlerle içeri giriyor ve kanepeye oturuyor.</p>
			<p class="body">“Ne oldu, Bay Kasvetli?” diyor Doris.</p>
			<p class="body">“Hâlâ bahçedeki cesetler yüzünden mi surat asıyorsun?” diyor Şef Wayne.</p>
			<p class="body">“Zaman ver, tatlım,” diyor Doris. “Daha neşeli bir şeye dönüşecektir.”</p>
			<p class="body">“Her zaman dönüşür,” diyor Şef Wayne.</p>
			<p class="body">“Sonunda her şey yoluna girer, değil mi?” diyor Doris. “Sen yeter ki düşlerine inan!”</p>
			<p class="body">“Ve hayata pozitif bak,” diyor Şef Wayne.</p>
			<p class="body">Tam o sırada televizyondan gelen canlı savaş müziği <span class="body-italik char-style-override-1">SonDakikaHabeleri</span>nin geldiğini bildiriyor.</p>
			<p class="body">Kaliforniya’da sıradan insanların yüz ameliyatı geçirerek en sevdikleri ünlüye benzemeleri moda olmuş. Bazen ameliyat sonucunda iğrenç canavarlara benziyorlarmış. Ünlüler iğrenç canavarlara sürpriz merhamet ziyaretlerinde bulunuyormuş. Yüzü ateşte kızarmış aslan yüzüne benzeyen iğrenç bir canavar, sürpriz ünlü ziyaretinin tüm çektiklerine değdiğini söylüyor. Filipinler’de, çürüyen çöpün çıkardığı doğal gaz birikerek çöplükte bir patlamaya sebep olmuş ve çöplükte yiyecek arayan düzinelerce çocuğu öldürmüş.</p>
			<p class="body">“Bir dakika,” diyor Brad. “Bu bana bir fikir verdi.”</p>
			<p class="body">“Eyvah eyvah,” diyor Şef Wayne. “Bu kulağa hiç hoş gelmiyor.”</p>
			<p class="body">“Umarım yaşlı insanların çamaşırlarının içine ısı alıcıları takma fikrinden daha iyidir,” diyor Doris.</p>
			<p class="body">“Siz tatile çıkmadan önce Buddy’nin üzerine telsiz vericisi yerleştirme fikrinden daha iyidir umarım; çünkü verici kısa devre yaptı ve iki hafta boyunca Buddy’yi elektrik çarptı durdu,” diyor Şef Wayne.</p>
			<p class="body">“Winstonlar da Buddy’nin step dans dersleri aldığını mı sanıyordu?” diyor Doris. “Vay canına.”</p>
			<p class="body">“Ee, neymiş fikrin, dostum?” diyor Şef Wayne.</p>
			<p class="body">“Boş verin,” diyor Brad, kızararak.</p>
			<p class="body">“Hadi ama, Bay Asık Surat!” diyor Doris. “Paylaş bizimle! Eminim harika bir fikirdir.”</p>
			<p class="body">“Şey,” diyor Brad. “Fikrim şu: Bunca mısıra bizim ihtiyacımız yok, değil mi? Bu israf değil mi? Benim fikrim, bu mısırı toplayalım ve Filipinler’deki, çocukların yaşayabilmek için çöpten yiyecek toplamak zorunda kaldığı köye gönderelim. Böylece bizim evimiz normale döner, çocuklar çöp yemek zorunda kalmaz, herkes mutlu olur.”</p>
			<p class="body">Huzursuz bir sessizlik oluyor.</p>
			<p class="body">“Brad, sonunda tamamen çıldırdın mı?” diyor Doris.</p>
			<p class="body">“Söylemem lazım, yaşlıların iç çamaşırlarının içine ısı alıcısı koyma fikri oldukça mantıklı gelmeye başladı,” diyor Şef Wayne.</p>
			<p class="body">“Ben yalnızca bir şeyler yapmak istiyorum,” diyor Brad, yine kızararak. “Dünyada çok acı var. Biz varlık içinde yaşıyoruz, diğerleri yokluk içinde. Bu yüzden yalnızca düşünüyordum, bilirsiniz, sahip olduklarımızın küçücük bir kısmını alsak, aslında ihtiyaç duymadığımız bir kısmını ve ona ihtiyaç duyan insanlara göndersek...”</p>
			<p class="body">Doris’in gözleri yaşarmıştı.</p>
			<p class="body">“Doris, ne oldu?” diyor Şef Wayne. “Brad’e nasıl hissettiğini anlat.”</p>
			<p class="body">“Neden hep bu kadar moral bozucu olmak zorundasın, anlamıyorum, Brad,” diyor Doris. “İlk önce bahçemizde ağlamaya başlıyorsun, sonra ev mısırlarımızı küçümsüyorsun.”</p>
			<p class="body">“Brad, doğrusunu söylemem gerekirse, bir sürü evde bundan çok daha fazla ev mısırı var,” diyor Şef Wayne. “Bu, gördüğüm pek çok eve göre, son derece mütevazı bir bitki yığını.”</p>
			<p class="body">“Muhtemelen devriye gezerken sen de görüyorsundur,” diyor Doris. “Muhtemelen bazı insanların mobilyalarında domates ve kabak bile bitiyordur.”</p>
			<p class="body">“Ah elbette,” diyor Şef Wayne. “Hatta karpuz.”</p>
			<p class="body">“Yani sana göre, sahip olduğumuz bu mütevazı miktarda mısır yüzünden vicdan azabı çekmemiz gerekmiyor, öyle mi?”</p>
			<p class="body">“Devriye mi?” diyor Brad. “Devriye derken neyi kastettin?”</p>
			<p class="body">“Baskınlar, devriyeler, her neyse,” diyor Doris. “Lütfen konuyu değiştirme, Brad. Bence çok talihliyiz, ama uğruna bu kadar çok çalıştığımız her şeyi başkalarına vermeye başlayabilecek kadar da talihli değiliz. Neden mısır gibi bizim olan şeyler, <span class="body-italik char-style-override-1">bizim</span> olarak kalamıyor? Neden her şeyi bu kadar karmaşık hâle getirmek zorundasın? Parayı ağaçtan toplamıyoruz, Brad!”</p>
			<p class="body">“Bak Brad,” diyor Şef Wayne. “Belki de adını bile bilmediğin bazı Filipinliler yerine Doris’i düşünmeye başlaman gerek.”</p>
			<p class="body">“Sen beni gerçekten anlıyorsun, Wayne,” diyor Doris.</p>
			<p class="body">“Seni anlamak kolay, Doris,” diyor Şef Wayne.</p>
			<p class="body">Tam o sırada kapı zili çalıyor.</p>
			<p class="body">Çimenlerin üzerinde beyaz entarisi kan lekeli, ölü gibi soluk, bir Filipinli çocuk delegasyonu duruyor.</p>
			<p class="body">“Mısır için gelmiştik,” diyor çocukların en uzun boylusu. Bir kaşının altında büyük bir ur var.</p>
			<p class="body">“Brad,” diyor Doris acıklı bir sesle. “Bu insanları çağırdığına inanamıyorum.”</p>
			<p class="body">“Çağırmadım,” diyor Brad.</p>
			<p class="body">“Ama geldikleri için mutsuz olduğunu söyleyemez.”</p>
			<p class="body">“Bak, sorun ne?” diyor Brad. “Mısırı toplarız, bu çocuklara veririz, sorun çözülür. Siz bana yardım edebilirseniz, on dakikada bütün mısırları toplamış oluruz.”</p>
			<p class="body">“Brad, aniden başıma korkunç bir ağrı saplandı,” diyor Doris. “Bana bir Tylenol getirir misin?”</p>
			<p class="body">“Brad, aferin, çok güzel,” diyor Şef Wayne. “Orada dikilip alık alık bakmayı bırak. Karın acı çekiyor!”</p>
			<p class="body">Brad, Doris’e Tylenol getirmek için mutfağa gidiyor.</p>
			<p class="body">Buddy peşinden geliyor ve bir mutfak sandalyesinin üzerine atlıyor.</p>
			<p class="body">“Ah, Brad?” diye fısıldıyor Buddy. “Bir şeyi bilmeni istiyorum. Seni hep sevmişimdir. Hep seni savundum. Bana son derece uyumlu biri gibi geliyorsun ve bunu defalarca...”</p>
			<p class="body">“Buddy, hayır, kötü köpek!” diye bağırıyor Doris oturma odasından.</p>
			<p class="body">“Amanın,” diyor Buddy ve sandalyeden aşağı atlayıp kayarak mutfaktan kaçıyor.</p>
			<p class="body">Buddy’nin dediği de neydi şimdi? diye merak ediyor Brad. Brad’i “savundu”, öyle mi? Brad’i “uysal” buluyor, ha?</p>
			<p class="body">Muhtemelen kendi kendini hadım etmek Buddy’nin keçileri biraz kaçırmasına sebep olmuş.</p>
			<p class="body">Brad oturma odasına dönüyor. Doris, üzerinde Brad’in geçen Noel’de aldığı siyah dantel büstiyerle kanepede Şef Wayne’e binmiş ve Şef Wayne pantolonu ayak bileklerinde, Doris’in boynunu öpüyor.</p>
			<p class="body">“Doris, Tanrım!” diye bağırıyor Brad.</p>
			<p class="body">Doris ve Şef Wayne? Hiç mantıklı gelmiyor. Şef Wayne onlardan en az on yaş büyük, şişman, sırtı kızıl kıllarla kaplı ve kulaklarından da kızıl kıllar fışkırıyor.</p>
			<p class="body">“Doris,” diyor Brad. “Anlamıyorum.”</p>
			<p class="body">“Açıklayabilirim, Bradster!” diyor Şef Wayne. “Kazığı Yedin!”</p>
			<p class="body">“Ben de öyle!” diyor Doris. “Hayır, şaka yapıyorum! Brad, neşelen! Bak, şuraya bak! Tüm süreç boyunca aramızda ince koruyucu selofan tabakası vardı!”</p>
			<p class="body">“Hadi ama, dostum, sen ne sandın?” diyor Şef Wayne. “Gerçekten de güzel karının, geçen Noel ona aldığın büstiyerle oturma odanın tam ortasında ince koruyucu selofan tabakası olmadan bana binmesine izin vereceğimi mi sandın?”</p>
			<p class="body">Bu doğru. Gerçekten de Şef Wayne’in bacakları, göğsü ve dev şişmiş organının üzerinde ince bir koruyucu selofan var. Kazığı Yedin! kameramanlarından biri, elinde bir izin sözleşmesiyle bir saksı bitkisinin arkasından çıkıyor ve Doris, Brad’in adına sözleşmeyi imzalıyor.</p>
			<p class="body">“Vay canına, tatlım, yüzündeki ifadeye bak!” diyor Doris.</p>
			<p class="body">“Gerçekten her şeyi ciddiye alıyor,” diyor Şef Wayne.</p>
			<p class="body">“Fazla ciddiye alıyor,” diyor Doris.</p>
			<p class="body">“Ağlıyor mu bu?” diyor Şef Wayne.</p>
			<p class="body">“Brad, cidden, neşelen biraz!” diyor Doris. “Sonunda buralar biraz neşelenmeye başlamıştı.”</p>
			<p class="body">“Brad, lütfen ciddileşmeye kalkma şimdi,” diyor Şef Wayne.</p>
			<p class="body">“Evet, ciddileşmeye kalkma, Brad,” diyor Doris. “Yoksa bir dahaki sefere sana Kazığı Yedin Oyunu oynarken aramızdaki ince koruyucu selofan tabakasını kaldırırız.”</p>
			<p class="body">“Rahatlamış oluruz,” diyor Şef Wayne.</p>
			<p class="body">“Eh, evet ve hayır,” diyor Doris. “Ben Brad’i seviyorum.”</p>
			<p class="body">“Brad’i seviyorsun, ama beni arzuluyorsun,” diyor Şef Wayne.</p>
			<p class="body">“Eh, Brad’i de arzuluyorum,” diyor Doris. “Ama keşke her zaman bu kadar ciddi olmasa.”</p>
			<p class="body">Brad, Doris’e bakıyor. Onun tek istediği karısını mutlu etmekti. Ama şimdiye kadar hiç edememişti. Ona altı şapka aldığında da, yatak odasını gül yapraklarıyla kapladığında da, onun en sevdiği yemeği pişirmeye çalışırken tüm evi yakmasına ramak kaldığında da.</p>
			<p class="body">Kendi karısını bile mutlu edemezken dünyanın sorunları hakkında endişelenmeye ne hakkı var ki? Ne büyük bir kibir bu? Belki de bir erkeğin ilk sorumluluğu yaşanabilir bir yuva kurmaktır. Herkes yaşanabilir bir yuva kursa, dünya yaşanabilir yuvalardan bağlantılı bir ağ olur. Belki de Belstonialılar ve Filipinliler hakkında endişelenerek hata yapıyor, belki de asıl kendi karısı için endişelenmesi gerekir.</p>
			<p class="body">Brad ne yapması gerektiğini bildiğini sanıyor.</p>
			<p class="body">En uzun boylu Filipinli çocuk Brad’in özrünü zarafetle kabul ediyor, sonra kalan Filipinlileri alıp götürüyor. Kuştüyü Yolu’ndan Sıçrayan Karaca Yolu’na, Boğa Kurbağası Taraçası’ndan Paytak Palaz Meydanı’na gidiyorlar.</p>
			<p class="body">Brad, Şef Wayne’den gitmesini istiyor.</p>
			<p class="body">Şef Wayne gidiyor.</p>
			<p class="body">Muhteşem görünen Doris mısırla dolu oturma odasının ortasında dikiliyor.</p>
			<p class="body">“Ah, beni gerçekten seviyorsun, değil mi?” diyor ve Brad’i öpüyor, ellerini tutup kendi dolgun seksi göğüslerine götürüyor.</p>
			<p class="body">Doris’in büstiyerini Buddy’ye fırlatmasına, böylece Buddy’nin onun Brad’le yapacaklarını görmesini engellemesine ve büstiyer, Buddy’nin cinsel organlarındaki dikişlere çarpınca irkilmesine bakarak Buddy’yi ve Brad’i uzun bir gecenin beklediğini ve aynı zamanda reklam arasının geldiğini anlıyoruz.</p>
			<p class="body"> </p>
			<p class="body"> </p>
			<p class="body-notab">Carriganların evine geri döndüğümüzde, Doris’in ailesi her zamanki pazar akşamı yemeklerini yiyorlar: pirzola, Carolina jambonu, rozbif, Alaska somonu, patates püresi, taze pişmiş küçük ekmekler ve Monterey usulü kuşkonmaz.</p>
			<p class="body">“Ne yemek ama,” diyor Doris’in babası Kirk Dede.</p>
			<p class="body">“Çok şanslıyız,” diyor Doris’in annesi Sally Nine.</p>
			<p class="body">Brad inanılmaz ölçüde şanslı hissediyor. Dün gece oturma odasında, sonra banyoda, sonra iki kez de yatak odasında yaptılar. Doris, Şef Wayne’i arzulamadığını itiraf etti, tam olarak değil, yalnızca canı sıkılıyordu; artı Wayne’in hayata karşı, nevrotik kuşkular ve korkularla lekelenmemiş, dobra ve olumlu yaklaşımına hayrandı.</p>
			<p class="body">“Sanırım biraz eğlenmek istedim,” demişti. “Belki ben olsam böyle derdim.”</p>
			<p class="body">“Biliyorum,” demişti Brad. “Artık bunu anlıyorum.”</p>
			<p class="body">“Ben yalnızca hayatı olduğu gibi kabul etmemizi ve hayatın zenginliklerinin tadını çıkarmamızı istiyorum,” demişti Doris. “Hayatımı devamlı endişelenerek, endişelenerek, endişelenerek geçirmek istemiyorum.”</p>
			<p class="body">“Sana tamamen katılıyorum,” demişti Brad.</p>
			<p class="body">Sonra Doris örtülerin altında kaybolmuştu ve o gece üçüncü kez onu ağzına almıştı. Dün geceyi hatırlayınca, Doris’in Twinkie<span class="dip-not"><a class="footnote-link" href="#footnote-44944-7" id="footnote-44944-7-backlink">7</a></span> dediği duruma yakalanıyor ve sertleşmeye başlayan Twinkie’sini yatıştırmak için Winstonların bokser köpeği Bay Maggs’e araba çarptığını hayal ediyor.</p>
			<p class="body">“Şimdi yediğimiz bu yemek var ya?” diyor Lydia Teyze. “Pek çok ülkede bu tür yemekleri yalnızca kraliyet ailesi yiyor.”</p>
			<p class="body">“Bazı ülkelerde insanlar bizim bir haftada çöpe attıklarımızla bir sene yaşayabiliyorlar,” diyor Kirk Dede.</p>
			<p class="body">“Ben bizim bir günde çöpe attıklarımızla bir sene yaşayabiliyorlar sanıyordum,” diyor Sally Nine.</p>
			<p class="body">“Ben bizim bir dakikada çöpe attıklarımızla on sene yaşayabiliyorlar sanıyordum,” diyor Gus Dayı.</p>
			<p class="body">“Eh, her durumda,” diyor Doris. “Çok şanslıyız.”</p>
			<p class="body">“Buraya yaptıklarınız hoşuma gitti,” diyor Lydia Teyze. “Mısırlar falan.”</p>
			<p class="body">“Sonbaharımsı,” diyor Kirk Dede.</p>
			<p class="body">Tam o sırada televizyondan, <span class="body-italik char-style-override-1">SonDakikaHaberleri</span>nin başladığını bildiren canlı savaş müziği geliyor.</p>
			<p class="body">Amerikalılar daha fazla bıldırcın yiyor. Brazos Irmağı’nın kıyısına günde on bin bıldırcın üretme kapasiteli özel bıldırcın çiftlikleri kuruluyor. Kötü haber, Amerikalılar daha az domuz yiyor. Bunun iyi tarafı, fazladan domuzların kesilip bıldırcın yemi yapılması. Bir başka iyi tarafı, ezilip toza çevrilmiş bıldırcın gagasının ulus çapında moda olan popo implantları için kusursuz bir malzeme olması, köpek omurgası tozundan yapılan geleneksel popo implantlarından çok daha üstün. Aynı zamanda, Afrikalı AIDS’li bebeklerin sayısında şok edici bir artış yaşandı. Her gün bin beş yüz bebek ölüyor. Daha önce, günde yalnızca dört yüz bebek ölüyordu. Bir tür yalakta yatan, sıskası çıkmış, sineklerle kaplı bir bebek gösteriyorlar.</p>
			<p class="body">“Çok şanslıyız,” diyor Lydia Hala.</p>
			<p class="body">“Dünya tarihinde bizimki kadar şanslı bir ülke görülmemiştir,” diyor Kirk Dede. “İnsanların bunca vakar ve özgürlükle, bu kadar uzun ve refah içinde yaşadığı bir ülke görülmemiştir. Ne Romalılar, ne Grekolar.”</p>
			<p class="body">“Bebek ölüm oranlarından bahsetmeye bile gerek yok,” diyor Gus Dayı.</p>
			<p class="body">“Ben de onu diyorum,” diyor Kirk Dede. “Başka ülkelerde bir mezarlığa gidiyorsun ve tonlarca bebek mezarı görüyorsun. Burada, hemen hemen hiç göremezsin.”</p>
			<p class="body">“Araba kazası olmadığı sürece,” diyor Gus Dayı.</p>
			<p class="body">“Bir kreş servisinin karıştığı araba kazası olmadığı sürece,” diyor Kirk Dede.</p>
			<p class="body">“Ya da biri kucağında ikiz bebeklerle merdivenden aşağı düşmediği sürece,” diyor Sally Nine.</p>
			<p class="body">Başka yalaklarda yatan başka sineklerle kaplı bebekler, onlar gibi sineklerle kaplanmış yaslı anneler gösteriyorlar.</p>
			<p class="body">“Bu çok üzücü,” diyor Lydia Teyze. “İzlemeye bile dayanamıyorum neredeyse.”</p>
			<p class="body">“Ben izlemeye hiç dayanamıyorum,” diyor Gus Dayı, yüzünü çevirerek.</p>
			<p class="body">“O zaman neden değiştirmiyoruz?” diyor Sally Nine.</p>
			<p class="body">Doris değiştiriyor.</p>
			<p class="body">Televizyonda, hapishane gömleği giymiş altı kadın pis bir evde dolaşıyor.</p>
			<p class="body">“Ah, bunu biliyorum,” diyor Sally Nine. “Bu <span class="body-italik char-style-override-1">Orospuyu Öldür</span>.”</p>
			<p class="body">“<span class="body-italik char-style-override-1">Hangi Orospu Ölsün</span> değil miydi?” diyor Lydia Teyze.</p>
			<p class="body">“<span class="body-italik char-style-override-1">Hangi Orospuyu Öldürelim</span> değil miydi?” diyor Kirk Dede.</p>
			<p class="body">“Altısı da hafifmeşrep, altısı da fakir ve sorumsuz!” diyor dış ses. “Ama en çok hangi Orospudan nefret ediyorsunuz? Hangisi ölmeli? Bu sonbahar, Amerika karar veriyor, Amerika oyluyor! <span class="body-italik char-style-override-1">Orospuyu Öldür</span>’de!”</p>
			<p class="body">“Söyledim,” diyor Sally Nine. “<span class="body-italik char-style-override-1">Orospuyu Öldür</span> olduğunu söyledim size.”</p>
			<p class="body">“Ama aslında onları öldürmüyorlar,” diyor Kirk Dede. “Yalnızca bilgisayar üzerinde yapıyorlar.”</p>
			<p class="body">“Belli bir Orospuyu öldürseler nasıl görüneceğini gösteriyorlar,” diyor Gus Amca.</p>
			<p class="body">Sonra yağmur yağmaya başlıyor ve arka bahçeden korkunç bir çığlık geliyor. Brad geriliyor. Birinin, “Bu çığlık da neydi?” demesini bekliyor.</p>
			<p class="body">Ama kimse duymamış gibi görünüyor. Herkes yemeğini yemeye devam ediyor.</p>
			<p class="body">Brad’in yüzündeki endişeli ifadeden ve sandalyesini geriye itmesinden ve Doris’in yemeğin ortasında sandalyesini geriye itmesi karşısında Brad’e attığı endişeli bakıştan, reklam arasının geldiğini anlıyoruz.</p>
			<p class="body"> </p>
			<p class="x---" xml:lang="en-GB">***</p>
			<p class="body">Carriganların evine döndüğümüzde Brad, Carriganların tanıdık arka bahçesinde sağanak altında bata çıka yürüyor.</p>
			<p class="body">“Ne oldu?” diye bağırıyor Brad. “Neden bağırıyorsunuz?”</p>
			<p class="body">“Yağmur,” diye haykırıyor darbelerden kaçmaya çalışırken ölen ceset. “Onu dayanılmaz ölçüde acı verici buluyoruz. Ölüler, yağmuru dayanılmaz ölçüde acı verici bulur. Özellikle de ölüm esnasında huzur içinde olmayan ölüler.”</p>
			<p class="body">“Bunu hiç duymamıştım,” diyor Brad.</p>
			<p class="body">“Güven bana,” diyor darbelerden kaçınmaya çalışırken ölen ceset.</p>
			<p class="body">Sırt üstü yatan cesetler kıvranarak tuhaf, çılgın bir dans ediyorlar. Bunu durmaksızın yapıyorlar, elleri açılıp kapanıyor, ayakları bükülüp açılıyor. Bunca hareketle, kurumuş derilerinde yüzeysel çatlaklar beliriyor.</p>
			<p class="body">“Ne yapabilirim?” diyor Brad.</p>
			<p class="body">“Bizi içeri al,” diye inliyor kadın ceset.</p>
			<p class="body">Brad cesetleri içeri sürüklüyor. Bu bir çiftlik evi olduğundan ve bir bodrum katı bulunmadığından, cesetleri arka girişin oraya, bir çim tohumu çuvalı ile kızağın yanına bırakıyor.</p>
			<p class="body">“Böyle daha iyi mi?” diyor Brad.</p>
			<p class="body">“Anlatmak mümkün değil,” diyor darbelerden kaçmaya çalışırken ölen ceset.</p>
			<p class="body">Brad yemek odasına dönüyor. Doris elmalı turta, şeftalili turta, frambuazlı turta, şerbet, sorbe, kahve ve çay ikram ediyor.</p>
			<p class="body">“Bir sorun mu var, tatlım?” diyor Doris. “Biz de ikinci tatlımızı alıyorduk. Hey, gömleğindeki ne?”</p>
			<p class="body">Brad’in gömleğinde siyah bir leke var, kömüre benziyor; ama aslında ceset çamuru.</p>
			<p class="body">“Git üzerini değiştir, şapşal,” diyor Doris. “İliklerine dek ıslanmışsın. Meme uçlarını görebiliyorum.”</p>
			<p class="body">Doris kaşlarını kaldırarak meme uçlarını görmenin ona dün geceyi hatırlattığını anlatıyor.</p>
			<p class="body">Brad yatak odasına gidiyor, yeni bir gömlek giyiyor. Sonra yere ağır bir şey düştüğünü duyuyor ve koşarak geri döndüğü zaman Doris’in arka kapının orada, dehşet içinde kömürleşmiş cesetlere bakarak yerde oturduğunu görüyor.</p>
			<p class="body">“Bradley, bunu nasıl yapabildin?” diyor Doris. “Senin şakadan anladığın bu mu? Mısırlarımızı israf etmene izin vermedim diye pasif-agresif bir biçimde benden intikam mı alıyorsun?”</p>
			<p class="body">“Yağmur canlarını yakıyor,” diyor Brad.</p>
			<p class="body">“Kapımın ölü cesetlerle dolu olması da benim canımı yakıyor, Brad,” diyor Doris. “Bunu hiç düşündün mü?”</p>
			<p class="body">“Hayır, fiziksel olarak demek istiyorum,” diyor Brad.</p>
			<p class="body">“Dün gece paylaştığımız onca şeyden sonra bana bu oyunu oynuyorsun, öyle mi?” diyor Doris. “Ah, kalbimi kırıyorsun. Neden senin için her şey bu kadar üzücü olmak zorunda? Neden hakkında hiçbir bilgin olmayan konularda, mesela yabancı ülkeler, hastalıklar falan hakkında bu kadar çok olumsuz fikrin var? Neden Şef Wayne gibi olamıyorsun? Onun hiç fikri yok. Yalnızca neşeli.”</p>
			<p class="body">“Doris, ben...” diyor Brad.</p>
			<p class="body">“Onları evimde istemiyorum,” diyor Doris. “Onları buradan hemen çıkarmanı istiyorum, seni ahmak. Bu antreyi de paspaslamanı istiyorum, sonra yine paspaslamanı, kilimi silkelemeni istiyorum. O duvarı yeniden boyamanı da isteyebilirim. Neden hep böyle yaşamak zorundayım? Elliotların bahçelerinde cesetler yok. Millie’de de yok. Kate Ronston’da da yok. Winstonların da sebzelerini yağmalamaya çalışan Filipinlileri yok. Yalnızca biz. Yalnızca ben. Yanlış hayatı yaşıyorum, sanki.”</p>
			<p class="body">Doris, yüksek topukları linolyum üzerinde seksi seksi tıkırdayarak, fırtına gibi mutfağa dönüyor.</p>
			<p class="body">Ahmak mı? diye düşünüyor Brad.</p>
			<p class="body">Doris onunla hiç bu kadar sert konuşmamıştı; En sevdiği eteği kazayla çöpe atıp sonra fenerle çöpten bulmaya çalıştığında bir rakunun gelip ona şaşkın şaşkın baktığı zaman bile.</p>
			<p class="body">Brad, ihtiyar Bayan Gianelli’nin Lou Gehrig hastalığına yakalandığı ve kaslarının çalışmaz hâle geldiği ve Doris’in mahalledeki üç yüz kişiyi organize ederek Bayan Gianelli’ye günün yirmi dört saati bakım sağladığı günleri hatırlıyor. Mahallenin küçük geri zekâlı çocuğu Roger’ın top oyunlarından dışlandığı ve Doris’in gönüllü takım kaptanı olarak ilk Roger’ı seçtiği günü hatırlıyor.</p>
			<p class="body">Doris oydu.</p>
			<p class="body">Brad bu kadının kim olduğunu bilmiyor.</p>
			<p class="body">“Gücenme ama karın huysuz,” diyor darbelerden kaçmaya çalışırken ölen ceset.</p>
			<p class="body">“Ama güzel,” diyor tek kollu ceset.</p>
			<p class="body">“Buralarda nasıl derler?” diyor kadın ceset. “Ateşli.”</p>
			<p class="body">“Karın ateşli,” diyor tek kollu ceset.</p>
			<p class="body">“Gerçekten de bizi dışarı çıkaracak mısın, Brad?” diyor kadın ceset, sesi kırılarak.</p>
			<p class="body">Yağmur daha da şiddetlenmiş gibi.</p>
			<p class="body">Çocukken bir seferinde, diye hatırlıyor Brad, sekiz Çocukluk <span class="body-italik char-style-override-1">Flashback</span>’inin birinden, kır saçlı dedesi Koca Rex 4 Temmuz’da onu hayvanat bahçesine götürmüştü. Ayı kafesinin yanında, ayağı erimiş şekere saplanmış bir serçe bulmuşlardı. Koca Rex serçeyi kurtarmak için eğildiğinde Brad utanmıştı. Herkes onları izliyordu. Koca Rex pantolonunu çekerek, “Gel bakalım, ortak,” demişti, özgürüz, sağlıklıyız, zamanımız var. Bu küçük arkadaşı biz kurtarmazsak kim kurtaracak?”</p>
			<p class="body">Sonra Koca Rex cep çakısını kullanarak yumuşak şekerlemeyi dikkatle temizlemişti. Sonra Koca Rex serçeyi bir çeşmeye götürmüş, ayağını yıkamış, sağ salim yüksek bir dala koymuştu. Sonra Koca Rex küçük Brad’i omuzlarına almıştı ve havai fişekler patlamıştı ve yunusları izlemişlerdi.</p>
			<p class="body">“İşte erkek böyle olunur,” diye düşünüyor Brad.</p>
			<p class="body">Belki de dizilerinin sorunu, çok kalpsiz olması. Hortum dürmek, kuş yemliği doldurmak, başka insanların kusurları hakkında ukalaca yorumlar yapmak, bok ve seks esprileri patlatmak ve zengin sofralara oturmaktan başka bir şey yok. Tüm cazibesine rağmen, aslında bencil bir dizi. Belki de asıl gereken, dizinin bir kalbinin olması. Bu neye benzerdi? Bu tür bir dizi nasıl yapılabilirdi?</p>
			<p class="body">Eh, şu anda aklına bir yol gelmiyor.</p>
			<p class="body">Brad barakaya gidiyor, bir branda buluyor ve brandayı çamaşır ipine sererek bir tür çadır oluşturuyor. Sonra, bir şemsiye kullanarak cesetleri dışarı taşıyor.</p>
			<p class="body">“Yavaş, yavaş,” diyor tek kollu ceset. “Bacağımı korkuluğa çarpıp kırma.”</p>
			<p class="body">Tam o sırada arka kapı şiddetle açılıyor.</p>
			<p class="body">“Bradley!” diye bağırıyor Doris içeriden. “Ben sana gulyabanilere oyun evi yap dedim mi? Ya da gulyabanileri bahçeye koy mu dedim?”</p>
			<p class="body">“Gulyabani?” diyor tek kollu ceset.</p>
			<p class="body">“Bu hiç hoş değil,” diyor kadın ceset. “Biz ona lakap takmıyoruz.”</p>
			<p class="body">Brad özür dilercesine cesetlere bakıyor. Görünüşe göre bir parça evlilik diplomasisi gerekiyor; içeri girip Doris’le açık ve içten bir konuşma yapma zamanı.</p>
			<p class="body">“Bak, Doris,” diyecek. “Sana ne oldu, cömertliğin nereye gitti? Evimiz dev gibi, tatlım, buzdolabımız hep dolu. Ne kadar paraya ihtiyaç duyarsak duyalım, bankada var ve zaten ikimiz de evin dışında çalışmıyoruz. Sahip olabileceklerimiz ve edinebileceklerimiz için fiziksel bir sınır yok gibi. Neden bu refahı başkalarına da dağıtmıyoruz? Ya dizimizin <span class="body-italik char-style-override-1">anlamı</span> buysa, tatlım, refahımızı radikal ölçüde dağıtmaksa? Özel bir helikopterimiz olsa, mesela? Özel siyah tulumlarımız olsa? Ve kod isimlerimiz? Dev bir yiyecek ve ilaç depomuz olsa, uzman danışmanlardan bir ekibimiz olsa ve nerede ihtiyaç duyulsa oraya gitseler, sorunu en iyi çözecek kaynakları oraya götürseler?”</p>
			<p class="body">“Pozitif olmak diyorsun. Eğlenceden bahsediyorsun.”</p>
			<p class="body">“Bunu izlemeyi kim istemez?”</p>
			<p class="body">Brad’in tüyleri diken diken. Yüzü aniden kızarmış. Ne inanılmaz bir fikir. Doris anlayacak mı? Elbette anlayacak. Bu Doris, onun Doris’i, hayatının aşkı.</p>
			<p class="body">Ona anlatmaya can atıyor.</p>
			<p class="body">Brad kapıyı deniyor ve kilitli olduğunu görüyor.</p>
			<p class="body">Brad’in yüzündeki mahcup ifadeden ve ani komik vah vah vah müziğinden, Doris’i ikna etmenin sandığı kadar kolay olmayacağını ve aynı zamanda, reklam arasının geldiğini anlıyoruz.</p>
			<p class="body"> </p>
			<p class="body"> </p>
			<p class="body-notab">Carriganların evine döndüğümüzde Kirk Dede, Sally Nine, Gus Dayı ve Lydia Teyze aniden resmi kıyafetler içindeler ve yine resmi kıyafetler giymiş Dr. Ryan ile karısı, Menendezler, Johnsonlar ve Bayan Diem de onlara katılmış.</p>
			<p class="body">Tam o sırada kapı zili çalıyor.</p>
			<p class="body">Kısa, beyaz Dior elbise ve altın rengi yüksek topuklu ayakkabılar giymiş Doris, köfte tabağını Sally Nine’nin eline tutuşturuyor ve çabuk çabuk kapıya yürüyor.</p>
			<p class="body">Gelen Brad.</p>
			<p class="body">“Nedense kapıda kaldım,” diyor.</p>
			<p class="body">“Selam Brad,” diyor Doris. “Tereyağı ödünç almaya mı geldin?”</p>
			<p class="body">“Çok komik,” diyor Brad. “Hey, elbisen yeni mi? Az önce mi değiştirdin kıyafetlerini?”</p>
			<p class="body">Sonra Brad, Şef Wayne, Dr. Ryan ve karısı, Menendezler, Johnsonlar ve Bayan Diem’in de orada olduğunu ve herkesin şık kıyafetler giydiğini fark ediyor.</p>
			<p class="body">“Bütün bunlar da ne?” diyor.</p>
			<p class="body">“Şu an buralarda durum biraz çılgın,” diyor Şef Wayne. “Bir geçiş döneminde olduğumuzu söyleyebilirsin.”</p>
			<p class="body">“Doris, konuşabilir miyiz?” diyor Brad. “Özel olarak.”</p>
			<p class="body">“Korkarım özel olarak bir şey konuşacak durumda değiliz, Bradster,” diyor Şef Wayne. “Dediğim gibi, bir geçiş dönemindeyiz.”</p>
			<p class="body">“Son günlerde biraz meşguldük, son günlerde her şey allak bullak, düşünmeye ayıracak bir dakikamız bile yok,” diyor Doris. “Ne hakkında ne düşünmek lazım, kim bilir, bilirsin?”</p>
			<p class="body">“Bana sorarsan,” diyor Şef Wayne. “Bir geçiş dönemindeyiz. Orada bırakalım, yavrum.”</p>
			<p class="body">Brad, Şef Wayne’in başlığını takmamış, geyik derisinden pantolonunu giymemiş olduğunu fark ediyor. Üzerinde dar Gucci pantolon ve dar bir Armani gömlek var.</p>
			<p class="body">Tam o sırada, tema müziğinin ve bazen de dış sesin geldiği, porselen dolabının yanındaki yerden gür bir dış ses geliyor.</p>
			<p class="body">“Bir senaryo hatası sebebiyle!” diyor, “Şef Wayne’in aslında baştan beri Şef Wayne değil <span class="body-italik char-style-override-1">Chaz</span> Wayne olduğu ortaya çıkıyor, lüks bir yaşamdan hoşlanan, Vietnam hakkında kâbus anıları olan, epileptik bir pornocu!”</p>
			<p class="body">Brad’in daha önce hiç görmediği dövmeli genç bir adam süpürge dolabından fırlıyor.</p>
			<p class="body">“Ben Whitey, Chaz Wayne’in felaket ilk evliliğinden olan, büyük bir kafa guatrıyla yolsuzluk yapan bir polisi öldürdüğü için hapis yatan oğlu,” diyor.</p>
			<p class="body">“Ben de Buddy, köpekleri,” diyor Buddy. Brad onun minik, pantolonsuz bir frak giymiş olduğunu görüyor. “Tekrarlayan kuduz hastalığına yakalanmışım ve bundan dolayı depresyon sorunu yaşıyorum.”</p>
			<p class="body">Sonra Chaz Wayne, Doris’e sarılıyor.</p>
			<p class="body">“Bu da karım Doris, meme implantı patlamış eski bir striptizci,” diyor Chaz Wayne.</p>
			<p class="body">“Kadeh kaldırmayı öneriyorum,” diyor Kirk Dede. “Yeni evlilere!”</p>
			<p class="body">“Doris ve Chaz’e,” diyor Gus Dayı.</p>
			<p class="body">“Doris ve Chaz’e!” diyor herkes birlikte.</p>
			<p class="body">“Bir dakika, bir dakika,” diyor Brad.</p>
			<p class="body">“Brad, cidden,” diye tıslıyor Doris. “Yeterince sorun çıkarmadın mı zaten?”</p>
			<p class="body">“İşte tereyağın, Carrigan,” diyor Sally Nine, Brad’e bir tereyağı dilimi uzatarak. “Hadi bakalım, eve yaylan.”</p>
			<p class="body">Brad nefes alamıyormuş gibi hissediyor. Onlarınki, ilk görüşte aşktı, İlk Aşk Montajı’ndan öyle hatırlıyor, Doris’i bahçe çitinin ötesinde yaz elbisesi içinde görmüştü. İlk buluşmalarında dondurması külahından düşmüştü. Balaylarında bir çağlayanın altında öpüşmüşlerdi.</p>
			<p class="body">Ne yapmalı? Doris’ten af mı dilemeli? Wayne’e yumruk mu atmalı? Peş peşe kaka esprileri mi yapmalı?</p>
			<p class="body">Tam o sırada kapı zili çalıyor.</p>
			<p class="body">Gelen Winstonlar.</p>
			<p class="body">En azından Brad, Winstonlar olduğunu sanıyor. Ama Bay Winston’ın alnından bir kol çıkmış ve alnına etkileyici memeler ve bir vajina eklenmiş ve aynı zamanda bir bacağı daha olmuş. Bayan Winston’ın bir bacağı eksik, onun da etkileyici memeleri var, omzundan bir penis çıkıyor ve ağzı tamamen yeniden yapılmış, beyaz dişleri ışıl ışıl.</p>
			<p class="body">“May? John?” diyor Brad. “Size ne oldu?”</p>
			<p class="body">“Sınırsız Cerrahi,” diyor Bayan Winston.</p>
			<p class="body">“Bize Sınırsız Cerrahi oldu,” diyor Bay Winston, alnındaki koldan memelerinin arasındaki boşluğa ter sızarken.</p>
			<p class="body">“Bizim için sorun değil,” diyor Bayan Winston aksi aksi. “Biz, bilirsin, ilginç olduğumuz için mutluyuz.”</p>
			<p class="body">“Herkesin üzerine düşeni yaptığını görmek harika,” diyor Chaz Wayne.</p>
			<p class="body">“Hemen hemen herkes,” diyor Gus Dayı, kaşlarını çatıp Brad’e bakarak.</p>
			<p class="body">Tam o sırada oturma odasından isterik havlamalar geliyor.</p>
			<p class="body">Herkes oraya koşuyor ve Buddy’yi dehşet içinde, yerde yatan, açık yaralarla kaplı, sıska, çıplak, siyahi bir bebeğe bakarken buluyorlar.</p>
			<p class="body">“Sihirli bir şekilde beliriverdi,” diyor Buddy.</p>
			<p class="body">Alt bezi görevi gören kabile peştamalına, bacaklarındaki, yüzündeki ve göğsündeki açık lezyonlara bakarak Dr. Ryan, bebeğin Sahraaltı Afrikası’ndan HIV pozitif bir bebek olduğu sonucuna varıyor.</p>
			<p class="body">“Oğlanın adını ne koyalım?” diyor Buddy. “Ya da kızın?”</p>
			<p class="body">“Oğlan,” diyor Dr. Ryan, kabile peştamalının altına bir göz attıktan sonra.</p>
			<p class="body">“Doug adını koyabilir miyiz?” diyor Buddy.</p>
			<p class="body">“Ona isim falan koymayın,” diyor Doris.</p>
			<p class="body">“Buddy,” diyor Chaz Wayne. “Bize bu bebeğin buraya nasıl geldiğini bir daha söyle.”</p>
			<p class="body">“Sihirli bir şekilde beliriverdi işte,” diyor Buddy.</p>
			<p class="body">“Biraz daha ayrıntı verebilir misin, Buddy?” diyor Chaz Wayne.</p>
			<p class="body">“Böyle, tavandan düştü, sanki,” diyor Buddy.</p>
			<p class="body">“Eh, bu, açık bir çözüm olduğunu gösteriyor,” diyor Chaz Wayne. “Neden onu geldiği yere, çatıya geri koymayalım?”</p>
			<p class="body">“Bence adil,” diyor Bay Winston.</p>
			<p class="body">“Gerçi, çatı oldukça eğimli,” diyor Kirk Dede. “Zavallı şey oradan yuvarlanıp düşebilir.”</p>
			<p class="body">“Belki bir mini platform yapabiliriz?” diyor Gus Dayı.</p>
			<p class="body">“Sonra bebeği koli bantla oraya bantlarız?” diye öneride bulunuyor Bayan Diem.</p>
			<p class="body">“Sen ne diyorsun, Brad?” diyor Chaz Wayne. “Bu iyiliği bize yapar mısın? Ne de olsa, bu bebeği biz istemedik, bu bebeği tanımıyoruz, bu bebeği biz hasta etmedik, hangi kaba, gerici kültüre aitse, orada bu bebeğin başına gelen talihsizliklerle bizim bir ilgimiz yok.”</p>
			<p class="body">“Ne dersin, Carrigan?” diyor Kirk Dede.</p>
			<p class="body">Brad bebeğin yüzüne bakıyor. Güzel bir yüz. Açık lezyonlar dışında. Bu güzelim küçük bebek buraya nasıl gelmiş? En ufak fikri yok. Ama işte, burada.</p>
			<p class="body">“Hadi ama, arkadaşlar,” diyor Brad. “Orada açlıktan ölür. Artı, güneş çarpar.”</p>
			<p class="body">“Eh, Brad,” diyor Lydia Teyze. “Buraya geldiğinde de açlıktan ölüyordu. Bunu biz yapmadık.”</p>
			<p class="body">“Artı, o Afrikalı, Brad,” diyor Sally Nine. “Afrikalıların özel pigmentleri vardır.”</p>
			<p class="body">“Ben çatıya bebek mebek koymuyorum,” diyor Brad.</p>
			<p class="body">Odaya tuhaf bir sessizlik çöküyor.</p>
			<p class="body">Sonra arka bahçenin yine dönüştüğünü anlatan tanıdık müziği duyuyoruz ve tanıdık Carrigan bahçesinin yeri dürtükleye dürtükleye dolaşan, cesetleri çılgınca didikleyen vahşi domuzlarla kaplı kasvetli bir çöl manzarası olduğunu görüyoruz.</p>
			<p class="body">“Brad!” diye bağırıyor darbelerden kaçınmaya çalışırken ölen ceset. “Brad, lütfen bize yardım et!”</p>
			<p class="body">“Domuzlar bizi yiyor!” diye bağırıyor tek kollu ceset.</p>
			<p class="body">“Bir domuz kalçamı yiyor!” diye bağırıyor darbelerden kaçınmaya çalışırken ölen ceset.</p>
			<p class="body">“Yapma, Brad,” diyor Doris. “Yapma.”</p>
			<p class="body">“Ne yaptığını düşün, Bradster,” diyor Chaz Wayne.</p>
			<p class="body">“Beni dikkatle dinle, Brad,” diyor Doris. “Çatıya çık, çatı platformunu kur, AIDS’li bebeği koli bantla platforma bantla, sonra hemen aşağı in, tereyağını al ve evine git.”</p>
			<p class="body">“Yoksa karışmayız,” diyor Chaz Wayne.</p>
			<p class="body">Bahçeden hıçkırıklar geliyor.</p>
			<p class="body">Hıçkırıklar ve homurtular.</p>
			<p class="body">Yoksa ne olur? diye düşünüyor Brad.</p>
			<p class="body">Brad, Koca Rex’in istemeye istemeye huzurevine gönderilmesini hatırlıyor. <span class="body-italik char-style-override-1">Küçük ortak</span>, demişti Koca Rex, <span class="body-italik char-style-override-1">bazen bir erkek erkek olarak kalmak istiyorsa ayak diremelidir</span>. Ertesi gün Koca Rex, Brad’in sırt çantasını alıp ortadan kaybolmuştu ve seneler sonra hayatının son aylarını Batı’da otostopla yolculuk yaparak ve bir dizi kadın garsonla gönül eğlendirerek geçirdiğini duymuşlardı.</p>
			<p class="body">Bu durumda Koca Rex olsa ne yapardı, diye merak ediyor Brad.</p>
			<p class="body">Sonra buluyor.</p>
			<p class="body">Brad dışarıya koşuyor, bir avuç dekoratif lav taşı alıyor, domuzlara atmaya başlıyor ve onları bahçenin arkasındaki, başında akbabaların beklediği, kemik kadar kuru sulama yalağına kaçırtıyor.</p>
			<p class="body">Sonra cesetleri bir el arabasına dolduruyor, evin yanına sürüyor. Doris’in otuz yaşına girdiği ve Brad’in onu neşelendirmeye çalıştığı bölümden kalma kâğıt hamurundan palyaço kafasının ve klimanın yanından geçiyor, Suburban marka aracının arkasındaki yedek lastiği ve Doris’in spor çantasını çıkarıyor ve cesetleri arabanın arkasına yüklüyor.</p>
			<p class="body">Ardından içeri koşuyor, Doug’ı kaptığı gibi dışarı koşuyor. Doug’ı darbelerden kaçınmaya çalışırken ölen cesetle kadın cesedi arasına sıkıştırıyor.</p>
			<p class="body">Yapacağı şey Kuştüyü Yolu’na girmek, Sıçrayan Karaca Yolu’ndan, Boğa Kurbağası Taraçası’ndan ve Paytak Palaz Meydanı’ndan geçmek ve Doug’ı Batı Yamacı Mini Alışveriş Merkezi’nde, PetGalaxy ile Perma Evi arasındaki Acil Klinik’e bırakmak. Sonra Şef Wayne’in eski dairesine gidecek. Cesetler için garajı temizleyecek. Şef Wayne’in misafir odasını Doug için bir kreşe çevirecek. Doug’a ve cesetlere bakacak ve günde bir kez buraya gelip tereyağı ödünç alacak, Doris’in dikkatini çekmeye çalışacak, onu Chaz Wayne’i bırakmaya ve önemli işlerinde kendisine katılmaya ikna etmeye çalışacak.</p>
			<p class="body">Aniden Brad’in gözleri yaşlarla doluyor.</p>
			<p class="body">Ah Doris, diye düşünüyor. Seni gerçekten tanıyor muydum?</p>
			<p class="body">Tam o sırada gri bir minibüs tekerleklerini bağırtarak araba yoluna giriyor ve altı polis dışarı fırlıyor.</p>
			<p class="body">“Bu o mu?” diyor bir polis.</p>
			<p class="body">“Korkarım öyle,” diyor Doris verandadan.</p>
			<p class="body">“Yabancı Filipinlilerle şüpheli temasları olan ve kendi hastalıklı ve menfur amaçları için kişisel aracına sapkın bir biçimde merhum cesetleri yüklerken görülen adam bu mu?” diyor bir başka polis.</p>
			<p class="body">“Korkarım öyle,” diyor Chaz Wayne.</p>
			<p class="body">“Eh, sanırım bundan hepimiz bir şey öğrendik,” diyor Sally Nine.</p>
			<p class="body">“Ben ne öğrendim?” diyor Doris. “Tanrı’ya şükür artık gelecekteki çocuklarımızı umutlu bir ortamda; baskın ruh hâlinin, bize verilen bütün nimetler için minnet olduğu, nevrozlardan ve kendi kendine işkence edenlerden temizlenmiş bir ortamda yetiştirmekte özgürüz.”</p>
			<p class="body">“Bir daha söyle!” diyor Gus Dayı.</p>
			<p class="body">“Aslında, söyleyebileceğimden emin değilim,” diyor Doris.</p>
			<p class="body">“Eh, o ateşli ağzını sen kullanmayacaksan ben kullanabilir miyim?” diyor Chaz Wayne ve Doris’e saldırgan, dilli bir öpücük verirken ellerini Doris’in dolgun ateşli memelerine kaydırıyor.</p>
			<p class="body">Polislerin zorla minibüse sokmakta olduğu Brad’in görmek istediği son şey bu.</p>
			<p class="body">Minibüsün kapıları kapanırken Brad aniden kapılar tamamen kapandığı anda minibüsün içinin hayatı boyunca duyduğu, insanların Üstü Çizildiği zaman gittikleri dehşet verici boş gri mekâna dönüşeceğini anlıyor.</p>
			<p class="body">Minibüs kapıları tamamen kapanıyor.</p>
			<p class="body">Minibüsün içi boş gri bir mekâna dönüşüyor.</p>
			<p class="body">Ön bahçeden <span class="body-italik char-style-override-1">SonDakikaHaberleri</span>ni haber veren canlı savaş müziği geliyor.</p>
			<p class="body">Hayvan hakları eylemcileri, canlı Kanada kazlarını spreyle stiren kaplama eğilimi hakkında endişelerini ifade etmişler. Stiren, kazları hemen öldürüyormuş ve aynı zamanda son derece biçimlendirilebilir bir hâle getiriyormuş. Bu yüzden onlara komik şekiller vermek ve gagalarından çıkan silinebilir karikatür balonlarına gülünç laflar yazmak kolaylaşıyormuş. Görünüşe göre yazın düzenlenen açık hava partilerinde yeni moda buymuş. Eğlenceli Kazlar’ın mucidi, stiren spreyi aşamasından önce kazlara bayıltıcı ilaç vermeyi kabul etmiş. Aynı zamanda, Pentagon Taluchistan’da bir kabile düğününün kasıtsızca bombalandığını doğrulamış. Korkunç, boğum boğum, ölü bir ağacın altındaki, inanılmaz ölçüde kuru görünen toprağa kazılmış altı sığ mezarın yanında yatan altı kefenli ceset gösteriyorlar.</p>
			<p class="body">“O Eğlenceli Kazlar’dan kesin almamız lazım!” diyor Doris.</p>
			<p class="body">“Artı, bir mangal ve marine etmek için tepsi,” diyor Chaz Wayne. “Böylece, vereceğimiz yaz partisinde benim cilveli porno yıldızlarımdan birkaçı, üstsüz olarak bir şeyler pişirebilir.”</p>
			<p class="body">“Bu arada, ben de o şeylere yazacak komik bir şeyler bulurum,” diyor Doris.</p>
			<p class="body">“Umarım benim köpek arkadaşlarımdan birkaçını da çağırabilirim,” diyor Buddy.</p>
			<p class="body">“Köpek arkadaşlarının poposu var mı?” diyor Chaz Wayne.</p>
			<p class="body">“Fark eder mi?” diyor Buddy. “Yalnızca popoları varsa mı çağırabilirim?”</p>
			<p class="body">“Ben yalnızca ne pişirebileceğim hakkında düşünüyordum,” diyor Chaz Wayne. “Popoları yoksa daha rahat sindirilebilecek bir şeyler yaparım.”</p>
			<p class="body">“Bazılarının poposu var, evet,” diyor Buddy incinmiş, ama pes etmiş bir sesle.</p>
			<p class="body">Sonra arka bahçenin dönüştüğünü anlatan tanıdık müziği duyuyoruz ve tanıdık Carrigan bahçesinin şimdi yine tanıdık Carrigan bahçesi olduğunu, hatta daha da güzel olduğunu görüyoruz. Çimenler gür ve yeşil, bahçe güllerle dolu, Orji Gecesi için kazılmış yağ çukurunun yanında bir yüzme havuzu ve havuzun içinde bir yüzer bar var. Havuzun yanına, baştan çıkarıcı silinebilir karikatür balonlarıyla, çekici bir Eğlenceli Kazlar Grubu dizilmiş.</p>
			<p class="body">Doris ve Chaz Wayne’in diğer konukları coşkuyla bahçeye götürmelerinden ve mutlu bir yaz müziğinin yükselmesinden bu partinin yalnızca başlangıç olduğunu ve aynı zamanda reklam arasının geldiğini anlıyoruz.</p>
			<p class="body"> </p>
			<p class="body"> </p>
			<p class="body">Carriganların evine döndüğümüzde Brad boş gri alanda ağırlıksız olarak uçuyor.</p>
			<p class="body">Yanında Şef Wayne’in eski atı Wampum var. Brad onu, hepsi içeride iskambil oynarken Wampum’un hamağa oturmaya çalıştığı ve hamağı yıktığı bölümden hatırlıyor.</p>
			<p class="body">“Bana binip kırlarda ileri geri koşardı,” diye mırıldanıyor Wampum. “Çıplak ayaklarıyla böğrüme vurur, sadakatimi överdi.”</p>
			<p class="body">Brad bu işin çok karmaşık olduğunu biliyor. Wampum’un bu, çok karmaşık terimlerle düşünmekte ısrar ederse yakında şekilsiz bir yumruya dönüşeceğini ve bir gün bir şans daha yakalarsa Wampum olmayan biri olarak geri döneceğini biliyor. Kendisi olarak dönmek istiyorsa insanın gri boşlukta geçirdiği uzun süre boyunca eski kimliğinin anısını korumak için sabit fikirlilikle çabalaması gerektiğini biliyor.</p>
			<p class="body">“Brad brad brad,” diyor Brad.</p>
			<p class="body">“Sanırım saman yerdim,” diyor Wampum. “Saman ya da mısır. Yoksa fasulye miydi? Bir tür tahıl, muhtemelen. En azından öyle olduğunu düşünüyorum. Ah kahretsin. Ah eyvah.”</p>
			<p class="body">Wampum susuyor ve yavaş yavaş at şeklini yitiriyor. Kısa süre sonra, at büyüklüğünde bir yumruya dönüşüyor. Sonra midilli büyüklüğünde bir yumru oluyor, sonra kıpırtısız, konuşamayan, köpek büyüklüğünde bir yumru.</p>
			<p class="body">“Brad brad brad,” diyor Brad.</p>
			<p class="body">Sonra dalıyor. Elinde değil. Belstonialıları ve polis karakolunda büyük plastik torbalara koyulduklarında ne kadar korkmuş olmaları gerektiğini düşünüyor. Şu anda Carriganların tanıdık çatısında güneşte yanarken muhtemelen açlıktan ölmek üzere olan zavallı küçük Doug’ı düşünüyor.</p>
			<p class="body">Zavallı şeyler, diye düşünüyor. Zavallı, zavallı şeyler. Daha fazlasını yapmalıydım. Daha erken başlamalıydım. Bunların hepsini benim bir parçam olarak görebilirdim.</p>
			<p class="body">Brad başını eğiyor. Ayakları, birkaç saniye önce haki pantolon içinde bacaklar olan iki uzun yumruya bağlı iki minik yumruya dönüşmüş.</p>
			<p class="body">Gidiyor, diye düşünüyor.</p>
			<p class="body">Gidiyor ve Brad olarak dönmeyecek.</p>
			<p class="body">En azından bu acıma duygusunu korumaya çalışmalı. Bunu yapabilirse, her kime dönüşecekse, bu duyguyu da miras alır ve bu duyguyla hareket eder ve Brad’in yaptığını şimdi anladığı gibi hayatını mal mülk biriktirmeyle, boş işlerle, kendi kendini korumaya çalışmakla ve kibirle harcamaz.</p>
			<p class="body">Adını söylemeye çalışıyor, ama görünüşe göre adını unutmuş.</p>
			<p class="body">“Zavallı şeyler,” diyor, çünkü artık bildiği yegâne iki sözcük bu.</p>
			<p class="body"> </p>
			<div class="footnotes">
				<div class="footnote">
					<p class="Dipnot-Metni"><a class="footnote-anchor" href="#footnote-44944-6-backlink" id="footnote-44944-6">6</a>	İslam, Hıristiyanlık ve Yahudilik dinlerinin herhangi birinin <a href="http://tr.wikipedia.org/wiki/Mezhep">mezhepleri</a> arasında iş birliği anlamına gelir. (e. n.)</p>
				</div>
				<div class="footnote">
					<p class="Dipnot-Metni"><a class="footnote-anchor" href="#footnote-44944-7-backlink" id="footnote-44944-7">7</a>	Amerikanın en sevilen abur cubur yiyeceklerinden içi krema doldurulmuş parmak şeklinde kek. (e. n.)</p>
				</div>
			</div>
		</div>
	</body>
</html>