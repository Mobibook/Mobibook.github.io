<html xmlns="http://www.w3.org/1999/xhtml">
	<head>
		<title>ikna_ulusu_deneme-9</title>
		<link href="css/ikna_ulusu_ebook.css" rel="stylesheet" type="text/css"/>
<meta content="urn:uuid:6d940764-3029-4783-89b8-0a48341224d9" name="Adept.expected.resource"/>
	</head>
	<body id="ikna_ulusu_deneme" xml:lang="tr-TR">
		<div>
			<p class="space para-style-override-1" xml:lang="en-US"><span> </span></p>
			<p class="body"> </p>
			<p class="body"> </p>
			<p class="body"> </p>
			<p class="body"> </p>
			<p class="body"> </p>
			<p class="body"> </p>
			<p class="body"> </p>
			<p class="body"> </p>
			<p class="body"> </p>
			<p class="body"> </p>
			<p class="baslik" id="toc_marker-9">Kırmızı Kurdele</p>
			<p class="body"> </p>
			<p class="body"> </p>
			<p class="body-notab">Ertesi gece, olayın olduğu yerde, onun küçük kırmızı kurdelesini buldum.</p>
			<p class="body">Onu içeri götürdüm, masaya fırlattım ve, “Tanrım, Tanrım,” dedim.</p>
			<p class="body">“Ona iyi bak, ben de bakıyorum,” dedi Matt Amca. “Böylece onu hiç unutmayalım, haksız mıyım?”</p>
			<p class="body">Elbette yapılacak ilk şey köpekleri bulmaktı. Şeye saklanmış oldukları ortaya çıktı: Hani küçük çocuklar gider ya, kafeslerde plastik toplar vardır top havuzu gibi, doğum günü partileri falan düzenlenir; işte onun arkasında Köy’ün sürüklediği ağaç dalları kalıntılarının oluşturduğu yuva gibi bir şeyin içine saklanmışlardı.</p>
			<p class="body">Biz de kalıntıları tutuşturduk ve sonra dışarı kaçtıklarında üçünü vurduk.</p>
			<p class="body">Ama o yok mu, Bayan Pearson, her şeyi gören kadın, eh, dört tane olduklarını söyledi, dört köpek ve ertesi gece dördüncünün Mullins Yolu’na girdiğini, Elliotsların Sadie’yi ve yan evdeki Evan ile Milli Bates’e ait olan şu beyaz Muskerdoo’yu ısırdığını öğrendik.</p>
			<p class="body">Jim Elliot, Sadie’yi bizzat öldüreceğini söyledi ve bunu yapmak için silahımı ödünç aldı ve yaptı da. Sonra gözümün içine baktı ve başınız sağ olsun, dedi. Evan Bates kendisi olsa yapamayacağını söyledi, ben olsam yapar mıydım, diye sordu. Ama sonra, sonunda, en azından Muskerdoo’yu Gezi dedikleri, mangal falan yapmaya gidilen şu çayıra götürdü. Muskerdoo onu her ısırmaya çalıştığında, “Tanrım, Musker,” diyerek ona küçük, hüzünlü bir tekme salladı (hafif bir tekme, Evan’ın içinde en ufak kötülük yoktur) ve sonra ben yapmaya hazır olduğumda, “Tamam, şimdi,” dedi ve ben de yaptım ve daha sonra başınız sağ olsun, dedi.</p>
			<p class="body">Gece yarısı dördüncü köpeği, Bourne’un yerinin arkasında kendi kendini kemirirken bulduk. Bourne dışarı çıktı ve biz köpeği öldürürken feneri tuttu. Onu el arabasına, Sadie ile Muskerdoo’nun yanına yüklememize yardım etti. Planımız bulduklarımızı yakmaktı. Dr. Vincent en iyisinin bu olduğunu söylemişti; çünkü, bilirsiniz, diğer hayvanların leşlerle beslenme ihtimaline karşılık her durumda, Dr. Vincent onları yakmanın en iyisi olacağını söyledi.</p>
			<p class="body">Biz dördüncüyü el arabasına yüklediğimizde bizim Jason, “Bay Bourne, Cookie ne olacak?” dedi.</p>
			<p class="body">“Eh, hayır, sanmıyorum,” dedi Bourne.</p>
			<p class="body">Bourne yaşlı bir adamdı ve dünyada ondan başka kimsesi kalmadığından köpeğe yaşlı adamlara özgü özel bir sevgi besliyordu, ona her zaman <span class="body-italik char-style-override-1">dostum benim</span> derdi: “Yürüyüşe çıkmaya ne dersin, dostum benim?” gibi.</p>
			<p class="body">“Ama Cookie daha çok bir dışarı köpeği değil mi?” dedim.</p>
			<p class="body">“O tamamen dışarı köpeği,” dedi. “Ama yine de, sanmıyorum.”</p>
			<p class="body">Matt Amca da, “Eh, Lawrence, dedi, şahsen ben bu gece emin olmak için buradayım. Bunu anlayabilirsin, sanırım.”</p>
			<p class="body">“Anlıyorum,” dedi Bourne, “kesinlikle anlıyorum.”</p>
			<p class="body">Ve Bourne Cookie’yi dışarı çıkardı, biz de izledik.</p>
			<p class="body">Başta iyi görünüyordu, ama sonra arada bir tüm bedeninden bir ürperme geçtiğini ve gözlerinin aniden ıslandığını fark ettik ve Matt Amca, “Lawrence, bu normalde Cookie’nin yaptığı bir şey mi?” dedi.</p>
			<p class="body">“Şey, ııı...” dedi Bay Lawrence.</p>
			<p class="body">Ve aniden Cookie’nin bedeni bir kere daha ürperdi.</p>
			<p class="body">“Ah Tanrım,” dedi Bay Bourne ve içeri girdi.</p>
			<p class="body">Matt Amca, Seth ile Jason’a ıslık çalarak çayıra koşmalarını, Cookie’nin takip edeceğini söyledi ve etti de. Matt Amca silahıyla peşlerinden koştu ve bilirsiniz, iyi koşamasa da, bu işin doğru yapılacağından emin olmak istiyormuş gibi, sırf gösterdiği çabayla onlara ayak uydurmayı başardı.</p>
			<p class="body">Orada olduğu için minnettardım, çünkü bedenen ve zihnen çok yorulmuştum ve artık neyin doğru, neyin yanlış olduğunu seçemiyordum, verandada oturdum ve kısa süre sonra küçük bir pop sesi duydum.</p>
			<p class="body">Sonra Matt Amca koşarak çayırdan geri geldi ve başını içeri uzatıp, “Lawrence,” dedi, “Cookie’nin diğer köpeklerle teması oldu mu, biliyor musun, oynadığı, dişlediği köpek falan var mıydı?”</p>
			<p class="body">“Ah çık dışarı, çık dışarı,” dedi Bourne.</p>
			<p class="body">“Lawrence, Tanrım,” dedi Matt Amca. “Bu benim hoşuma mı gidiyor, sence? Bizim yaşadıklarımızı düşün. Sence bu benim için, bizim için eğlenceli mi?”</p>
			<p class="body">Uzun bir sessizlik oldu ve sonra Bourne, rahibin evindeki Teriyer’den başka köpek düşünemediğini, bazen Cookie tasmadan kurtulduğunda onunla oynadığını söyledi.</p>
			<p class="body"> </p>
			<p class="body"> </p>
			<p class="body-notab">Rahibin evine vardığımızda Peder Terry, başınız sağ olsun, dedi ve Merton’ı dışarı çıkardı ve uzun süre izledik, Merton titremiyordu, gözleri kuru ve bilirsiniz, normaldi. </p>
			<p class="body">“İyi görünüyor,” dedim.</p>
			<p class="body">“İyi çünkü,” dedi Peder Terry. “Şunu izleyin: Merton, diz çök.”</p>
			<p class="body">Merton da köpeklerin yaptığı gibi gerildi, böyle, eğilir gibi.</p>
			<p class="body">“İyi olabilir,” dedi Matt Amca. “Ama hastalanmış ve henüz erken aşamalarında da olabilir.”</p>
			<p class="body">“Hepimizin gözünü açık tutması gerek,” dedi Peder Terry.</p>
			<p class="body">“Evet, ama,” dedi Matt Amca. “Nasıl yayıldığını falan bilmediğimizden, cana geleceğine mala gelsin diye düşünmemiz daha doğru olmaz mı? Bilmiyorum, gerçekten bilmiyorum, Ed, sen ne düşünüyorsun?”</p>
			<p class="body">Ben de ne düşüneceğimi bilmiyordum. O sahneyi kafamdan tekrar tekrar geçiriyordum, öncesi ve sonrası, örneğin tabureye çıkıp o kırmızı kurdeleyi takması ve kendi kendine o hanımefendice sözleri söylemesi, “Eh Orada Başka Kimler Olacak, Pasta Da Olacak Mı?” gibi.</p>
			<p class="body">“Umarım tamamen sağlıklı bir köpeği öldürmemizi önermiyorsundur,” dedi Peder Terry.</p>
			<p class="body">Ve Matt Amca gömlek cebinden kırmızı bir kurdele çıkardı ve dedi ki: Peder, bunun ne olduğuna ve onu nerede bulduğumuza dair en ufak bir fikrin var mı?</p>
			<p class="body">Ama gerçek kurdele, Emily’nin kurdelesi o değildi, bunca zamandır onu cebimde taşıyordum. Bu kurdele pembeye çalan kırmızıydı ve gerçeğinden biraz daha büyüktü ve onun bizim Karen’ın şifonyerindeki küçük kutudan geldiğini fark ettim.</p>
			<p class="body">“Hayır, onun ne olduğunu bilmiyorum,” dedi Peder Terry. “Saç kurdelesi mi?”</p>
			<p class="body">“Şahsen ben o geceyi asla unutmayacağım,” dedi Matt Amca. “Şahsen ben bu gece yaşadıklarımızı bir daha kimsenin yaşamayacağından emin olmak için çaba göstereceğim.”</p>
			<p class="body">“Buna hiç itirazım yok,” dedi Peder Terry.</p>
			<p class="body">“Ne olduğunu bilmediğin doğru,” dedi Matt Amca ve kurdeleyi cebine geri koydu. “Bunun ne olduğu konusunda gerçekten, ama gerçekten hiç deneyimin yok.”</p>
			<p class="body">“Ed,” dedi Peder Terry bana. “Tamamen sağlıklı bir köpeği öldürmenin...”</p>
			<p class="body">“Belki sağlıklı, belki değil,” dedi Matt Amca. “Cookie ısırılmış mıydı? Cookie ısırılmamıştı. Cookie hastalık kapmış mıydı? Evet, kapmıştı. Cookie nasıl hastalık kaptı? Bilmiyoruz. Ve Cookie nasıl hasta olduğunu bildiğimiz bir köpekle temas kurmuşsa, senin köpeğin de Cookie’yle tam olarak aynı şekilde temas kurdu, yani fiziksel olarak ona yaklaşarak.”</p>
			<p class="body">Matt Amca’nın durumu garipti; aniden görev adamı olması harika ve hayranlık uyandırıcı bir şeydi ama aynı zamanda tuhaftı. Çünkü önceden, demek istediğim, evet, elbette çocukları severdi, ama onlarla doğru düzgün konuşmazdı bile, hele en küçükleri Emily’yle hiç. Genellikle sessizce evde dolanırdı, özellikle de ocakta, işini kaybettiğinden beri çocuklardan kaçınıyordu, aslında, sanki biraz utanıyormuş gibi, büyüdüklerinde onların asla işsiz, sinsi sinsi ortalarda dolaşan bir amca olmayacaklarını bilirmiş gibi.</p>
			<p class="body">Ama sanırım Emily’yi kaybetmek ilk defa onu ne kadar sevdiğini fark etmesini sağlamıştı ve bu ani güç –odak, kararlılık, her neyse– bir teselliydi, çünkü doğrusunu söylemek gerekirse benim hâlim hiç iyi değildi. Sonbaharı öteden beri severim ve şimdi sonbaharın ortasındaydık ve odun dumanlarının, daldan düşen elmaların kokusunu alabiliyordunuz; benim içinse her şey, bilirsiniz, hissizdi.</p>
			<p class="body">Çocuğunuz iyi olan her şeyin temsilcisiymiş gibi size önceleri sevgi dolu şekilde hayranlıkla bakar, ona göz kulak olacağınızdan emindir. Sonra bir gece beni asıl perişan eden, asıl atlatamadığım o olay oldu. Bütün bunlar olurken ben e-postalarımı kontrol etmek için bodrum katına inmiştim. Bu yüzden o birkaç yüz metre ötede, okul bahçesinde, olanlar olurken, ben orada oturmuş bilgisayarda yazı yazıyordum, yazı yazıyordum! Bu da, tamam, günah değil, bilmem belki de imkânsızdı, ama ne demek istediğimi anlıyor musunuz? Bilgisayarımdan kalksaydım, üst kata ve sonra dışarı çıksaydım ve bir sebepten, herhangi bir sebepten, okul bahçesine gitseydim, inanın bana, ne kadar çılgın olursa olsun dünyadaki hiçbir köpek...</p>
			<p class="body">Karım da böyle hissediyor. Trajediden beri yatak odasından çıkmadı.</p>
			<p class="body">“Ee, Peder, hayır mı diyorsun?”dedi Matt Amca. “Ret mi ediyorsun?”</p>
			<p class="body">“Her gün sizin için dua ediyorum,” dedi Peder. “Yaşadıklarınızı kimse yaşamak zorunda kalmamalı.”</p>
			<p class="body">“O adamdan hoşlanmıyorum,” dedi Matt Amca rahibin evinden ayrılırken. “Hiç hoşlanmadım, hiç hoşlanmayacağım.”</p>
			<p class="body">Bunu biliyordum. Liseye birlikte gitmişlerdi ve bir kız meselesi vardı. Matt Amca’nın aleyhine giden bir son dakika mezuniyet balosu randevusu sonrasında sanırım beyzbol sahasında itişme ve küfürleşmeler yaşanmıştı; ama bu seneler önceydi, Kennedy’nin başkanlığı döneminde.</p>
			<p class="body">“O köpeği doğru düzgün gözlemlemeyecek,” dedi Matt Amca. “İnanın bana. Ve bir şey fark etse bile gereken şeyi yapmayacak. Neden? Çünkü onun köpeği. <span class="body-italik char-style-override-1">Onun</span> köpeği. Onun olan her şey özel ve yasaların üzerinde.”</p>
			<p class="body">“Bilmiyorum,” dedim. “Gerçekten bilmiyorum.”</p>
			<p class="body">“Anlamıyor,” dedi Matt Amca. “O gece orada değildi, senin onu içeri taşımana tanık olmadı.”</p>
			<p class="body">Doğrusunu söylemek gerekirse, benim onu içeri taşımama Matt Amca da tanık olmamıştı, çünkü video kiralamak için dışarı çıkmıştı; ama yine de, evet, Peder Terry hakkında anlatmaya çalıştıklarını anlıyordum. Her zaman benmerkezci bir tarafı olmuştu, dalgalı gümüş saçları falan... Aynı zamanda rahibin evinin bodrumunda bir dambıl takımı vardı ve günde iki kez vücut çalışıyordu. Aslında oldukça etkileyici bir fiziği vardı ve rahiplik kıyafetlerini, özellikle de gömleklerini belki biraz da dar diktirerek fiziğiyle gösteriş yaptığını hissediyordum. Hepimiz öyle hissediyorduk.</p>
			<p class="body">Ertesi gün kahvaltıda Matt Amca çok sessizdi ve sonunda, “Eh,” dedi, “bazıları kadar eğitimli olmayan ufak tefek şişman işsiz bir adam olabilirim, ama sevgi sevgidir, birinin anısına saygı duymak birinin anısına saygı duymaktır ve bugün için büyük beklentilerim olmadığına göre, kamyonetini ödünç verir misin? Burger King’in otoparkına gidip Emily’nin anısına rahibin evinde neler olup bittiğine bir bakayım.”</p>
			<p class="body">Mesele şuydu ki, o kamyoneti aslında artık kullanmıyorduk ve bu yüzden çok belirsiz bir zamandı, bilirsiniz. Ya Merton gerçekten hastaysa, diye düşündüm ve bir şekilde kaçıp bir başkasınınkini... Bu yüzden “Evet,” dedim, “kamyoneti kullanabilirsin.”</p>
			<p class="body">Salı sabahı ve salı akşamı boyunca oturdu. Demek istediğim, kamyonetten bir kez bile inmedi. Normalde pek azimli bir adam değildir, ne demek istediğimi anlıyorsanız. Sonra salı gecesi içeri daldı, video oynatıcısına bir teyp taktı ve “İzleyin,” dedi, “Şunu izleyin.”</p>
			<p class="body">Televizyonda Merton vardı, rahip evinin bahçesinin çitine yaslanmış ürperiyor, sırtını kamburlaştırıyor, yine ürperiyordu.</p>
			<p class="body">Biz de silahlarımızı aldık ve oraya gittik.</p>
			<p class="body">“Bakın, biliyorum, biliyorum,” dedi Peder Terry. “Ama bu işi kendi yöntemimle halledeceğim. Hayatı boyunca yeterince sorun yaşadı, zavallı şey.”</p>
			<p class="body">“Ne dedin?” dedi Matt Amca. “Hayatı boyunca sorun mu yaşadı? Bu adama, bu babaya, daha geçen gün kızını... Köpek <span class="body-italik char-style-override-1">hayatı boyunca yeterince sorun yaşadı</span>, öyle mi?”</p>
			<p class="body">Eh, ama söylemeliyim ki, demek istediğim, bu doğruydu. Merton’ı hepimiz biliyorduk, kötü bir bölgeden alınıp Peder Terry’ye getirilmişti, kulaklarından biri kesilmiş, kopmak üzereydi. Artı, anladığım kadarıyla, anksiyete sorunu vardı, bazen yemeği verilirken bayılıveriyordu. Demek istediğim, kendi beklentisi yüzünden kendinden geçiyordu, bilirsiniz, kolay bir durum olmasa gerek.</p>
			<p class="body">“Ed,” dedi Peder Terry. “Merton’ın sorununu sen, Merton’ın sorununu seninkiyle karşılaştırmıyorum...”</p>
			<p class="body">“Tanrım, umarım karşılaştırmıyorsundur,” dedi Matt Amca.</p>
			<p class="body">“Tek söylediğim, benim de bir şey kaybettiğim,” dedi Peder Terry.</p>
			<p class="body">“Vay canına,” dedi Matt Amca. “Vay canına.”</p>
			<p class="body">“Ed, benim çitim daha yüksek,” dedi Peder Terry. O hiçbir yere gitmiyor, ayrıca onu oraya zincirledim. Bunun... bunun burada olmasını istiyorum, yalnızca o ve ben. Diğer türlüsü çok üzücü olur.”</p>
			<p class="body">“Sen üzüntüyü nereden bileceksin,” dedi Matt Amca.</p>
			<p class="body">“Üzüntü üzüntüdür,” dedi Peder Terry.</p>
			<p class="body">“Laf laf laf,” dedi Matt Amca. “İzliyor olacağım.”</p>
			<p class="body"> </p>
			<p class="body"> </p>
			<p class="body-notab">Eh, bir hafta sonra bu, Tweeter Deux adlı köpek, TwelvePlex Sineması ile Episcopal kilisesi arasındaki ormanda bir geyiği indirdi, üstelik Tweeter Deux büyük bir köpek değildi, yalnızca, bilirsiniz, çılgındı ve DeFranciniler, onun bir geyik indirdiğini köpek, çiğnenerek koparılmış bir ön bacakla oturma odasına girdiğinde anladı.</p>
			<p class="body">Ve o gece eh, DeFrancinilerin kedisi evin içinde koşuşturmaya başladı. Koşarken gözleri sarardı ve bir noktada kilitlendi, kayarak duvara çarptı ve sarsıntı geçirdi.</p>
			<p class="body">İşte o zaman sorunun başta düşündüğümüzden daha büyük olduğunu fark ettik.</p>
			<p class="body">Mesele şuydu ki, kaç hayvanın hastalandığını bilmiyorduk, bilemezdik. Baştaki dört köpek biz onları bulana dek günlerce başıboş dolaşmıştı ve hastalığı bulaştırmış olabilecekleri bütün hayvanlar iki haftadır başıboş dolaşıyordu. Hastalığın tam olarak nasıl bulaştığını bile bilmiyorduk. Isırıkla mı, tükürükle mi, kanla mı, birinin tüylerinden diğerine atlayarak mı? Köpeklere bulaştığını biliyorduk, kedilere de bulaşabiliyormuş gibi görünüyordu. Söylemek istediğim, çok kafa karıştırıcı, çok korkutucu bir zamandı.</p>
			<p class="body">Bu yüzden, Matt Amca iMac’e girdi ve Köy Toplantısı talep eden broşürler hazırladı ve en tepeye kırmızı kurdelenin fotoğrafını koydu (gerçek kurdelenin değil, Karen’ın pembemsi kırmızı kurdelesinin. iMac’te rengini parlaklaştırarak daha kırmızı yapmıştı ve aynı zamanda Emily’nin komünyon ayinindeki resmini eklemişti) ve broşürün dibinde DEHŞETLE SAVAŞ diyordu ve altında, daha küçük harflerle, bilirsiniz, <span class="body-italik char-style-override-1">Bu dünyada neden yaşıyoruz? Bizim olanı sevmek için değil mi? İçimizden birinin sevdiği elinden zalimce alınmışsa, birlik olup sevdiklerimizi tehdit eden şeye direnme zamanı gelmiş demektir ki, başka kimse bu dehşeti bir daha yaşamasın. Bu korkunç acıya tanık olduğumuza, onu tanıdığımıza göre, şimdi ya da gelecekte, bu ve benzeri dehşetlere sebep olacak ya da katkıda bulunacak her tür koşula karşı mücadele etmeye karar verelim. </span>Seth ve Jason bunları kasabada dağıttı ve cuma gecesi lisenin spor salonunda dört yüz kişi toplandı.</p>
			<p class="body">İçeri girerken herkese birer DEHŞETLE SAVAŞ posteri verdik. Matt Amca rengi parlaklaştırılmış kurdeleye ek olarak bir de –başta itiraz etmiştim, ama sonra insanların nasıl tepki verdiğini gördüm– eh, minik diş izleri eklemişti, gerçekçi görünmeleri gerekmiyordu, yalnızca, bilirsiniz, onun da dediği gibi, bunlar simgesel hatırlatıcılardı ve bir köşede Emily’nin komünyon ayininde çektirdiğimiz resmi ve karşı köşede bebeklik fotoğrafı vardı. Matt Amca posteri büyütüp (dolap büyüklüğünde) konuşmacı podyumunun üzerine asmıştı.</p>
			<p class="body">Matt Amca beni hayrete düşürüyordu, demek istediğim onu hiç bu kadar şevkli görmemiştim. Hareketli bir günden anladığı, posta kutusuna bakmak ve birkaç kez kalkıp televizyon antenini oynatmak olan bir adamdı; ama işte, buradaydı, takım elbise giymiş, suratı kıpkırmızı, gururlu ve ışıldıyordu...</p>
			<p class="body">Eh, Matt Amca kalktı ve herkese geldiği için teşekkür etti ve Teeter Deux’un sahibi Bayan DeFrancini çiğnenmiş ön bacağı kaldırdı ve Dr. Vincent ilk dört köpekten birinin beyin kesitinin saydamlarını gösterdi ve en son ben konuştum; ama boğazıma bir yumru oturdu ve herkese teşekkür etmek, desteklerinin bizim için çok değerli olduğunu söylemekten başka bir şey yapamadım. Hepimizin Emily’yi ne kadar çok sevdiğini söylemeye çalıştım; ama devam edemedim.</p>
			<p class="body">Matt Amca ve Dr. Vincent kendi başlarına (beni rahatsız etmek istememişlerdi) iMac’te, Üç Noktalı Acil Durum Planı adını verdikleri bir şey hazırlamışlardı ve söz konusu üç nokta şunlardı: (1) Bütün köy hayvanları hemen bir değerlendirmeden geçirilecekti ve hayvanın hasta olup olmadığı belirlenecekti, (2) Hasta ve hasta olduğundan şüphelenilen bütün hayvanlar hemen yok edilecekti ve (3) Yok edildikten sonra bütün hasta ve hasta olduğundan şüphelenilen hayvanlar, hastalığın bulaşması riskini bertaraf etmek için hemen yakılacaktı.</p>
			<p class="body">Sonra biri, “şüphelenilen” derken ne kastettiklerini açıklamalarını istedi.</p>
			<p class="body">“Şüphelenilen... bilirsiniz,” dedi Matt Amca. “Bu, bir hayvanın hasta olduğundan şüphelenmemiz ve şüphelenmek için iyi bir sebebimiz olması anlamına geliyor.”</p>
			<p class="body">“Kesin yöntem şu anda geliştirilmekte,” dedi Dr. Vincent.</p>
			<p class="body">“Ama bu değerlendirmenin adil ve mantıklı olmasını nasıl sağlayacaksınız?” diye sordu adam.</p>
			<p class="body">“Eh, bu iyi bir soru,” dedi Matt Amca. “Bunun anahtarı değerlendirmeyi herkese mantıklı gelecek nesnel bir şekilde, adil insanların yapması.”</p>
			<p class="body">“Bize güvenin,” dedi Dr. Vincent. “Bunun çok önemli olduğunu biliyoruz.”</p>
			<p class="body">Sonra Matt Amca kurdeleyi kaldırdı. Aslında yeni bir kurdeleydi, çok büyük, kadın şapkası büyüklüğünde. Gerçekten, onu nereden bulduğunu bilmiyorum. Ve dedi ki: “Bütün bunlar kafa karıştırıcı gelebilir; ama her şeyin <span class="body-italik char-style-override-1">Bunun</span> için olduğunu hatırlarsak kafa karıştırıcı gelmez, yalnızca <span class="body-italik char-style-override-1">Bu</span>, <span class="body-italik char-style-override-1">Buna </span>saygımızı göstermek için, <span class="body-italik char-style-override-1">Bunu </span>önlemek için.”</p>
			<p class="body">Sonra oylama zamanı geldi ve 393’e karşı sıfır oyla kabul edildi, birkaç kişi oy vermedi (bu canımı yaktı); ama oylamadan sonra herkes ayağa kalktı. Benle Matt Amca’ya bakarak sıcak sıcak gülümsüyorlardı, hatta bazıları gözyaşlarını tutmaya çalışıyordu. Çok güzel, çok içten bir andı. O anı asla unutmayacağım, ölene dek o an için minnettar olacağım.</p>
			<p class="body"> </p>
			<p class="body"> </p>
			<p class="body-notab">Toplantıdan sonra Matt Amca, Polis Memuru Kelly ve birkaç kişi daha gitti ve Merton konusunda yapılması gerekenleri yaptı. Zavallı Peder Terry itiraz etti ama –demek istediğim, kızdı, elbette, o kadar kızdı ki, onu beş kişinin tutması gerekti, çok zinde bir adamdır da– ve sonra Merton’ı getirdiler. Merton’ın cesedini bizim oraya getirdiler ve ağaçların ötesinde, diğerlerini yaktığımız yerde yaktılar ve biri külleri Peder Terry’ye mi versek dedi. Matt Amca ise, “Neden riske girelim, hastalığın havadan bulaşma olasılığı da var,” dedi ve Dr. Vincent’ın verdiği küçük beyaz maskeleri takarak Merton’ın küllerini bataklığa süpürdük.</p>
			<p class="body">O gece karım o trajediden bu yana ilk kez yatak odamızdan çıktı ve olan biten her şeyi ona anlattık.</p>
			<p class="body">Ne düşündüğünü, benim ne düşünmem gerektiğini (o her zaman benim dayanağım olmuştur) görmek için onu dikkatle izledim.</p>
			<p class="body">“Her köpeği, her kediyi öldürün,” dedi çok yavaşça. “Her fareyi, her kuşu öldürün. Her balığı öldürün. İtiraz eden olursa onları da öldürün.”</p>
			<p class="body">Sonra yatağa döndü.</p>
			<p class="body">Onun için çok üzüldüm, hiç kendisi gibi değildi. Demek istediğim, bu, örümcek bulduğunda bardakla yakalayıp dışarı salıvermemi isteyen bir kadındı. Ama tüm köpekleri ve kedileri öldürmek konusunda, demek istediğim, yani, hasta olup olmadığına bakmadan bütün köpekleri ve kedileri öldürürsek, bu şekilde kesin olarak kasabadaki hiçbir babanın bir daha kollarında... Tanrım, o gece hakkında hatırlamadığım çok şey var, ama hatırladığım bir şey, onu içeri taşırken küçük terliklerinden birinin pat diye linolyum zemine düşmesi ve benim o kucağımdayken eğilip... Ve o artık orada değildi, bilirsiniz, orada, bedeninin içinde. Merdivende, mutfakta binlerce kez yanından geçmiştim, küçük sesini evin her yerinde duymuştum, neden, neden her seferinde ona koşup kalbimdeki her şeyi... ama elbette bunu yapamazsınız, çocuğa zarar verir, ama...</p>
			<p class="body">Söylemeye çalıştığım, köpekler ve kediler olmazsa bir başka babanın bir hayvan tarafından öldürülmüş çocuğunu evine taşıması gerekmez, çocuğun annesi oturmuş faturaları hesaplarken, hayatında son kez mutlu ya da mutluya yakın hissederken, ta ki başını kaldırıp... Sanırım anlatmaya çalıştığım, köpekler ve kediler olmazsa, bunun bir başkasının başına gelmesi olasılığı sıfıra iner.</p>
			<p class="body">İşte bu yüzden, olay sırasında köy yakınında olan bütün köpekleri ve kedileri feda etme politikamızı yürürlüğe koyduk.</p>
			<p class="body">Ama fareleri, kuşları, balıkları öldürmeye gelince, hayır, bunu destekleyecek kanıtımız yoktu, en azından o sırada yoktu ve henüz plana Gerekçeli Şüphe Maddesini eklememiştik ve insanlara gelince, karım kendinde değildi, hepsi bu, ama kısa süre sonra, demek istediğim, söylediklerinde öngörülü bir şeyler vardı; çünkü zamanla, sahipleri mantıksız davrandığında, köpekleri ve/veya kedileri ya da balıkları, kuşları, her neyse fiziksel olarak evlerden çıkarmak için açık seçik kurallar koymak zorunda kaldık ve aynı zamanda, örneğin, Hayvan Nakil Görevlilerine saldırmaları durumunda, çünkü saldıranlar oldu, bu insanlara verecek belli cezalar belirledik ve son olarak, her ne sebepten olursa olsun, çabalarımıza engel olmanın gerekli olduğunu hisseden bireylere müdahale etmek için bazı yönergeler yayımladık, bilirsiniz, Beş ve Altı Noktalı Planları kamu önünde takıntılı bir biçimde eleştirenleri, yalnızca çok mutsuz olan insanları.</p>
			<p class="body">Ama bütün bunlar aylar sonra olacaktı.</p>
			<p class="body">Sık sık o ilk Köy Toplantısının sonunu, insanların ayakta alkışladığı anı hatırlarım. Matt Amca tişörtler de bastırmıştı ve oylamadan sonra herkes Emily’nin gülümseyen yüzünün basıldığı tişörtü kendi giysilerinin üzerine giydi ve Matt Amca herkese en içten duygularla teşekkür etmek istediğini, yalnızca kendi ailesi adına da değil, bu hayal edilemez, derin trajediyle üzücü ve asla onarılamaz bir şekilde yara almış bu aile adına değil, aynı zamanda, belki daha da fazla, oylamamızla benzer derin ve hayal edilemez trajedilerden kurtardığımız aileler adına.</p>
			<p class="body">Ve kalabalığa, bütün o tişörtlere bakarken, bilmiyorum, onca iyi insanın kızıma bu kadar sevgi duyması beni çok duygulandırdı. Çoğu onu tanımamıştı bile ve bir şekilde onun ne kadar iyi, ne kadar kıymetli olduğunu anlamışlar, alkışlarıyla onu şereflendirmeye çalışıyorlarmış gibi geldi.</p>
		</div>
	</body>
</html>