<html xmlns="http://www.w3.org/1999/xhtml">
	<head>
		<title>ikna_ulusu_deneme-8</title>
		<link href="css/ikna_ulusu_ebook.css" rel="stylesheet" type="text/css"/>
<meta content="urn:uuid:6d940764-3029-4783-89b8-0a48341224d9" name="Adept.expected.resource"/>
	</head>
	<body id="ikna_ulusu_deneme" xml:lang="tr-TR">
		<div>
			<p class="space para-style-override-1" xml:lang="en-US"><span> </span></p>
			<p class="body"> </p>
			<p class="body"> </p>
			<p class="body"> </p>
			<p class="body"> </p>
			<p class="body"> </p>
			<p class="body"> </p>
			<p class="body"> </p>
			<p class="body"> </p>
			<p class="body"> </p>
			<p class="body"> </p>
			<p class="baslik" id="toc_marker-8">Benim Değişimim</p>
			<p class="body"> </p>
			<p class="body"> </p>
			<p class="body-notab">Sn. Terence Rackman</p>
			<p class="body-notab">Leadville Courier-Examiner</p>
			<p class="body-notab">Leadville, PA 13245</p>
			<p class="body-notab"><span class="body-bold- char-style-override-1">Konu:</span> “Bu Kasabada Olmaz, Dostum,” 15 Haziran sayısı, “Benim Sıram” Yaşam Tarzı Sayfası.</p>
			<p class="body"> </p>
			<p class="body"> </p>
			<p class="body-notab">Sevgili Bay Rackman,</p>
			<p class="body">Son yazınızı çok beğendim ve bu rahatsız edici konuya görüşlerimle katkıda bulunmak isterim. Belirttiğiniz bütün konulara katılıyorum. Aklı başında her insan gibi, ben de Hemcinsler Arası Evliliğe karşıyım ve yasaklanması için anayasanın değiştirilmesi gerektiğini savunuyorum.</p>
			<p class="body">Doğrusunu söylemek gerekirse, ahlakın korunması adına bir adım daha ileri gitmemiz gerektiğini düşünüyorum ve bu yüzden bir ek anayasa değişikliği öneriyorum.</p>
			<p class="body">Yaşadığım kasabada, Aynımsı Cinsler Arası Evlilik olarak düşündüğüm bir olguyu sık sık gözlemliyorum. Örneğin “K”yi ele alalım, cinsiyeti erkek olan bir arkadaşım, ufak tefek ve saçlarını atkuyruğu yapıyor. “K”, saçlarını kısacık kestiren, hatta neredeyse asker traşı yaptıran uzun boylu, tıknaz bir kadın olan “S” ile evli. Uzun boylu “S”nin yanında durup kendi at kuyruğu ile oynayan “K”yi izlerken sık sık merak ederim. Bu kadınsı adamın bu erkeksi kadınla evli olması tuhaf değil mi? “K”, kusurlu bir şekilde olsa da, bu bir erkekle evli olmak gibi gizli bir arzuyu ifade etmiyor mu? Ve “S”, kusurlu bir şekilde olsa da, bir düzeyde, bir kadınla evli olmak gibi gizli bir arzuyu ifade etmiyor mu?</p>
			<p class="body">Sonra kendi kendime şu soruyu soruyorum: Tanrı’nın aklındaki gerçekten de bu muydu?</p>
			<p class="body">“L”yi ele alalım, pesten gelen gür bir sesi olan bir kadın arkadaş. Kendimi sık sık kocası “H”ye yan yan bakarken yakalıyorum. “H” oldukça erkeksi biri. Bir at kuyruğu ya da “K” gibi sıkı, kadınsı bir poposu yok; ama yine de merak ediyorum: “H”, karın “L” ile evlilik ilişkisi içindeyken, o pesten gelen, gür, neredeyse erkeksi sesle adını söylediğinde, sen onunla evlilik ilişkisini sürdürüyorsan (yani hevesin kaçmıyorsa), bu senin, yani “H”nin, aslında, hâlâ “cinselliğe hevesli” olduğun anlamına gelmez mi? Ve bu da, bir düzeyde, senin, yani “H”nin bir erkekle aşk yapmak gibi gizli bir arzun olduğunu göstermez mi?</p>
			<p class="body">Ya da “T”yi ele alalım, penisi son derece küçük olan bir erkek arkadaş. (Aynı spor salonuna gidiyoruz.) Araba tamir etmeyi bilen, sıradan görünüşlü bir kadın olan “O” ile evli. “O”yu hep merak ederim. Arabalar hakkında nasıl bu kadar bilgili olabiliyor? Bu araba tamir etmeyi bilmeyen, küçük penisli arkadaşıma tahammül ederek, bir düzeyde, bir kadınla evli olmaya bir şey demeyeceğini ve dolayısıyla işlevsel olarak bir parça eşcinsel olduğunu göstermiyor mu?</p>
			<p class="body">Ya “T”ye ne demeli? “O” evde şevkle bujileri değiştirirken “T”nin spor salonundaki duşlarda ortalıklarda dikilip, özgüvenle minik organını kurulaması, o kısa kaygan yokuşun başında olduğunu, sonunda memnunlukla ilişkilerindeki “kız” olmayı kabulleneceğini, sonra “T”nin bir küçük, şen şakrak adım daha atıp bir başka adamla –belki, “J” olarak bahsedeceğim, yakışıklı bir Portekizli olan araba tamircimle– mutlu bir evlilik yapabileceğini göstermiyor mu?</p>
			<p class="body">Çünkü benim düşünceme göre, Tanrı erkekle kadını yarattığında, aklında çok belli bir şey vardı. Söylemeye bile gerek yok, erkeklerin erkeklerle, kadınların kadınlarla evlenmesini istemiyordu, ama bence aynı zamanda, kadınsı erkeklerin erkeksi kadınlarla evlenmesini de istemiyordu.</p>
			<p class="body">İşte bu yüzden, Mutlak Cinsiyeti Belirleme Amaçlı Erkeksilik Skalası’nı geliştirdim.</p>
			<p class="body">Bir dizi erkeksi ve kadınsı özelliğe sayısal değerler veren bu Skalayı kullanarak bir erkeğin ne kadar Erkeksi ve bir kadının ne kadar Kadınsı olduğunu ve dolayısıyla belli bir evliliğin Aynımsı Cinsler Arasındaki Evliliğe ne kadar yakın olduğunu belirlemek çok kolay.</p>
			<p class="body">Şu şekilde kullanılıyor: Diyelim ki Erkeksilik Skalası’nda bir erkek 8 alıyor (en Erkeksiler 10’la ifade ediliyor, 0 Nötr demek). Ve diyelim ki nişanlısı Erkeksilik Skalasında -6 (en Kadınsı olanlar -10). Erkeğin notu ile kadının notu arasındaki farkı (Cinsiyet Farkı) hesaplayarak bu planlanan evliliğin aslında Aynımsı Cinsler Arasında Evlilik olarak tanımlanıp tanımlanamayacağını görebiliriz. Aynımsı Cinsler Arasındaki Evliliği, “Cinsiyet Farkının on ve daha az olduğu her evlilik” olarak tarif ediyorum.</p>
			<p class="body">Aynımsı Cinsler Arasında Evlilik yaptığını belirlediğim arkadaşlar bazen bana sık sık soruyorlar: “Ken, puanımız kötü olduğuna göre, bu konuda ne yapmamızı önerirsin?”</p>
			<p class="body">Eh, benim önerdiğim bir çözüm boşanmak. Boşanmak ve ardından daha uygun biri ile evlenmek. Örneğin “K” etine dolgun, tiz sesli bir NFL<span class="dip-not"><a class="footnote-link" href="#footnote-44944-2" id="footnote-44944-2-backlink">2</a></span> amigosuyla evlenebilir; bu “K”nin sıkı poposunu fazlasıyla telafi eder; eski karısı “S” ise çok kalın kolları olan bir oduncu ile evlenebilir ve bu şekilde kalın bacaklarını ve hafif bıyığını telafi eder.</p>
			<p class="body">Bir başka ve elbette daha tercih edilebilir bir çözüm de, kadınsı erkeği daha erkeksi ve/veya erkeksi kadını daha kadınsı hâle getirerek var olan evliliği <span class="body-italik char-style-override-1">onarmak</span>, Aynımsı Cinsler Arası Evlilikten sağlıklı bir Normal Evliliğe dönüştürmek.</p>
			<p class="body">Bunu önerdiğimde genellikle arkadaşlarım surat asıyor. Ne cüretle, diye soruyorlar. Bana neymiş? Bu kadar derinlemesine değişmenin kolay olduğunu mu sanıyormuşum.</p>
			<p class="body">Buna, “Değişmek kolay değil, ama mümkün,” diye yanıt veriyorum.</p>
			<p class="body">Biliyorum, çünkü ben yaptım.</p>
			<p class="body">Gençken çabuk çabuk, elimi kolumu sallayarak konuşmak gibi bir eğilimim vardı. Heyhat, fikirlerim kararsızdı. Kız gibi durmaksızın ellerimi sallayarak çabuk çabuk konuşurken devamlı kendi kendimle çelişiyordum. Aynı zamanda, sık sık ağlıyordum. Her şey çok üzücü geliyordu. Uzun sarı saçlarım vardı ve bundan hoşlanıyordum. Saçlarım kat kat kesilmişti, omuzlarımdan sırtıma dökülüyordu ve itiraf etmek zorundayım, bazen bir mağaza vitrininin önünden geçerken yavaşlıyor, saçlarıma bakıyordum! Her zaman, yaşadığım için mutlu olmak gibi garip, sürekli bir his içindeydim. Bu, gelecekteki sınırsız olasılıklar hissi bazen yalnızken kahkahalar atmama, hatta bazen, sokakta seke seke yürümeme, sonra bir mağaza vitrininin önünde durup güzel saçlarımı savurmama sebep oluyordu.</p>
			<p class="body">Doğrusunu söylemek gerekirse, Erkeklik Skalası icat edilmiş olsaydı, o günlerde bu Skala üzerinden yüksek puan alacağımı sanmıyorum. Testte o kadar Kadınsı çıkardım ki hayatımın aşkı, karım “P” ile evlenmem yasaklanırdı.</p>
			<p class="body">Ve sanırım, yüreğimin derinliklerinde, bunu biliyordum.</p>
			<p class="body">Kadınsı olduğumu da biliyordum.</p>
			<p class="body">Peki ben bu konuda ne yaptım? Yakındım mı? Sızlandım mı? Aktirist yargıçların benim adıma müdahale etmesini ve sistemi benim tuhaflıklarıma göre değiştirmelerini istedim mi?</p>
			<p class="body">Hayır, bunların hiçbirini yapmadım.</p>
			<p class="body">Benim yaptığım, değişmek oldu. Biz Amerikalılara özgü klasik bir kendini geliştirme projesi olarak gördüğüm şeye giriştim. Konuşurken videolarımı çektim, onları inceledim ve zamanla kendimi daha yavaş, ellerimi hemen hiç oynatmadan konuşabilecek şekilde eğitmeyi başardım. Şimdi beni görseniz, her zaman son derece yavaş, erkeksi, nerdeyse acı verici ölçüde bilinçli, ellerim ceplerimin derinliklerine sokulmuş ya da en ufak provokasyonda suratınızı yumruklamaya hazırmış gibi hafifçe bükülmüş, kıpırtısız durarak konuştuğumu görebilirsiniz. Fikirlerime gelince, çok kararlı fikirlerdir. Nadiren fikir değiştiririm. İçimden seke seke yürümek geldiğinde, kesinlikle asla sekmem. Uzun güzel saçlarıma gelince: Eh, şanslıyım, çünkü hızla kelleşmekteyim. Her ay, Erkeklik Skalasındaki düzeyimi hesapladığımda, saçlarım seyreldikçe, belim kalınlaştıkça, eski ince, neredeyse kızsı fiziğim kabalaştıkça daha da Erkeksileştiğimi ve dolayısıyla “P” ile evliliğimin ahlakiliğini ve yasallığını güvence altına aldığımı görüyorum.</p>
			<p class="body">Anlatmaya çalıştığım basitçe şu: Ben Aynımsı Cinsler Arasında Evliliğin ahlaki/yasal bataklığına saplanmamak için hayatımda bu muazzam değişiklikleri yapabiliyorsam, neden “K”, “S”, “L”, “H”, “T” ve “O” da yapamasın?</p>
			<p class="body">Kendini Aynımsı Cinsler Arasında Evlilik içinde bulan herkese yalvarıyorum: Değişin. Kadınsı bir erkekseniz, daha erkeksi olun. Erkeksi bir kadınsanız, daha kadınsı olun. Kadınsanız ve kalın boyunlu, hantal biriyseniz ya da solgun ve narin erkeklere en ufak ilgi besliyorsanız, bu duyguları inkâr edin ve eğilimlerinizi düzeltmek için daha ince boyunlu ve zarif olmaya çalışın. Ve bu arada, faydalı buluyorsanız, kimleri çekici bulmanız gerektiği konusunda kendi kendinizi eğitmek için çıplak erkeksi adamların videolarını seyredin. Erkekseniz ve kalın belli, atletik bir genç kadını yarı erkeksi adımlarla mahalle bakkalına yürürken gördüğünüzde kendinizi onunla birlikte hemen bakkalın önüne park ettiğiniz ve kadının genç, taze nefesiyle dolan arabanızda tutkulu bir kucaklaşma hayal ediyorsanız, bu şekilde düşünmeyi bırakın! Erkek misiniz, değil misiniz? </p>
			<p class="body">Ben şahsen bizim bu ulusal iyi huyluluğumuzdan faydalanarak ulus çapında yükselişe geçen, insanların kendi cinslerinden bireylerle evlenmesine izin verme eğiliminden bıktım usandım. Bu eğilim sürerse, fazla zaman geçmeden kasabalarımız ve şehirlerimiz “K”, “S”, “L”, “H”, “T” ve “O” gibi, canları kimi isterse onlarla çıkma, âşık olma, evlenme ve hayatlarının geri kalanının birlikte geçirme “haklarını dayatan” insanlarla dolacak.</p>
			<p class="body">Ben şahsen öylece bekleyip bunun olmasına izin vermeyeceğim.</p>
			<p class="body">Çünkü o zaman elimizde ne kalır? Kısıtlanmamış arzunun anarşisinin hükmettiği bir ulus. Her biri oraya buraya atlayan, o anda her ne arzularsa ona uzanan, o arzu nesnesinin aldığı şekle hiç aldırmayan dik başlı insan yüreklerinden bir ulus.</p>
			<p class="body">Benim içinde yaşamak istediğim dünya bu değil.</p>
			<p class="body">Ben, şahsen, öylece bekleyip daha fazla ve kararlılıkla erkeksi olmayı, altın senelerimin tadını çıkarmayı, bu arada “P”nin gittikçe daha kadınsı olmasını seyretmeyi –İkimiz de herhangi birimizde olabilecek bir belirsizlik işaretine karşı tetikteyiz– planlıyorum.</p>
			<p class="body">Çocuklarımız “G” ve M” büyürken, onlarda bize karşı cinsi anımsatan en ufak bir işaret görürsek, “P” ve ben onları sevgiyle kenara çekeceğiz ve kendi istemsiz kusurlarımızı tanımlamamıza yardımcı olan tüm ayrıntıları sayacağız.</p>
			<p class="body">Sonra, birlikte, uygun bir düzeltme programı belirleyeceğiz.</p>
			<p class="body">Ve bu şekilde, yarış devam edecek.</p>
			<p class="body"> </p>
			<p class="body-notab">En içten duygularımla,</p>
			<p class="body-notab">Ken Byron</p>
			<p class="body-notab">115 Delton Yolu</p>
			<p class="body-notab">Leadville, PA 13246</p>
			<p class="body"> </p>
			<div class="footnotes">
				<div class="footnote">
					<p class="Dipnot-Metni"><a class="footnote-anchor" href="#footnote-44944-2-backlink" id="footnote-44944-2">2</a>	Amerikan Ulusal Futbol Ligi. (e. n.)</p>
				</div>
			</div>
		</div>
	</body>
</html>