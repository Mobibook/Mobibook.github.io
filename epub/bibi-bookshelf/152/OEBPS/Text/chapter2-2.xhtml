<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>Dracula</title>
  <link href="../Styles/main.css" rel="stylesheet" type="text/css"/>
  <meta name="Adept.resource" value="urn:uuid:cfafd287-3f4a-4db2-889e-9e676c2753c1"/>
</head>

<body class="chapter">
  <div class="container">
    <h2 id="heading_id_2">2</h2>

    <p>1961. Hangi ay olduğunu anımsamıyorsun ama sonbahar olmalı diye düşünüyorsun. Ergenlik gelip çatmıştı, çocukluk arkanda kaldı ve on bir-on iki yaşlarındayken kendini kaptırdığın gezip tozmalar çekiciliğini yitirdi. Danslara, partilere gitmekten vazgeçtin; aklının fikrinin kızlarda olmasına, erotik eğitimini ilerletmeyi her zamankinden daha çok istemene rağmen, grup partilerine katılma arzusu duymuyor, kendi başına, kendi yolunda yürümeyi seçiyordun ve ister yaşadığın New Jersey kasabasının küçük dünyası, ister ülkenin büyük dünyası olsun, dünyayı yorumlarken kendini bir karşıt kişi, genel geçer olana ters düşen biri olarak görüyordun. Spora olan ilgin hâlâ sürüyordu (giderek gelişen bir beceriyle ve amaca odaklanarak futbol, basketbol, beyzbol oynuyordun) ama bu oyunlar artık yaşamının merkezi olmaktan çıkmıştı, <em>rock and roll</em> da ömrünü tüketmişti. Bir önceki yıl yüzlerce saat folk müziği, Weavers grubunun ve Woody Guthrie’nin plaklarını dinlemiş, onların şarkılarındaki protest sözcüklerine kapılmıştın; ama şimdi o basit mesajlara duyduğun ilgi azaldı, başka aşamalara geçtin, bir iki mevsim caz krallığında yaşadın, sonra on dört-on dört buçuk yaşlarına geldiğinde kendini klasik müziğe kaptırdın, Bach ve Beethoven, Handel ve Mozart, Schubert ve Haydn gibi bestecilerin yapıtları daha bir-iki yıl önce aklından geçmeyecek biçimde seni etkilemeye başladı; yaşamının daha sonraki bütün yıllarında da seni beslemeyi, doyum vermeyi sürdürecek olan müziği keşfettin. Artık daha da çok okuyordun, bir zamanlar seninle birinci sınıf edebiyat diye tanımladığın yapıtlar arasındaki bariyer yıkıldı ve bugün hâlâ içinde yaşadığın, yuvan olan o büyük ülkeye balıklama daldın; Hemingway, Steinbeck, Sinclair Lewis ve Salinger gibi 20. yüzyıl Amerikan yazarlarından başladın; ama o yıl Kafka’yı ve Orwell’i de ilk kez tanıdın, Voltaire’in –seni okuduğun bütün kitaplardan daha çok güldüren– <em>Candide</em>’i ile kamp yaptın, Emily Dickinson ve William Blake’le tokalaştın, çok geçmeden Rusya, Fransa, İngiltere, İrlanda ve Almanya’ya gitmek için yer ayırtırken, Amerika’nın geçmişine de dönecektin. O yıl, <em>Komünist Manifesto</em>’yu da ilk kez okuduğun yıl oldu – Eichmann’ın Kudüs’te yargılanması, Eisenhower’ın askerî-endüstri kuruluşları hakkındaki konuşması, Kennedy’nin başkanlık yemini edip göreve başlaması, Barış Gönüllüleri ve Domuzlar Körfezi, Alan Shepard’ın uzaya gönderilen ilk Amerikalı olması, Berlin Duvarı’nın inşası da hep aynı yılın olaylarıydı. Artık bu konularla ilgileniyordun; kendine özgü görüşleri, tezleri ve karşı tezleri olan politik bir varlığa dönüşmüştün; Amerika ile Sovyetler Birliği arasındaki nükleer silah yarışı seni dehşete düşürdüğü için Bomba Yasaklansın eyleminin ateşli bir destekçisiydin, sivil haklar hareketinin her gelişmesini heyecanla izleyen bir gençtin; çünkü bunların hepsi senin için hak ve adalet sorunu, geçmişteki yanlışların düzeltilmesi, ırk ve renkkörü bir dünyada yaşamanın altın hayali demekti. O yaz, Güney’de eyaletler arası otobüslere binen Özgürlük Yolcuları<a class="si-noteref" href="#f24" id="ref_f24">24</a> Beyazların saldırısına uğradılar, kıyasıya dövüldüler, Hemingway intihar etti, New York Eyaleti ormanındaki bir yaz kampı gezisinde senin grubundaki bir çocuğu yıldırım çarptı, yıldırım gökyüzünden ok gibi inip on dört yaşındaki Ralph M.yi öldürdüğü sırada aranızda olsa olsa 25-30 santim vardı, bunu ayrıntılı olarak (Neden Yazmalı? 3. öykü) yazdığın halde o gün olanları düşünmekten hiç vazgeçmedin, o olay o zamandan bu yana dünyaya bakışını belirlemeyi sürdürdü; çünkü o olay şansın simyası konusunda aldığın ilk dersti, yaşamı bir anda ölüme çeviriveren insan dışı güçlerle ilk tanışmandı. On dört yaş, içine doğduğun koşulların hâlâ tutsağı olduğun; ama o koşulları arkanda bırakmaya hazırlandığın ve tek hayalinin onlardan kaçmak olduğu korkunç on dört yaş.</p>

    <p>O yıl gördüğün filmler arasında Essex kasabasının taşra sinemalarına gelen <em>Judgment at Nuremberg</em> (Nuremberg Duruşması), <em>The Hustler</em> (Dolandırıcı) ve <em>Two Rode Together</em> (Kanlı Mücadele) vardı; yabancı filmleri ve eski filmleri izlemek için yaklaşık kırk beş dakikalık mesafedeki New York’a gitmek gerekirdi; her fırsatta Manhattan’a tüyme alışkanlığını ancak ertesi yıl lise bir öğrencisi olduğun zaman edineceğin için, on dört yaşındayken film eğitimin henüz başlamamıştı. Eski filmleri izleyebileceğin tek yer televizyondu; ne var ki yerel kanallarda gösterilen filmler çoğu kez önceden belirlenmiş program saatlerine uysun diye kırpılıyor ve her zaman –insanı çıldırtacak raddeye getiren– reklamlarla bölünüyordu. Yine de diğerlerinden daha iyi film yayını yapan <em>Million Dollar Movie</em> (Milyon Dolarlık Film) adında bir program vardı; 9. Kanal’daki bu programda bir hafta boyunca her gün biri sabah, biri öğleden sonra, biri de gece olmak üzere üç kez aynı klasik Amerikan filmi gösterilirdi; yani istersen 168 saat içinde aynı filmi yirmi bir kez izleyebilirdin. <em>Milyon Dolarlık Film</em> programı sayesinde <em>Ben Bir Pranga Kaçağıyım</em>’ı<a class="si-noteref" href="#f25" id="ref_f25">25</a> seyredebildin; sinemanın hayatında yarattığı bu ikinci deprem, iç dünyanın yapısını değiştiren bu ikinci patlama, Warner Bros’un 1932 yapımı olan, Mervyn LeRoy’un yönettiği, başrolünü Paul Muni’nin (gerçek adı Muni Weisenfreund) oynadığı filmdi; bugüne kadar çevrilmiş en sert Amerikan filmlerinden biri olan <em>Ben Bir Pranga Kaçağıyım</em>, Hollywood’un umutlu ve mutlu son geleneğine uymayan bir adaletsizlik hikâyesi anlatıyordu, on dört yaşında olduğun ve dünyadaki bütün adaletsizliklere, haksızlıklara karşı ateşli bir öfke beslediğin için, bu hikâyeyi kavrayabilecek olgunluktaydın, tam da öyle bir şey izlemen gereken anda karşına çıkan filmi ertesi gün, daha ertesi gün, bir sonraki gün, belki de hafta sonuna kadar her gün izledin.</p>

    <p>Savaş bitmiştir. Amerikan askerleri Avrupa’dan vatana dönüyorlar, büyük gemiler Atlantik’in buz gibi sularını yararak ilerliyor, zaferi kutlamak için düdük çalıyorlar; Günbatımı Bölüğü<a class="si-noteref" href="#f26" id="ref_f26">26</a> limana girerken güverte üniformalılarla, kendilerini rıhtımda coşkuyla bekleyenlere el sallayan yüzlerce askerle doludur. Yıl 1919, Avrupa’ya gönderilen çocuklar geri dönüyor, ateşkes antlaşması imzalanmış, Büyük Savaş tarihe karışmış; güvertenin altında, geminin en dibinde yakında eski askerler olacak bir grup avaz avaz şarkı söyler, bir başka ufak gruptakiler de yerde barbut oynar. Para kazanılır ve kaybedilir, zarlar sert yer döşemesinde takırdar, takım çavuşu özür dileyen bir ifadeyle gülümseyerek içeriye girip askerlere oyunu bırakmalarını; çünkü <em>moruk</em>’un<a class="si-noteref" href="#f27" id="ref_f27">27</a> bir saat içinde ranza teftişi yapılmasını emrettiğini söyler. Sözcükleri uzata uzata konuşan bir Teksaslı, biri çıkıp da bir daha <em>teftiş</em> lafı ederse onu altıpatlarıyla benzeteceğini söyler, birkaç saniye sonra askerler savaş sonrasında neler yapacaklarını konuşmaya başlarlar. Tıknaz, cana yakın ve astlarının saygısını kazandığı anlaşılan çavuş, bir çeşit inşaat işine girmeye niyeti olduğunu, İstihkam Birlikleri’nde çalışmanın <em>harika bir deneyim</em> kazandırdığını, bu deneyimden sonuna kadar yararlanmak istediğini anlatır. Askerlerden biri, “Gazetelerde adını göreceğimize bahse girerim. Mr. James Allen yeni bir Panama Kanalı inşa ediyor, ya da ona benzer bir şey,” der. Allen, “Mr. James Allen’ın o eski fabrikaya dönmeyeceğine miğferini koyup bahse girebilirsin,” diye cevap verir.</p>

    <p>Yıl 1919’dur ama seyrettiğin film on üç yıl sonra, yani Büyük Bunalım’ın en berbat yılında çekilmiştir; artık Amerikan tarihiyle ilgili bir-iki şey öğrendiğin için, filmin çekilmesinden hemen önce, 1932’nın ilkbaharı ve yazında Bono Ordusu’nun<a class="si-noteref" href="#f28" id="ref_f28">28</a> Washington D.C.nin güney kesimindeki Anacostia Düzlüğü’nde kamp kurduğunu, hemen hepsi savaş gazisi olan bu otuz bin kişinin, gazilere verilen biner dolarlık bonoları o zamanki yasaya göre 1945’i beklemeden tahsil edebilmeleri için Kongre üyesi Wright Patman tarafından savunulan yeni yasa taslağını desteklemek üzere başkente geldiklerini biliyordun; çadırlar ve mukavvadan yapılmış derme çatma kulübelerde aylarca sürünen bu umutsuz, işsiz insanlar Hoover hükümeti için giderek artan bir yüz karası oldular. Patman yasa tasarısı Kongre’den geçti ama Senato tarafından reddedilmesi Bono Ordusu ile yerel polis arasında öfkeli çatışmalara yol açtı, polis Başkan Hoover’ı bu pejmürde, solcu dilenci sürüsünden, Unutulmuş İnsanlar denilen bu güruhtan kurtulma zamanının geldiğine ikna etti. Başkan Hoover bu işi Amerika Birleşik Devletleri Ordusu’nun yapmasını istedi, bu grotesk bir politik tercihti –askerlere başka askerlere karşı güç kullanma emri vermek öylesine acımasız bir ironiydi ki, halkın büyük çoğunluğu bu hareketten nefret etti– işin tuhafı bu oyunda başrolleri oynayan Genelkurmay Başkanı Douglas MacArthur, MacArthur’un yaveri Binbaşı Dwight Eisenhower ve Binbaşı George Patton, İkinci Dünya Savaşı’nın en ünlü Amerikalı generalleri olacak üç kişiydi. Eisenhower’ın öğüdüne (<em>Ben o geri zekâlı orospu çocuğuna oraya gitmenin onun üstüne vazife olmadığını söyledim</em>) kulak asmayan MacArthur işi üstlendi, Patton’a kampın karşısına bir tank birliği yerleştirmesini emretti ve 28 Temmuz günü üniformasını giyip bütün madalyalarını takarak askerlerin başına geçti, Bono Ordusu’nu sefalet içindeki kamptan sürdü, engellemek isteyenleri silah tehdidiyle uzaklaştırarak düzinelerle çadırı ve kulübeyi yaktırdı. Aradan yaklaşık yüz gün geçtikten sonra, Roosevelt’in büyük seçim zaferiyle koltuğunu kaybeden Hoover, sadece tek dönem başkanlık yaptığıyla kaldı.</p>

    <p>Marş çalan bandolar ve devasa Amerikan bayraklarıyla yapılan savaş sonrası geçit törenlerinin arkasından kamera hızla yol alan bir trene kesme yapar, birkaç saniye boyunca trenin nereye gittiği belirsizdir; sanki raylarda ilerleyen lokomotif, hareket halindeki zamanın, Geçmiş’ten Şimdi’ye ani ve şiddetli bir geçişi, ardından da Şimdi’ki dünyanın Gelecek’e yaptığı hamleyi yansıtan soyut bir simgeden ibarettir. Savaşı unutun. Savaş bitti, o çamur deryası, kan dolu siperlerde kaç kişi öldüyse öldü; Bugün sadece yaşayanlara ait, der gibidir.</p>

    <p>Kamera yine kesme yapar; bu kez haritada ufacık bir nokta olduğu anlaşılan, Amerika’nın herhangi bir yerindeki Lynndale kasabasının istasyonunu görürüz; peronda dört kişi durmaktadır, ağırbaşlı, muhafazakâr kıyafetli orta yaşlı bir kadın, genç, güzel bir sarışın, rahiplere özgü beyaz yaka takmış, tel gözlüklü, siyah şapkalı bir papaz, takım elbiseli, kravatlı, hasır panama şapkalı yaşlıca bir adam. Orta yaşlı kadın, sarışına acaba madalyasını takar mı dersin, diye sorar (oğlundan söz ettiğini düşünürüz), kız da, elbette takar, der ama bir an sonra tren durur ve sıradan bir sivil takım giyen, üzerinde madalya ya da savaşa gittiğini gösteren başka bir şey taşımayan Çavuş Allen iner. Annesi sevinçle ona sarılıp kucakladıktan sonra, Allen sokakta görse tanımayacağı kadar değiştiğini söyleyerek kızın elini sıkar, böylece onun kız kardeşi, sevgilisi ya da karısı olmadığı anlaşılır; Alice adındaki kız da patavatsız bir tavırla Allen’ın da değişmiş olduğunu, üniformalı halini özlediğini, üniformalıyken daha heybetli, daha çarpıcı göründüğünü söyleyerek, deniz aşırı topraklarda kaç madalya kazanmış olursa olsun, artık sıradan biri durumuna geldiğini ima eder. Allen’ın ağabeyi olduğu anlaşılan rahip her şeyin üzerine tüy dikerek, Mr. Parker adındaki hasır panama şapkalı beyefendinin onu yeniden fabrikaya alacağını sevinçle müjdeler; Mr. Parker da Allen’ın elini sıkıp sırtını sıvazlayarak fabrikadaki eski yerinin onu beklediğini doğrular. <em>Sen payına düşeni yaptın, patronun da seni unutmayacak.</em> Her şey pek hoştur, ne var ki biz Allen’ın gemide söylediklerini duyduğumuz için fabrikadaki eski işine dönmeye niyeti olmadığını biliriz. Sahne başlayalı yaklaşık üç dakika olmuştur ve James Allen’ın başının üstünde kara bulutların dönmeye başladığını şimdiden görürsün.</p>

    <p>Bir sürü darmadağınık, kasvetli odanın sıralandığı bir 19. yüzyıl binası olan <em>eski mekânda</em> bir eve dönüş yemeği; Alice görünürlerde yoktur, sadece Allen ailesinin üç ferdi oradadır: zayıf iradeli, hoşgörülü anne, (konuşurken ellerini kavuşturmaya alışkın, tekdüze konuşmasıyla sıkıcı olan) sözde erdemli, sahte sofu ağabey Clint ve dünyayı fethe hazır, hırsla tutuşan, kuralsız, dobra dobra Allen. Birkaç saniye içinde anlaşmazlık patlak verir. Clint, Mr. Parker’ın iyi niyetli, cömert teklifinden söz eder etmez, Allen o işi istemediğini söyler. Annenin de ağabeyin de, şaşkınlıktan ağızları açık kalır. Buna karşılık Allen gülerek askerliğin onu değiştirdiğini, ömrünü ordudaki kalk borusundan sonra şimdi de fabrika düdüğüne göre ayarlayarak geçirmek istemediğini, <em>yaptığına değecek</em> bir şey yapmak istediğini ve bütün gün fabrikanın sevkiyat odasına tıkılmayı aklından bile geçirmediğini anlatır.</p>

    <p>Yine de annesini hayal kırıklığına uğratmak istemeyen Allen, istemeye istemeye KUMFORT AYAKKABILARININ YUVASI sloganıyla çalışan Parker İmalat Firması’ndaki eski işine döner; ama ne yüreğini verebilir işe ne de aklını, her gün öğle tatilinde yeni yapılan köprünün inşaat alanında dolanır, çoğu kez zamanın nasıl geçtiğini unutup öğleden sonraki vardiyaya geç kalır. Bir başka aile yemeğinde ağabeyi, Mr. Parker’ın onun çalışmasından hiç memnun olmadığını söyleyince, Allen da sonunda patlar, yaptığı işten hoşnutsuzluğunu dile getirerek kendini savunur ve ateşli bir konuşmayla kendisine yeni bir yaşam kurmak istediğini, fabrikadaki sıkışık ve mekanik çalışma düzeninin ordudakini bile aratacak kadar aptalca olduğunu, bir yerlere, neresi olursa başka bir yere gitmeye ihtiyaç duyduğunu Clint’le annesine anlatır ve, <em>İstediğimi yapabileceğim bir yere gitmek istiyorum</em>, der. Annesi hiç beklenmedik bir tavırla onun dediklerini kabul eder, kendi hayatını kurma isteğine rıza gösterir ve Clint buna karşı çıkınca da anaç desteğini açıkça ortaya koyarak sözde sofu rahibin ağzını kapatıp bütün iyi annelerin söyleyeceği sözü söyler: <em>Onun mutlu olması gerek</em>, der, <em>kendini bulması gerek.</em></p>

    <p>Allen, New England’da inşaat işi bulabileceğini düşünür; bir an sonra ekranda bir harita, hem de New Jersey’nin (senin filmi seyretmekte olduğun aynı New Jersey’nin) haritası görünür, bu görüntüye hızla ilerleyen, bir başka hızlı trenin sesi eşlik eder, sonra harita çözülüp dağılarak trenin görüntüsüne geçer, trenin görüntüsü de bir başka haritaya, bu sefer Connecticut, Rhode Island ve Boston’ı gösteren bir haritaya dönüşür.</p>

    <p>Allen, büyük bir ekskavatör olduğu görülen ağır iş makinesinin sürücü kabininde tek başına direksiyonda oturmaktadır; böylece aradığı işi bulduğu ve dünyayla barışık olduğu anlaşılır. Bir adam, ustabaşı, ekibin patronu, sorumlu kişi yanına gelir, motoru kapatmasını, ona kötü bir haberi olduğunu söyler. Kadroyu daralttıklarını, iki kişinin işten çıkarılması gerektiğini anlatır. Allen kaygı ya da şaşkınlık göstermeden makineden aşağıya atlar ve, <em>Tamam</em>, der. Bu aksiliği, bu keyfî işten çıkarılmayı, hiçbir hatası yokken kıçına tekme yemeyi bu kadar sakin karşılaması seni çok etkiler; oysa Allen kendine güvenir, gelecekten hâlâ umutludur, her şeye hazırlıklı biridir.</p>

    <p>Bir başka harita görünür, bu harita Boston’dan başlayıp Güney’e giden bir geminin rotasını izleyerek Atlantik kıyısı boyunca ilerler, Meksika Körfezi’ne girer, sonunda New Orleans’ta demir atar.</p>

    <p>Hayli yorgun görünen, kılık kıyafeti biraz pejmürdeleşmiş, iki günlük sakalı yüzünü gölgeleyen, omuzları düşmüş Allen, iş istemek için bir fabrikaya girer. Kuzey’e gitmiş, Güney’e gitmiş, onca mil kat ettikten sonra başladığı yere dönmüştür – ya da başladığı yere dönme çabasındadır; çünkü şimdi işsizdir, savaştan döndüğünde <em>aptalca</em> ve <em>önemsiz</em> bulduğu işe benzer bir işi seve seve kabullenecektir. Patrona, İyi bir işçiye ihtiyacınız var mı? diye sorar, patron da, Geçen hafta ihtiyacım vardı ama şimdi kadrom tamam, der. Allen başını umutsuzca sallayıp sağ elini yumruk yapar ve yumruğunu yavaşça, alabildiğine yavaşça masaya indirir, kontrolünü kaybetmek istemez, henüz mutlak bir umutsuzluğa kapılmamıştır ama o yumruk hızla yitirilen umudun işaretidir, arkasını dönüp giderken bütün düşüncelerini, bütün planlarını tüketmiş birine benzer.</p>

    <p>Yine harita, yine hızlı trenin gürültüsü. Allen yeniden Kuzey’e doğru gider ve Wisconsin’in en olmayacak şehri Oshkosh’da yolculuğu noktalar.</p>

    <p>Allen sırtında işçi tulumu ve gömleğiyle, yüksek çam ağaçlarından oluşmuş bir ormanın içinden geçen yoldaki tomruk kamyonunu sürerken görünür. Yanındaki adama dönüp sadece birkaç günlüğüne çalıştığını söyler. İnan bana, diye sözünü sürdürür, yeniden çalıştığıma çok seviniyorum. Uzun bir zaman sonra bu ilk işim. Demek ki Oshkosh ancak geçici bir rahatlama, Allen’ın moralini bir süre düzelten aldatıcı bir duraklamadır; artık hiçbir yerde sürekli iş bulunamadığı, Allen iş aramak için ne kadar uzaklara gitse de hep eli boş döneceği ayan beyan ortadadır; nitekim bir sonraki harita onun tekrar Güney’ in yolunu tuttuğunu, St. Louis’e doğru gittiğini gösterir; lokomotif gürültüsünün artık alışılmış melodisi duyulurken birden her şey değişir; çünkü kamera o melodinin kaynağını göstermek üzere açıldığı zaman Allen’ın başka yolcularla birlikte bir kompartımanda oturmadığı görülür, tren de değişmiş, yük treni olmuştur ve Allen tek başına bir yük vagonunun döşeme tahtaları üzerinde uyumaktadır. Yeni bir Panama Kanalı inşa ederek dünyaya damgasını vuracak olan iyimser savaş gazisi, raylarda dolaşan bir serseriye, meteliksiz bir aylağa, unutulmuş bir adama dönüşmüştür. Gerçi filmdeki olaylar 1919’da geçse de, artık 1932 yılı gelmiştir ve sen aslında Büyük Bunalım’la ilgili bir hikâye, işsizliğin kol gezdiği bir ülkede yaşamanın ne demek olduğuyla ilgili bir hikâye izlediğini fark edersin.</p>

    <p>Allen elinde görünmeyecek kadar ufak bir şeyle rehinci dükkânına girer. Artık tam bir dilenci görünümündedir. Üstü başı perişandır, tıraşsızdır, şapkası buruşmuş, ezilmiştir. Dükkân sahibi ne istediğini sorar; Allen avucunu açıp bir madalya gösterir. Belçika Haç Nişanı’na kaç para verebilirsin? diye sorar. Dükkân sahibi fiyat vermek yerine, Allen’a tezgâhın üzerindeki cam kutuyu parmağıyla işaret eder. Allen bakar, kutuda bir yığın madalya, elindekine benzer düzinelerle madalya vardır, her biri gelecekte Bono Ordusu’na katılacak birinin kara bahtını temsil eden sayılamayacak kadar çok madalya; Allen tek kelime söylemeden durumu anladığını belirten bir biçimde başını sallar, avucundaki madalyaya bakar ve dükkândan çıkar. Allen savaşta Amerika uğruna çarpışmış olabilir ama artık Kara Baht ülkesinin vatandaşıdır.</p>

    <p>Allen’ın St. Louis’ye doğru doğu yönündeki ilerleyişini gösteren bir harita daha; ama bu sefer her zamanki tren sesi eşliğinde değil, sessiz bir görüntüdür; harita silikleşip kaybolurken Allen demiryolu boyunca yürürken görülür, bu da neden ses olmadığını açıklar; çünkü Allen yolculuğunu artık yaya olarak yapmaktadır; tam cepheden yapılmış çekimde ıssız bir yerde tek başına kameraya doğru yaklaşır; hâlâ güçlü ve kararlı adımlarla yürüdüğünü, yediği darbelere karşın hâlâ yılmadığını; ama yine de bütün yürekliliğine rağmen bitkin, aç, kaygılı, dalgın göründüğünü fark edersin; gözlerindeki ifadede tuhaf bir şey olduğunu, sanki başına gelenlere inanamıyormuş gibi, yolculukları sırasında bir yerlerde yıldırım çarpmış gibi şaşkın ve yıpranmış bir şey olduğunu hissedersin.</p>

    <p>Allen berduşların kaldığı ucuz bir otele gider, burası Kara Baht ülkesinde toplumdan dışlanmış birinin kalacağı en uygun yerdir, suskun, yılgın erkeklerle dolu kocaman bir oda –yatak on beş sent, yemek on beş sent, banyo beş sent– çok geçmeden Allen, kendisinin cahili olduğu bu yolları iyi bildiği anlaşılan Pete adında kır saçlı biriyle konuşmaya başlar. Pete acıktığını söyler ve Allen’a, Bir hamburgere ne dersin? diye sorar; Allen bu soruya, Bir hamburgere ne mi derim? Mr. Hamburger’in elini sıkar ve, Arkadaş seni görmeyeli çok uzun zaman oldu, derim diye yanıt verir. Mizah duygusunu henüz yitirmemiştir; bunu umutlu bir işaret, Allen’ın henüz yıkılmadığının kanıtı olarak yorumlarsın. Pete’in dediğine göre, yolun ilerisindeki hamburger karavanının tezgâhtarı <em>yufka yürekliymiş</em> ve büyük ihtimalle ondan beleşe iki hamburger alabilirlermiş. Böylece hamburger karavanına giderler ve Pete’in tahmin ettiği gibi, tezgâhtar aç insanlara sırt çevirmemek için istemeyerek de olsa onların ricasını kabul edip ızgaraya iki hamburger köftesi atar. Allen’ın gözleri parlar. Yüzü sevinçli, umutlu bir gülümsemeyle aydınlanır, ağzına bir kürdan iliştirir (Ağzını yiyeceğe mi hazırlamaktadır acaba?), kızaran köftelere güzel bir kadına bakar gibi bakmaktadır. Mr. Hamburger değil, Miss Hamburger.</p>

    <p>Sonra birden işler tersine döner. Pete cebinden bir tabanca çıkarır, yufka yürekliye ellerini tezgâhın üzerine koymasını söyler, Allen’a da yazarkasayı boşaltmasını emreder. Allen afallamıştır. Dehşet içinde söyleyebildiği tek şey a<em>man!</em> sözcüğüdür; bu sözcüğü, Dediğini yapmayacağım, ne dönüyor burada? anlamında söylemiştir. Ama Pete tabancayı Allen’a doğrultur ve dediğini yapmazsa vuracağını belli eder. Allen’ın başka seçeneği var mıdır? Bu koşullarda seçeneği olduğunu söylenemez, o yüzden de yazarkasaya gidip topu topu beş dolar olan parayı alır. Ne yapacağını şaşırmış olan Allen yazarkasanın yanında dikilip dururken Pete ona, Hadi, hadi, dedikten sonra namluyu yufka yürekliye doğrultup geri geri giderek karavanın kapısına yürür. Duvardaki telefonun kablosunu koparır, tezgâhtara polis diye bağırmaya başlamamasını söyleyip kapıyı açar açmaz ateş etmeye başlar. O anda bir polis karavana dalar ve Pete’e ateş eder, Pete vurulup ölür.</p>

    <p>Allen dehşete düşer, parayı yufka yürekliye iade etmeyi ya da oturup olanları sakin sakin polise anlatmayı akıl edemeyecek kadar paniğe kapılır; paniğe kapılan birinin ilk tepkisi de kaçmak olduğu için Allen da bunu yapar, canını kurtarmak için yan kapıdan çıkmaya çalışır. Pete’i öldüren polis onun peşinden koşar, Allen dışarı çıktığı anda ikinci bir polis tabancasını onun karnına dayayarak, Eller yukarı! der. Allen ellerini kaldırır.</p>

    <p>Ekran kararır, bir an sonra kürsüden Allen’a verdiği hükmü açıklayan yargıç görünür. Para üzerinde bulunduğuna göre hoşgörülü davranmam için bir neden yok, der. Üstelik yakalandığını anlayınca kaçmaya kalkışman da suçunu artırıyor. Seni (tokmağını masaya vurur) on yıl kürek cezasına mahkûm ediyorum.</p>

    <p>Filmin sonraki bölümünü seyretmek seni zorlar. Allen cezasını pranga mahkûmu olarak çekecektir; bu öylesine barbarca, insanı aşağılamak ve zulmetmekte öylesine vahşi bir ceza yöntemidir ki, televizyonu kapatıp odadan çıkmak gelir içinden; ama bir zamanlar özgür olan insanların sistematik bir biçimde zulme uğramış, korkudan sinmiş hayvanlara dönüşmesini izlemekte ısrar etmenin tek nedeni, filmin adından da anlaşıldığı gibi Allen’ın sonunda oradan kaçacak olmasıdır. Mahkûmların köleden farkı yoktur. Ayakları prangalıdır, rastgele kırbaçlanıp dövülürler, kokuşmuş, yenilemeyecek kadar berbat domuz yemiyle karın doyurmaya çalışırlar (kahvaltı: içyağı, kızarmış hamur, domuz yağı ve darı karışımından oluşur), sabah dörtte yataktan kaldırılıp akşam sekize kadar aralıksız çalıştırılırlar; hepsi bitkin, hepsi tahammüllerinin son noktasına gelmiş beyaz ve siyah, yaşlı ve genç erkekler sıcaktan kavrulan çorak arazide balyozla kayaları kırarlar, işi gevşeten ya da hastalanan olursa vay haline, gerektiği kadar çalışmayanların tek ilacı kamçıdır, alnından akan teri silmek gibi masum bir hareket için bile gardiyanlardan izin alman gerekir, izin almayı unutursan tüfeğin dipçiği suratına inip seni yere yıkar. Allen, <em>hamburgere bakmak</em> gibi ağır bir suç işlediği için böyle bir dünyada bulur kendini.</p>

    <p>Adamlardan biri ciddi biçimde hastalanır. Allen’ın çalışma kampındaki ilk sabah kahvaltısında orta plan çekimiyle o adamın başını masaya dayadığı, kaşığı ağzına götüremeyecek kadar bitkin olduğu görülür; daha sonra mahkûmlar taş kırmaya çıktıklarında adam balyozu zar zor tutar, baş dönmesi ve sancıdan ayakta duramayacak, yere yıkılacak haldedir. Gardiyanlardan biri, Hadi, hadi iş başına, der; Kızıl lakabıyla tanınan hasta adam, sesi titreyerek konuşur: İşi bırakmak zorundayım... Midem... Bunun üzerine gardiyan öfkeyle karşılık verir, Çalış! Yoksa o karın ağrısını tekmeyle kulağından çıkarırım. Kızıl içler acısı bir halde sallanır, balyozu yerden beş-on santimden yükseğe kaldıramaz, sonra yere yığılıp kendinden geçer. Gardiyan ayağa kalkmasını söyleyerek onun yüzüne su çalar; ama Kızıl hareket etmez. O akşam mahkûmları getiren kamyonlar kampa geldiğinde Kızıl hâlâ baygındır. Diğer mahkûmlar kamyondan atlarken o yerde yatar. Akşam yemeğine gelir (Allen’ın yanında oturan ve içyağıyla domuz yağını ağzından saçarak yutan mahkûmun yakın plan çekiminden anlaşıldığı kadarıyla yine berbat bir yemektir) ama Kızıl daha fazla dayanamaz, sofradan kalkar, sendeleyerek koğuşa gidip kendini yatağına atar. Biraz sonra öteki mahkûmlar da koğuşa gelip yatınca iki gardiyanla hapishane müdürü içeriye girer, gardiyanlardan birinin elinde ucu dokuz kamçılı kötücül bir kırbaç vardır. İkinci gardiyan, Hadi bakalım, der, bugün iyi çalışmayan birini gösterin bize. Bir işçi seçilir. Gömleğinin arkası yırtılıp açılır ve kırbaçlanmaya götürülür. Müdür, Başkası var mı? diye sorar. Gardiyanlardan biri, Bu Kızıl denen herif bugün bize bayılma numarası yaptı, diye cevap verir. Hapishane müdürü, Kızıl’a yaklaşarak, Bayılma numarası ha? der. Kızıl, Bana ne yaparsanız yapın umurumda değil, artık hiç önemi yok, diye karşılık verir. Hapishane müdürü, kırbacı Kızıl’ın suratına dayar. Şuna bir bak hele, der. Bütün bunlar olurken, Allen yatağından dikkatle onları izleyerek her akşam yinelenen bu keyfî cezayı gözlemler, müdürün ölmek üzere olan Kızıl’ı tehdit ettiğini görünce tepesi atar ve kendini tutamayarak, <em>Aşağılık herif,</em> diye mırıldanır. Bunu neredeyse işitilemeyecek kadar alçak sesle söyler ama müdür işitir; kimsenin karşılık vermesine izin olmadığı için Kızıl’ı bir yana itip Allen’a döner. Yeni mahkûmu göstererek, Sıra sende, dedikten sonra gardiyanlara, <em>Bu kokmuş gömleği çıkarın</em>, diye emir verir. Gardiyanlar hemen gömleği yırtarlar, Allen’ı zorla ayağa kaldırırlar, sonra onu itip karşılıklı iki sıra halinde dizilmiş ranzaların arasındaki boşluğa düşürürler, Allen düşerken pranganın zincirleri şangırdar. Kırbaçlanacak ilk adam bir çarşafın ya da ince bir perdenin arkasında durmaktadır, çıplak bedeninin siluetine inecek kırbacın gölgesi görünür; ama ilk darbe inmeden önce kamera Allen’ın yüzüne çevrilir, dayağı dehşet içinde izleyen gözleri ve adamın ağzından çıkan her çığlıkta buruşturduğu yüzü görülür; kırbaçlama yine kameranın görüş alanı dışında devam eder, bu görüntü daha da sarsıcıdır; çünkü bu sefer kamera ağır ağır hareket ederek Allen’ın kadrajın dışına sürüklenişine bakan öteki mahkûmları gösterir; arkadaşlarının neredeyse diri diri derisi yüzülürken hepsinin yüzünde aynı duygusuz, kayıtsız merak ifadesi vardır; bu adamlar öylesine yıkılmış, başkalarının acılarını öylesine kanıksamışlardır ki, neredeyse tamamen duygusuzlaşmıştırlar. Yaşayan birer ölüdürler.</p>

    <p>Kamera bir takvimi gösterir. Haziran’ın 5’idir. Allen dört mahkûmla birlikte koğuşun penceresinden dışarıya bakmaktadır. Arkadaşlarından biri tahliye olmuştur, Barney’ nin kampın kapısına doğru yürüyüşünü izlerlerken, kamera Barney’nin ayaklarını ve bileklerini yakın plan gösterir. Prangaları çıkmıştır ama pranga alışkanlığı içinde yer etmiştir, o yüzden mahkûmların tipik küçük, sürüklenen adımlarıyla yürür; sonunda serbest bırakılmıştır ama o an için hâlâ özgür değildir. Penceredekiler ona el sallayarak uğurlarlar, o da onlara el sallar; Allen hapisteki ilk gününde ona dostluk gösteren eski mahkûm Bombacı Wells’e, Bu en azından bir şeyi kanıtlıyor, buradan gerçekten çıkılabiliyormuş, der. Mahkûmiyetinin dört haftasını geçirdiğini, geriye dokuz yıl kırk sekiz hafta daha kaldığını hesaplar, başını eğip prangalarına bakarken, pencerenin önündeki adamlardan biri, Aa, Kızıl da çıkıyor bugün, der. Kamera kesmeyle dışarıyı gösterir: Hastalanan adamın cesedi tahta bir tabutla kamyona yüklenir. Bombacı, Buradan çıkmanın yalnızca iki yolu vardır, der. Ya kaçıp çıkarsın ya ölüp çıkarsın. Allen şimdiye kadar kaçmayı başaran olup olmadığını sorar. Adamlardan biri aşılamayacak kadar çok fazla engel olduğunu söyler, prangalar, av köpekleri, gardiyanlar ve tüfekleri; ama Bombacı, Allen’ı bir kenara çekip, Evet, kaçmayı başaran oldu, der ama kusursuz bir plan yapman gerek. Tetikte olmalısın, beklemelisin. Belki bir yıl, belki iki yıl ve sonra (omzunu silker) <em>tabana kuvvet.</em> Allen, yaşlı adamın öğüdünü düşünüp tartarken, bir başka takvim belirir. Takvim yaprakları kopup havada uçuşur: haziran, temmuz, ağustos, eylül, ekim, kasım...</p>

    <p>Allen’ın planı kusursuz mudur? Belki değildir, belki sadece derin umutsuzluktan kaynaklanan bir harekettir, içgüdüsel bir atılımla kesin olarak ölüme ya da yakalanmaya hamle etmektir; ama Allen bu riski göze almak zorundadır, bir hiç yüzünden, çiğnemeye mecbur kaldığı bir yasayı çiğnediği için hapse düşmüştür ve ölüm bile daha dokuz buçuk yıl pranga mahkûmu olarak kalmaktan iyidir. Kusursuz bir plan olmasa da Allen’ın bir planı, en azından planın ilk bölümü vardır; bu da planın en önemli bölümüdür çünkü prangadan kurtulup ayaklarını serbest bırakamazsa hiç şansı olmayacaktır. Mahkûmlardan biri Sebastian adında, normal bir insanın beş katı güçlü olan, devasa bir siyah adamdır; balyozu kullanmakta öylesine becerikli ve güçlüdür ki, Allen oradaki ilk sabahında onu gördüğü zaman, Bombacı alaycı bir tavırla, Onun çalışmasından o kadar memnunlar ki, ömrünün sonuna kadar burada tutarlar, der. Güneşin fazlasıyla yakıcı, havanın soluk kesecek kadar bunaltıcı olduğu, gardiyanların bile yorgunluktan bitkinleşip dikkatlerinin azaldığı sıcak bir öğleden sonra Allen, Sebastian’ın yanına yaklaşır, prangasını balyozla ezerek gardiyanların fark edemeyeceği ama ayağını çekip kurtarabileceği kadar eğriltmesini rica eder. Sebastian önce başını derde sokmaktan korkarak tereddüt eder ama sonra arkadaş dayanışması ağır basınca, Allen’ın <em>bu sefaletten</em> kurtulduğunu görmek istediğini söyleyerek istenileni yapmaya razı olur. O sırada kullanılmayan tren raylarına yakın bir yerde çalışarak, toprağı temizlemek için rayları söküp çıkarırlar; Allen bacaklarını rayın iki yanına açar, pranganın zinciri demir rayın üzerinde iyice gerilir, Sebastian harekete geçip balyozu o müthiş gücüyle prangaya indirir. Bu çok can yakan bir işlemdir, balyozun acı veren darbeleri peş peşe inerken, Allen titreyerek, neredeyse ağlamaklı bir halde, çığlık atmamak için kendini tutarak dayanır, öylesine kararlı ve iradelidir ki, Sebastian işini bitirdiğinde Allen dev cüsseli adama balyozu bir kez daha vurmasını rica eder. O gece yatakta Allen biçimi bozulmuş prangaları dener. Büyük çaba göstererek ayaklarını kurtarabilir. Sonra ayaklarını yeniden prangaya sokar ve battaniyesiyle iyice örtünür. Bitişik ranzadaki Bombacı, Ne zaman yapacaksın? diye fısıldar. Allen da fısıltıyla cevap verir: Pazartesi. O zaman Bombacı hayattaki varı yoğu olan yedi doları ona uzatır. Allen parayı almak istemez ama dostu ısrar eder ve çıkar çıkmaz dosdoğru Barney’ye gitmesini söyler (adamın adresini bir kâğıt parçasına yazar); çünkü Barney güvenilir biridir, Allen’a yardım edecektir. Bombacı, Korkuyor musun? diye sorar. Allen, Biraz, der. Bombacı, Aldırma, diye karşılık verir, ne olursa olsun buradan iyidir.</p>

    <p>Bu sahne 1932’den bu yana Amerikan filmlerinde defalarca oynandı –hapishaneden kaçış, insan avı, silahlı görevliler, koku almaya eğitilmiş köpeklerle kaçağı kovalarken mahkûmun tek başına ormanlarda, bataklıklarda koşması– ama bu, sesli filmde ilk kez kullanılan bir sahneydi ya da ilklerden biriydi ve sen yarım yüzyıl sonra <em>Milyon Dolarlık Film</em> programında bu filme rastladın; yönetmen LeRoy’un bu aksiyondaki rejisinin hâlâ kusursuz ve başka filmlerde defalarca gördüğün bu tür sahnelerin en iyisi olduğu kanısındasın. Mahkûmlar başka bir gün rayları sökmeye devam ederler, Güney’in bu ıssız yerinde hava yine çok sıcaktır, Allen gardiyanlardan birine, Dışarı çıkacağım, diye seslenir; bu tuvalete gitmek için standart izin isteme cümlesidir; gardiyan, Peki, orada dışarı çık, deyince Bombacı, Allen’ın elini pışpışlayarak sessizce şans diler, Allen ufak bir tepeden aşağıya çalılıklara doğru koşar. Gözden kaybolur kaybolmaz oturur, ayakkabılarını çıkarır, prangaları ayağından çıkarmaya uğraşır, koğuştakinden daha uzun süre çabalamasına rağmen bir türlü çıkaramaz; bu, kaçışın kötü başladığının, hiçbir şeyin planlandığı gibi gitmeyeceğinin işaretidir; kamera birden Allen’ı aramak için başını çevirip bakınan gardiyanı gösterir. Zaman daralmıştır, hem de çok daralmıştır; Allen sonunda prangaları çıkarıp ayakkabılarını giyerek çalılıkların arasında emeklemeye başladığında, çok zaman kaybettiğini, kaçmayı başaramayacağını neredeyse kesinlikle tahmin edersin. Gardiyan, Tamam Allen, hadi işinin başına, diye seslenir; bunun üzerine Allen ayağa kalkıp koşmaya başlar, ağaçların arasındaki açıklık alanda koşan açık bir hedef halindedir. Gardiyan tüfeğini doğrultur, ateş eder, bir, iki, üç, dört, beş el ateş eder; ama o sırada açık alanın sonuna gelmiş olan Allen yeniden ağaçların arasında gözden kaybolur. Gardiyanlar toplanır, koku almaya eğitilmiş, çılgınca havlayan köpeklerle Allen’ın peşine düşerler, uzaktan bir tren düdüğü duyulur, Allen hâlâ koşmaktadır, kamera kovalanan adamla peşindekilerin arasında gidip gelirken Allen can havliyle koşar. Kamera bir panik yansıtma aracına dönüşür. İki aksiyon arasında gidip gelen görüntülerin kesik kesik ritmi, korkunun somutlaşmış halidir, o kopuk görüntüler adamın göğsünü delip çıkacakmış gibi atan kalbinin telaşlı vuruşlarıyla eşzamanlıdır: <em>gözle görülür karanlık</em> (John Milton); çünkü adamın kalbi görünmez; ama hareket kalp atışına o kadar çok benzer ki, sanki kalbi görünüyormuş, sanki adamın bütün gövdesi kalp olmuş gibidir. Sonunda Allen soluk almak için durur, yere yığılmamak için bir ağaca dayanır; az ilerisinde bir evin arka bahçesi, bahçede bir çamaşır ipi ve ipe asılmış temiz çamaşırlar vardır. Allen eve doğru fırlar, ipten birkaç parça giyecek alıp yeniden ağaçların arasına koşar. Gardiyanları atlatabileceği varsayılırsa, bu iyi bir fırsat olmuştur ama çizgili mahkûm üniformasını çıkarıp yeni giysileri giymek için zaman gerekir, bunu yapmak için kaybedeceği zaman kendisiyle peşindekiler arasındaki mesafeyi azaltacaktır; ama üniformadan kurtulmak zorundadır, tek şansı budur, o yüzden soyunup öteki giyecekleri sırtına geçirir, sonunda tekrar koşmaya hazır duruma geldiğinde, köpekler tehlikeli bir biçimde yakınlaşır, çılgınca havlamaları her saniye daha yakından, daha gürültülü olarak duyulur; ne var ki, Allen hâlâ öndedir, gözden kaybolabilecek kadar öndedir; şimdi uzun kamışların arasında koşmaktadır, kamışların ardında da bir nehir, bir çay, bir akarsu vardır. Allen şimdi ne yapması gerektiğini düşünmek için bir an bile duraksamadan suya girer, bir an sonra su beline kadar yükselince su yüzüne çıkmış bir küme kamıştan birini kopartır, var gücüyle üfleyip ucunu dışarı püskürtür ve kamışı soluk alabilmek için kullanarak suyun altına dalar; filmdeki bütün sahneler içinde hiç unutamadığın, filmi ne zaman düşünsen ilk aklına gelen sahne budur, bir kâbusun bütün ağırlığını taşıyan, <em>tekinsiz bir görüntü:</em> Allen ağzında kamışla suyun altındadır, her taraf, her şey sessizdir, filmde tek bir çıt duyulmaz, bir anda başına gelebileceklerin dehşetiyle donup kalmış olan Allen’ın gövdesi hiç kıpırdamaz, gardiyanlarla köpekler nehrin kıyısına gelince adamlardan biri suya girip yürümeye başlar, çok kısacık bir an boyunca adamın bacakları Allen’ın kıpırtısız vücudunun sadece birkaç santim ötesindedir, adam bir adım daha atsa ona çarpacaktır ama o adımı atmaz ve gardiyanlar aramayı başka bir yönde sürdürmeye karar verdikten sonra Allen sonunda ayağa kalkıp karşı kıyıya geçebilir. Hâlâ izlenip izlenmediğini anlamak için başını çevirip arkasına bakar ama peşinde kimse yoktur, toprak, gökyüzü ve sudan başka bir şey yoktur. Sahne kararır.</p>

    <p>Büyük bir şehirde gece vakti. Trafiğin her yöne hızla aktığı, ışıklı bir bulvar. Gürültü, kargaşa ve kalabalık. Kamera kesmeyle bir çift ayakkabıya yaklaşır, ayağını sürüyerek ağır adımlarla yürüyen bir adamın ayakkabılarıdır bunlar. Kamera yukarıya doğru kalkar, Allen’ı görürüz, kir pas içinde, tıraşsız, bitkin, kaldırımda yürüyen adı sanı belirsiz biri. Bir erkek giyim mağazasının önünde durur, birkaç saniye sonra dükkânda bir boy aynasının karşısında yeni takımını incelerken görürüz. Oradan tıraş olmak için berbere gider, sinekkaydı tıraş olmayı beklerken az kalsın hayatı kayacaktır; çünkü bir polis gelip boş koltuklardan birine oturarak berberle sohbete başlar, James Allen diye kaçak bir mahkûmdan söz eder –<em>yaklaşık 1.78-1.80 boyunda, gür siyah saçlı, iriyarı, otuz yaşlarında biri</em>– kaçakların genellikle şehirden çıkmaya fırsat bulamadan yakalandıkları için bunun da yakında ele geçeceğini söyler. Tıraş bitince Allen yüzünü polisten gizlemek için yanağını havluyla silmeye başlar, berber bu hareketi yanlış anlayıp müşterinin tıraşı beğenmediği şeklinde yorumlar ve, Nasıl oldu? Yeterince sinekkaydı oldu mu? diye sorar. Allen dükkânın kapısını açıp çıkarken, Hem de ne kaymak, diye cevap verir. Kamera kesmeyle Allen’ı aynı gece, berber dükkânından çıktıktan birkaç saniye ya da birkaç dakika sonra bir başka sokakta yürürken gösterir, elindeki kâğıda bakar, bu Barney’nin adresidir. Burası bir ev ya da apartman değil, ufak, köhne bir oteldir. Allen’ın pranga günlerinden dostu, sokaklardan yetişmiş bir hayat adamı olan arkadaşı, onu içten bir tavırla karşılar ve kendisini saklayacağını, <em>bir şeyler ayarlayacağını</em>, elinden gelen her türlü yardımı esirgemeyeceğini söyler. Barney’nin ne iş yaptığı açık seçik belli değildir ama anlaşılan bir çeşit genelev işletiyor ya da kaçak içki ticareti yapıyor veya ikisini birden yürütüyor gibidir; çünkü içki stoku zengindir ve istediği anda kadın sağlamakta sıkıntı çekmez (çok gergin olan Allen, yarın çok zorlu bir gün olacak, diyerek Barney’nin içki ikramını reddeder). Barney o gece dışarı çıkmak zorundadır, yapılacak işleri vardır, ama gitmeden önce Allen’a, <em>Seni rahatlatacak birini göndereceğim</em>, der ve Linda içeriye girer, yirmili yaşlarının sonuna yaklaşmış, hüzünlü, durgun, sempatik ve çekici bir kadındır, <em>düşmüş bir kadın</em> olduğu bellidir. Barney onu Allen’la tanıştırır ve kaygısız bir tavırla kadına <em>ahbabının</em> pranga kaçağı olduğunu (bunu duyunca Allen gözlerini kırpıştırır) söyler ve kapıya doğru yürürken kadına talimat verir: Ona iyi bak bebeğim, kendisi benim özel konuğumdur. Barney odadan çıktıktan sonra tuhaf bir sessizlik olur. Allen hazırlıksızdır, içine kapalıdır, içinde bulunduğu durumun baskısı yüzünden bu kadının karşısında kendini kapıp koyuvermek istemez. Kadın ona hayranlık duyduğunu, onun tarafında olduğunu vurgulamak isteğiyle, Öyle bir yerden kaçmak için çok yürekli olmalısın, der. Ama Allen’ı öpmeye davranınca, Allen onu durdurur. Senin yapabileceğin bir şey yok, der; ama Linda kendine içki koymak için masaya yürürken Allen onun vücudunu inceler, bacaklarını, belini, kalçalarını süzer; kadının sevecen ve hüzünlü iyiliğine daha fazla direnemeyip ona yakınlaştığını hisseder. Linda kadehini onun şerefine kaldırır. Senin kadar cesur biri her şeyi hak eder, diyerek yeniden Allen’ın yanına gider, oturduğu koltuğun kolçağına ilişip onun omzunu okşar. Ne düşündüğünü biliyorum. Anlıyorum. Merak etme, dostlar arasındasın... der. Düşmüş bir kadının düşmüş bir erkekle konuşurkenki inceliği ve anlayışlılığı. Sonunda yatacaklarını tahmin edersin (Hollywood’un yapım kuralları henüz yürürlükte değildir), ancak, bu sahnenin gücü cinsel arzuyla bağlantılı değildir. Bu sahne sevecenlikle, şefkatle ilgilidir ve Allen’ın film boyunca kat etmek durumunda olduğu zorlu yol düşünülürse, Linda’yla olan bu kısa ilişki belki de filmin en şefkat dolu sahnesidir.</p>

    <p>Ertesi gün Allen nihayet hamburgerini yer. Sabah ya da öğle sonrasının ilk saatleridir; Allen kendisini eyaletin sınırları ötesine, yasanın erişemeyeceği bir yere ve yeni bir yaşama götürecek trenin biletini alır ama tren rötar yapar, tren saatine kadar yapacak başka bir işi olmayan Allen bir büfeden hamburger alır ve öylesine hızla yiyip yutar ki, hemen bir hamburger daha söyler. O ikinci hamburgeri yiyemediğini söylemeye elbette gerek yok; çünkü bu hikâyede hamburgerler kötü bir olayın habercisi, şanssızlığın ilk adımı işlevini görür ve Allen ikinci hamburgeri ısırmaya fırsat bulamadan polis şefi çıkagelir. Şef ve adamları birini aramaktadırlar, kaçak bir suçlu vardır, polislerin peşinde olduğu suçlunun kendisi olduğundan hiç kuşkusu olmayan Allen, hamburgeri elinden bırakıp büfeden uzaklaşır. Tren hareket etmek üzeredir. Allen işi şansa bırakmaz, polislere görünmeden trene binmek için katarın öteki tarafına geçer ama tam bir vagonun merdiveninden çıkarken, İşte orada! diyen bir ses duyulur ve polisler birden Allen’ın bulunduğu tarafa doğru koşmaya başlar. Allen yakayı ele vermiş, kaçışı başarısızlıkla sonuçlanmış gibi görünür, ne var ki bu sadece yanlış bir alarmdır; çünkü söz konusu suçlu pejmürde kılıklı bir serseri, Allen’ın olduğu yerden sadece birkaç metre ötede trenin altına saklanan ne idüğü belirsiz biridir; polisler bu kötü adamı ekip arabasına götürürken Allen trene atlar. Yakalanmaktan kıl payı kurtulmuştur ama bir dakika sonra yine yakalanma tehlikesiyle karşı karşıya gelir. Kondüktör Allen’ın biletini zımbalarken polisin hâlâ kaçak mahkûmu aradığını söyler. Sonra bir başka kondüktörün yanına oturur ve çok geçmeden iki adam Allen’a bakmaya, birbirlerinin kulağına bir şeyler fısıldamaya başlarlar, anlaşılan Allen’ın kaçağın tarifini uyup uymadığını konuşmaktadırlar. Bir kesmeyle Allen’ın tozlu ayakkabıları görünür. Trenden inmiş, yürüyordur. Yeni bir kesmeyle hızla giden bir otomobil görünür. Arabanın üstüne bir harita görüntüsü biner, araba bir trene dönüşür, tren haritanın kuzeyine doğru yol almaktadır, son durak Chicago’dur. Harita ve tren silikleşip kaybolur ve şehir görünür. Yüksek yapılar, yanıp sönen ışıklar, bir kargaşa, bir hengâme ve özgürlük.</p>

    <p>Allen’ın yaşamı yeniden başlarken, ilk önce Tri-State Mühendislik Şirketi’nin işçi bürosu önünde dururken görünür. Az ileride inşa halinde bir köprü vardır, Allen’ın solundaki duvarda, <em>İşçi aranıyor,</em> yazan bir levha asılıdır. Bu, Allen’ın savaştan dönerken aklında olan, aradığı ama bulamadığı bir iştir; onun Chicago’dan da eli boş döneceğini tahmin edersin; çünkü onu artık lanetlenmiş, her işi ters giden biri olarak görmeye başlarsın. Ama seni şaşırtan bir şey olur, işçi bürosundaki bankonun arkasında oturan adam, Tamam, der, seni işe alabiliriz; senin içinde birden umut ışığı doğar, belki de sonunda Allen’ın şansı dönüyor, diye düşünmeye başlarsın. Adam, Adın ne? diye sorar, Allen hiç düşünmeden, <em>Allen</em>, der, ama adam bunun adı mı soyadı mı olduğunu sorunca Allen bir an duraksar, kendini yeni baştan yaratma, yeni bir kimlik edinme fırsatını yakaladığını fark eder, Allen’ın <em>önadı</em>, tam adının da <em>Allen James</em> olduğunu söyler. Önce bunun fazla zekice olmadığını, ismin tersyüz edildiğini herkesin anlayabileceğini düşünürsün, ama biraz daha düşünüp adı ve soyadı iki önaddan oluşan çeşitli kişileri gözünün önüne getirince bu çözüm iş yapabilir gibi görünür. Henry James’i, James Henry’ye çevirsen, onunla Mr. Henry olarak tanışan kimin aklına Mr. James gelir? Büyük olasılıkla kimsenin aklına gelmez. Yine de daha kökten bir dönüşüm olmasını, örneğin buna benzer bir başka hikâyede haksız yere hapsedilip oradan kaçan mahkûmun Edmond Dantès’den, Monte Cristo Kontu’ na dönüşmesi gibi bir değişimi yeğlersin (romanı okumuştun, kontun macerasını biliyorsun); ama Dantès akıl almaz bir şansla bir define bulmuş ve yaşayanların dünyasına geri döndüğünde Fransa’nın en zengin adamı olmuştu. Allen ise meteliksiz, hiçbir şeyi olmayan bir adam. Dantès intikam almak istiyordu, Allen’ın tek isteği ise köprüler yapmaktır.</p>

    <p>Bankonun arkasındaki adam, Allen’a ertesi sabah sekizde işe gelmesini söyler. Sahne, yakın plan çekimle bütün ekranı kaplayan Allen’ın çalışma karnesinin görüntüsüyle sona erer. <em>Tarih: 1924. İşin niteliği: İşçi. Gündelik ücret: $4,00.</em></p>

    <p>Ne kadar olduğu belirsiz bir süre sonra Allen açık alanda, öğle sonrası güneşinin sıcağında bir grup işçiyle birlikte hendek kazar; bu sefer elindeki alet balyoz değil, kazmadır ve yaptığı iş de kayaları kırmak değildir; ne var ki pranga zincirleri dışında görüntü içine kasvet çökertecek kadar bildik bir görüntüdür, bu da hapishanedeki çalışma düzeninin yeni bir biçimidir, ne kamçı vardır ne tüfek ne de gaddar gardiyanlar; buna karşılık düşük bir ücret ve insanın belini kıran bir iş vardır ve sen Allen’ın kendisini hiçbir zaman bataktan çıkaramayacağını düşünerek umudunu yitirmeye başlarsın. Film şöyle diyordur sanki: Hiçbir şeyi olmayanlar için dünya bir hapishanedir, yığının en altındaki yoksulların köpekten farkı yoktur; insan ister pranga mahkûmu olarak çalışsın, ister Tri-State Mühendislik Şirketi’ne para kazandırmak için çalışsın, kendi varlığı, benliği üzerinde söz hakkı yoktur. Sahnenin ilk saniyeleri böyle bir izlenim bırakır ama çok geçmeden yanıldığını anlarsın, bu sahne bir aldatmacadır; çünkü olayları olumsuz yorumladığın andan hemen sonra ustabaşı Allen’ın yanına gelip, Hey James, der. Şuradaki dönemeçle ilgili fikrin çok iyiydi. Bunun senin önerin olduğunu patrona söyledim. Allen, Ya öyle mi? Çok iyi etmişsin, der. Ustabaşı sözünü sürdürür: Artık kazma sallayacağını sanmıyorum. Yakın plan çekimle Allen’ın yeni çalışma karnesi görülür: <em>Tarih: 1926. İşin niteliği: Ustabaşı. Gündelik ücret: $9,00.</em></p>

    <p>Allen ilerlemeye başlamıştır. Ertesi yıl, 1927’de sürveyanlığa terfi etmiş, gündeliği de on iki dolara yükselmiştir; 1929’da on dört dolar gündelikle kontrolör yardımcısıdır, bir süre sonra da (tarih ve ücret belirtilmez) şirketin üst düzey görevlilerinden biri olur, genel şantiye şefi unvanını alır ve özel odasının kapısına yaldızlı harflerle adı ve unvanı yazılan bir adam konumuna gelir. Eski püskü kıyafetler ve aşağılanmadan son moda giysilere ve saygınlığa aşama yapar, sonunda köprüler inşa eden biri olmuş, Amerika’daki başarı öykülerinin somut örneği haline gelmiş; çalışkanlık, hırs ve zekânın insanı başarıya ve zenginliğe kavuşturacağının canlı kanıtı olmuştur. Hikâyenin burada bitmesi gerekir –erdem ödüllendirilmiş, adaletin sarsak terazisi kusursuz bir dengeye oturmuştur– ne var ki, Allen’ın geçmişi her zaman onun geçmişi olarak kalacaktır; bu da sorun yaratır, Allen’ın (tıpkı soyguncu Pete’yle hamburger yemeye gitmesi gibi) önünü ardını düşünmeden insanlara güvenmesi mutluluğunu engeller, bu yüzden bela geliyorum demeden gelir, boyuna yeni bir belaya çatar, bu seferki bela 1926’da Allen’a bir oda kiralayan ve çok geçmeden koynuna giren Marie adında, seks düşkünü, insanın yakasına yapışan bir kadın kılığında karşısına çıkar; çünkü Marie iyi malı ilk görüşte anlar, yakışıklı, çalışkan Allen da kaçırılmayacak bir parçadır. İlişkileri üç yıl sürer, bu arada Allen Tri-State şirketinde yukarıya tırmanır; ama artık kadına karşı hiçbir şey hissetmez, ne aşk ne şefkat, fiziksel arzunun alevleri de çoktan sönmüştür ve sonunda Allen’ın başka bir yere taşınmaya karar verdiği gün gelip çatar. Bavullarını toplarken kadın gelir, Allen kesinlikle ayrılmak istediğini söyleyemeyecek kadar yufka yürekli olsa da kadına (bir kez daha) onu sevmediğini söyleme cesaretini bulur: Gözlerimin rengini değiştirmek nasıl elimden gelmiyorsa, sana olan duygularımı değiştirmek de elimden gelmiyor, der. Marie (ellerini beline koyup düşmanca bakışlarla onu süzerek), Gitmenin tek sebebi bu mu? diye sorar. Allen: Oldukça iyi bir sebep, öyle değil mi? Marie: Pek sayılmaz. Tabii insan bir kadını sepetlemek isterse, her şeyi göze alır. Muhtemelen kendisini gerçekte ait olduğu yere, yani yeniden pranga mahkûmluğuna götürmeyecek her şeyi yapar.</p>

    <p>Sır açığa çıkmıştır. Nasıl olduğunu anlamak olanaksızdır ama olan olmuştur, Allen şimdi Illinois’de, hapse düştüğü eyaletten yüzlerce mil kuzeyde olduğu ve beş yıldır kimseye geçmişiyle ilgili tek kelime etmediği halde sırrı artık sır olmaktan çıkmıştır ve bunu ortaya çıkaran da tekmeyi bastığı Marie’dir. Kadın nasıl öğrenmiştir? Çünkü Allen’ın oturduğu pansiyonun sahibidir; çünkü ona gelen mektuplar önce kadının eline geçer; çünkü ağabeyi Clint, hani şu melon şapkalı Dindar Rahip ona bir mektup yazmıştır –<em>Polisin hâlâ seni bulmaya çalıştığını bilmen gerekir, diye düşündüm. Yakalanmanın sekiz korkunç yıl daha pranga mahkûmu olman anlamına geldiğini düşündükçe kanım donuyor. Seni durumdan haberdar ederim. Sevgilerle, Clint</em>– mektup Marie’nin eline geçtiği için Allen’ın kaderi de artık onun elindedir. Marie gerçeği ortaya dökecek kadar düşman mıdır Allen’a? Kadın, onu korumak için bir nedeni olursa düşmanlık etmeyeceğini söyler. Allen, ne demek istediğini sorar. Marie onu ele vermeyecektir – tabii eğer kocası olursa. Allen’ın bu şantaja karşılık vermesine fırsat kalmadan kadın odadan çıkar. Parmağını bile oynatmadan adamı boyun eğmeye zorlayacak darbeyi vurmuştur; Allen bir an sendeler, gerçekten darbe yemişçesine geri geri giderek bir koltuğa yığılır; gözlerinde bir şehrin yanıp kül olduğunu görmüş birinin ifadesi vardır. Bu ifade hem tuhaf hem korkunçtur, neredeyse gülümsüyor gibidir ama tuhaf ve ürkütücü bir biçimde yıkılmış birinin gülümsemesidir bu; gülümser; çünkü yıkılmasının kaçınılmaz olduğunu bilir, sonra tebessüm kaybolur, neredeyse ağlayacaktır, kararlılığı, azmi yerle bir olmuştur, hüngür hüngür ağlamak üzeredir; çünkü kapana kısıldığını, ömrünün sonuna kadar kapana kısıldığını ve ne kadar çaresiz duruma düşerse düşsün asla bir kaçış olmayacağını biliyordur.</p>

    <p>Hiç kuşkusuz, evlilikleri berbat bir düzmecedir. Karısı onu aldatır, yalan söyler, onun parasını har vurup harman savurur, Allen ise ona engel olmaktan acizdir. İşinde sürekli ilerler, namı yayılır, artık şehirdeki en iyi mühendislerden biri sayılmaktadır; ne var ki, özel yaşamı çekilecek bir hayat değildir; yeni apartman dairesindeki evine döndüğünde ilk işi Marie’nin verdiği en son partiden kalan tepeleme dolu kül tablalarını boşaltmak, boş cin şişelerini atmak olur. Tri-State şirketi başkanının düzenlediği çok şık, çok seçkin bir davette (Marie “kuzeni”ni ziyaret etmek için şehir dışında olduğundan bu toplantıya katılmaz) Allen, Helen adında, kendisi gibi mutsuz ve yalnız olan, senin sıkıcı bulduğun; ama iyi yetişmiş, (Marie’nin sertliğinin aksine) yumuşak ve samimi tavırlı bir kadınla tanışır. Aylar geçer (inşaat alanı görüntülerinin ve sondaj seslerinin üzerine bindirilmiş takvim yaprakları uçup gider), Allen yeni kadınına âşık olur, yaşamı iyiye doğru beklenmedik bir dönüş yapar, o da Marie’nin karşısına çıkıp boşanmak istediğini söyleme cesaretini bulur. Marie’ye her istediğini vereceğine söz verir ama (elinde sigarayla, belki biraz da çakırkeyif halde kanepeye uzanıp yatan) Marie çok sakin bir tavırla evliliklerinin bu şekilde yürümesinden hoşnut olduğunu, mutlu olduğunu, onu bırakmaya hiç niyeti olmadığını söyler. Marie: Günün birinde önemli ve çok paralı bir adam olacaksın. Ben de bunun sefasını süreceğim. Allen: Ama ben başka bir kadına âşığım. Marie: Bak işte bu çok kötü, vah vah vah! Allen: Neden oyunu dürüstçe oynamıyorsun? Marie: Dürüstçe ha! Sen ve sevgilin kıçıma tekmeyi basabilesiniz diye mi? Allen: Mantıklı laftan anlamazsan, ben de başka bir yol bulurum. Marie: Bulursun ama hapsi de boylarsın. Allen: Hapse düşmek sana mahkûm olmaktan daha kötü olamaz. Marie (öfkeli): Bunu söylediğine pişman olacaksın! Allen (kadının koluna yapışır): Şimdi dinle beni. O kılıcı yeterince tuttun tepemde. Artık yakamı bırakmanın zamanı geldi. Bana boyuna blöf yaptın, ben de o blöfü yiyecek kadar aptalca ve korkakça davrandım. Marie: Seni gidi bir boka yaramaz hapishane kuşu. Blöf mü yapmışım? Görürsün sen blöf neymiş!</p>

    <p>Böylece Kaçağın Hikâyesi’nin son bölümü başlar. Allen, <em>yeni köprüdeki olağanüstü başarısı</em> nedeniyle kendisini Ticaret Odası’nın bir sonraki yemek davetinde baş konuşmacı olarak davet etmeye gelen bir komiteyle ofisinde görüşürken polisler gelir. Allen en tepeye kadar tırmanmıştır, oysa şimdi Marie’nin blöf yapmadığını kanıtlamak için yaptığı ihbar yüzünden yeniden en dibi boylamak üzeredir. Ne var ki, Allen’ı tekrar Dixieland ceza sisteminin pençelerine göndermek o kadar kolay bir iş değildir, bu tür bir transferi gerçekleştirmenin belirli bir protokolü, mahkûm iadesiyle ilgili uyulması gereken yasalar vardır ve Illinois valisi ile Chicago bölge savcısı onu göndermeyi reddederler. Ekranı gazete manşetleri kaplar. CHICAGO ALLEN’I PRANGADAN KURTARMAYA ÇALIŞIYOR; buna hemen Güney’deki gazetelerden cevap gelir –YEREL PRANGA KAMPI YÖNETİCİLERİ CHICAGO’NUN KENDİLERİNE YARDIMCI OLMAYI REDDETMESİNE ÖFKELENDİLER– bu da Chicago’da Allen’ı savunan “Bu Uygarlık mı?” başlıklı bir başyazı yazılmasına yol açar –“Toplumun saygın vatandaşı durumuna gelmiş olan biri, heyula gibi üzerine gelen Ortaçağ işkencesi tehdidiyle karşı karşıyayken, elimiz kolumuz bağlı seyirci mi kalacağız? James Allen o dünya cehennemine gönderilmek zorunda mıdır?”– Tabii buna da yeni bir karşılık gecikmez, EYALET HAKLARI NE OLUYOR? “Bir eyalet valisinin bir başka eyaletin haklarını göz ardı etmesi gerçekten talihsiz bir durum.” Allen direnebilse, bir süre sonra bu çekişme biter, unutulup gider ve Allen özgür biri olarak Illinois’de kalıp Helen’la evlenir, yeni köprüler yapabilirdi, ne var ki Kaçak fazlasıyla onurlu, kendini düşünmeyecek kadar iyi ahlaklıdır ve Güney’deki görevliler ona bir uzlaşma önerisinde bulununca, adını kesinlikle temizlemek için öneriyi kabul eder. Görevliler onun sadece doksan gün için geriye dönmesini istiyormuş gibi yaparlar, bunun af talebinde bulunabilmesi için hapiste kalması gereken asgari süre olduğunu, elbette prangaya vurulmayacağını, bir başka hapishanede yazıcılık görevi verileceğini söylerler. Sen on dört yaşında bir çocuk olduğun halde bu yalanların arkasından ne geleceğini, Allen’ın başına nasıl bir bela açıldığını sezersin ama Allen işi sonuna kadar götürmeye kararlıdır; böylece Kaçak’ın Helen’la vedalaşıp Güney’e giden trene binmesini üzülerek izlersin. Gideceği yere varınca davasına bakan Mr. Ramsay adında bir avukatla buluşur, adam her şeyden önce ondan yüklü vekalet ücreti için hemen bir avans ödemesini ister ve ancak Allen çeki yazdıktan sonra Ramsay, <em>Burası tuhaf bir eyalet, vali de bir tuhaf adam</em>, diye bilgi vererek yazıcılık işinin pek garanti olmadığını, onun altmış gün kampta çalışmasını isteyebileceklerini açıklar. Talihsiz Allen o bıyık altından ironik tebessümlerinden biriyle gülümser, bu köşeye kıstırılmış, yeni bir yenilgiyi kabullenmekten başka seçeneği olmayan birinin gülümseyişidir. Altmış gün. Mecbur kalınca pekâlâ yapabilir bunu. Bu ürkütücü duruma kesin son verecekse, altmış gün katlanmaya değer.</p>

    <p>Sonraki günlerde, haftalarda, aylarda Allen’a Kuzey’de verilen sözler Güney’de birer birer çiğnenmeye başlar. Birinci aşama: Eyaletin en zorlu kampı olan Tuttle Beldesi Çalışma Kampı’na gönderilir, hapishane müdürü bir daha kaçmaya kalkışırsa vurulup öldürüleceğini söyledikten sonra bir gardiyan onu ite kaka koğuşa sokar. Tek tesellisi hapishane arkadaşlarından birinin eski dostu Bombacı Wells olmasıdır; ama Allen hapishane komitesiyle yaptığı af anlaşmasını anlatmaya çalışırken, Bombacı lafı dolandırmadan konuşur: Buradakiler hiç öyle bir şey duymadılar. Allen: Herhalde affı kolayca vermeyecekler. Ama sonunda affedileceğim. Bombacı: Dinle çocuğum. Kendini bir kez burada buldun mu af dağıtmak kimsenin aklından geçmez. Son sözüm bu. İstersen, <em>boku yedik</em>, diyebilirsin.</p>

    <p>Çevredeki tepeler geniş planda görünür. Göz alabildiğine geniş bir kayalık ve gökyüzü manzarası içinde çok sayıda mahkûm balyoz sallarken fonda siyah erkek seslerinden oluşan bir koronun ilahiler söylediği duyulur; film başladığından beri ilk kez hikâye yalnızca Allen’ı ve onun çilesini anlatmakla kalmaz, barbarca cezalandırma ve gaddarlık sisteminin tamamını irdeler; tepelerden yükselen siyahların ilahisinin sözlerini duyunca İç Savaş sona ereli sadece altmış yedi yıl olduğunu, iki buçuk yüzyılı aşkın bir süre boyunca kadınların ve erkeklerin Yeni Dünya’da köle olarak çalıştıklarını anımsamamak olanaksızdır; aradan yirmi dokuz yıl daha geçmiş, 1961’e gelinmiştir; Hitler’in bu film gösterime girdikten birkaç ay sonra iktidara geldiğini düşünürsün ve 1932 Amerikası’ndaki bu hapishane kampına bakıp bunun İkinci Dünya Savaşı’ndaki ölüm kamplarının bir öncüsü olduğunu düşünmeden edemezsin; çünkü canavarların yönettiği dünya işte buna benzer.</p>

    <p>İkinci aşama: hapishane komitesinin oturumu. Avukat Ramsay ve ağabey Clint, davada Allen’ı temsil ederler. Onlar Allen’ın üstün niteliklerini sayıp dökerken, kısa bir kesmeyle fondaki siyah erkek korosunun sesleri eşliğinde Allen’ın prangalı olarak balyozu kayalara indirdiği görülür. Birkaç saniye sonra yeniden oturuma geçiş yapılır, yargıç prangalı çalışma düzenini hararetle savunmaktadır, (ürkütücü bir mantık yapısıyla) bu çalışma düzeninin mahkûmlara kazandırdığı disiplinin onları kişilik sahibi yaptığını, ilerlemelerini sağladığını öne sürer, örnek olarak da James Allen’ın durumunu gösterir.</p>

    <p>Üçüncü aşama: Af talebi reddedilir. Clint sonucu kardeşine bildirmeye geldiğinde, demir parmaklıklı bir hücrede bekleyen Allen kendini tutamayıp bir öfke patlamasıyla hayatını çalmış olan yalancılara, ikiyüzlülere verip veriştirir. Her zaman sakin, mantıklı ve tipik bir rahip olan Clint, kardeşine, bir yıl örnek bir mahkûm gibi davranırsa komitenin onu affetmek için oy verdiğini anlatır. Bir yıl, eksi o âna kadar geçen üç ay, geriye kalır <em>sadece</em> dokuz ay daha. Allen: Dokuz ay! Bu işkence, bunu yapmayacağım, yapmayacağım diyorum! Sonunda beni öldürecek bile olsalar buradan çıkacağım! Dördüncü aşama: Denileni yapar. Başka seçeneği olmadığı için, dokuz ay daha orada kalmayı kabul eder. Aylar geçtikçe takvim yapraklarının düştüğü görülür, fonda da tepeler ve balyozla kayaları kıran iki yüz kişinin geniş plan görüntüsü ve siyah koronun ilahi sesleri vardır. Beşinci aşama: hapishane komitesinin yeni bir oturumu. Ramsay (yargıca): Ve son olarak, James Allen’ın bütün bir yıl boyunca örnek mahkûm olarak davranmasının yanı sıra, ben de size onun affedilmesini rica eden sayısız örgütün ve toplumun ileri gelen kişilerinin mektuplarını sundum. Kesmeyle koğuşa geçilir. Gardiyan içeriye girip Allen’a, Seninle ilgili oturumdan şimdi haber geldi, der. Allen ranzasında oturur, harap durumdadır, yarı ölü, yarı deli, ölümün eşiğinde gibidir. Ne karar vermişler? diye sorar. Gardiyan: Karar askıya alındı. Sonsuza kadar.</p>

    <p>Allen’ın yüzü. O anda Allen’ın yüzündeki ifade. Suratı buruşup kırışır, gözleri dolmaya başlarken yakın plan çekim. Ağzı seğirir. Bütün vücudu titrer. Yumruklarını sıkarak yatağa uzanır, artık hiçbir şey görmez, artık bu dünyanın bir parçası olmaktan çıkmıştır. Yumruklarını havaya savurur. Güçsüz, titrek yumruklar hiçbir hedef gözetmeden, hiçbir şeye vurmadan sallanıp durur. Ekran kararır.</p>

    <p>Bu sefer Allen ve Bombacı birlikte kaçarlar. Bombacı vurulur, ölecektir; ama önce Allen’ın damperli bir kamyon çalmasına yardım eder, kamyonu kovalayan arabaları durdurmak için yolu dinamitler, sonra son bir kahkaha patlatıp ölür; yaşlı adam öldükten sonra Allen ikisini bağlayan zincirleri kamyonun damperini çalıştıran dişlilerle kesip kendini kurtarır. Sonra bir köprüyü yine bir dinamit lokumuyla havaya uçurarak kendisini kovalayanların önünü kesmiş olur. Filmdeki aksiyona kendini öylesine kaptırırsın ki, köprüler yapan Allen’ın canını kurtarmak için köprü uçurmasının üzerinde durmazsın.</p>

    <p>Fonda yine düşen takvim yaprakları, önde gazete başlıkları ve yazılar. Son başlık şöyledir: JAMES ALLEN’IN DURUMU NEDİR? O DA BİR BAŞKA UNUTULAN ADAM MI? “Bir yıldan biraz daha uzun zaman önce James Allen prangadan ikinci büyük kaçışını gerçekleştirdi. O günden bu yana ondan hiç haber alınamadı...”</p>

    <p>Onun yeni, daha inandırıcı bir sahte kimlikle Doğu ya da Batı Kıyısı’nda, belki Güney Amerika veya Avrupa’ daki bir ülkede huzur içinde yaşadığını hayal edersin; kendisine yapılan haksızlıkları aşarak ayakta kalmıştır; çünkü yediği onca zalim darbeye rağmen cesur ve yaratıcı bir insan olduğunu, cehennemin en dipteki halkasından iki kez kaçarak imkânsızı gerçekleştiren olağanüstü biri olduğunu göstermiştir. Üstün, eşsiz bir kahraman olmasa da, yine de kahramanca davranmıştır ve senin o güne kadarki deneyimlerine göre filmlerdeki kahramanlar sonunda mutlaka zaferi kazanırlar. Şimdi ekran yine kararmış, gazete yazısı silinmiştir, perde aydınlandığında vakit gecedir, Amerika’nın herhangi bir yerinde karanlık bir gece, bir garaja araba girer. Arabadan bir kadın iner. Araba yolunun loş aydınlığında yürürken onun Helen olduğu anlaşılır. Kadın bir ses duyup durur. Gölgede biri gizlenmektedir, onu bekleyen bir erkek vardır, şimdi de usulca, Helen, Helen, Helen, diye seslenir. Kamera adama döner ve Allen görünür; pejmürde kılıklı, tıraşsız, ölümün eşiğinde olmasa da mahvolmuş bir haldedir, bir yıl önce hapisten kaçarken gördüğün adamdan çok başkadır. Helen ona koşar, yüzüne dokunur, adını söyler. Neden daha önce gelmedin? diye sorar. Allen korktuğu için gelmediğini söyler. Helen ama hiç değilse mektup yazabilirdin, der. Kamera, Allen’ın yüzüne çevrilir, bu yüz artık bir mahkûmun umutsuz, yıkılmış yüzü değil, sinir sistemi çökmüş, gözlerinde korkudan başka ifade kalmamış, av durumuna düşmüş bir insanın, bir kaçağın yüzüdür. Mektup güvenli olmaz, der. Hâlâ peşimdeler. Birtakım işler buldum ama sürekli çalışamıyorum. Bir şey oluyor, biri çıkıveriyor karşıma. Gündüzleri odalarda saklanıp geceleri dolaşıyorum. Ne dostum var ne rahatım ne huzurum. Beni bağışla Helen. Seni yeniden görmek, vedalaşmak için buraya gelmeyi göze almak zorundaydım. Allen susar. Helen ağlayarak kendini onun kollarına atar, Her şey çok değişik olacak, der. Allen, Evet, değişik, dedikten sonra acı yüklü bir sesle sözünü bitirir: <em>Her şeyi değiştirdiler.</em></p>

    <p>Birden karanlıkta bir ses duyulur. Bir araba kapısı mı çarpmıştır? Komşulardan biri onlara doğru mu yürümektedir? Allen, Helen’ın kollarından sıyrılır, yukarıya bakar, çevresine bakar, gözleri panikten çakmak çakmaktır. Helen’a fısıldar: Gitmek zorundayım. Helen: Nereye gittiğini bana söyleyemez misin? Allen olmaz gibilerden başını sallar. Geri geri giderek kadından uzaklaşmakta, gölgelerin içinde kaybolmaktadır. Helen: Mektup yazacak mısın? Allen yine olumsuz bir baş işareti yaparak geri geri gitmeye devam eder. Helen: Neyle geçiniyorsun? Allen artık karanlığa karışmıştır, hâlâ oradadır; ama görünmez. Sadece sesi duyulur: <em>Hırsızlık yapıyorum.</em></p>

    <p>Geriye karanlıktan ve Allen’ın koşan ayak seslerinden başka bir şey kalmaz.</p>

    <p>O son iki sözcüğü unutmak zordur...</p>

    <p>Unutmak zordur ve filmi ilk gördüğünde çok genç olduğun için, o günden bugüne unutamadan geçirdiğin yılların sayısı giderek artıyor.</p>
  </div>

  <div class="si-footnotes">
    <div class="si-footnote" id="f24">
      <a class="si-backref" href="#ref_f24">24.</a> <span>Irk ayrımının en yoğun olduğu Güney eyaletlerinde 1961 Mayıs’ında siyah ve Beyazlardan oluşan, sivil hakları savunan on üç kişi, Amerika’nın güneyinden başlayan bir otobüs yolculuğuna çıktı. “Özgürlük Yolcuları” olarak bilinen bu eylemciler bilinçli olarak ırk ayrımını zorunlu kılan yerel yasaları çiğnedi. Bazen beyaz ırkçıların saldırısına da uğrayan eylemcilerin hareketi Amerikan Sivil Haklar Hareketi’ni de güçlendirdi. (Ç.N.)</span>
    </div>

    <div class="si-footnote" id="f25">
      <a class="si-backref" href="#ref_f25">25.</a> <span><em>Ben Bir Pranga Kaçağıyım</em> (<em>I Am a Fugitive from a Chain Gang</em>); Warner Bros, Pictures, Kasım 1932, 93 dakika. Yönetmen: Mervyn LeRoy. Yazar: Robert E. Burns. Senaryo: Howard J. Green ve Brown Holmes. Yapımcı: Hal B. Wallis. Oynayanlar: Paul Muni (James Allen), Glenda Farrell (Marie), Edward Ellis (Bombacı Wells), Helen Vinson (Helen), Noel Francis (Linda), Preston Foster (Pete), Allen Jenkins (Barney Sykes), Berton Churchill (Yargıç), David Landau (Hapishane Müdürü), Hale Hamilton (Robert Allen), Sally Blane (Alice), Louise Carter (Anne), Willard Robertson (Cezaevi Yönetim Kurulu Başkanı), Robert McWade (Ramsey), Robert Warwick (Fuller), William Le Maire (Teksaslı). Görüntü Yönetmeni: Sol Polito. Kurgu: William Holmes. Sanat Yönetmeni: Jack Okey. Kostüm Tasarımı: Orry-Kelly. Müzik: Leo F. Forbstein. (Yazarın notu)</span>
    </div>

    <div class="si-footnote" id="f26">
      <a class="si-backref" href="#ref_f26">26.</a> <span>Birinci Dünya Savaşı’na gönderilmek üzere 17 Eylül 1917’de oluşturulan 41. Bölük, Kuzeybatı Pasifik ordularıyla bağlantısı nedeniyle “Günbatımı Bölüğü” takma adıyla anılır. (Ç.N.)</span>
    </div>

    <div class="si-footnote" id="f27">
      <a class="si-backref" href="#ref_f27">27.</a> <span>(İng. argo) Kaptan. (Ç.N.)</span>
    </div>

    <div class="si-footnote" id="f28">
      <a class="si-backref" href="#ref_f28">28.</a> <span>Bono Ordusu, Birinci Dünya Savaşı gazilerine vaat edilen tazminatlar için ta 1945’te paraya çevrilecek bonolar (bizdeki sonucu sıfır olan uzun vadeli Tasarruf Bonoları gibi) verildi. Büyük Bunalım döneminde işsiz kalan gaziler, bu paranın 1945’i beklemeden ödenmesi için aileleriyle birlikte Washington’a yürüyüp Anacostia Düzlüğü’nde kamp kurdu. (Ç.N.)</span>
    </div>
  </div>
</body>
</html>