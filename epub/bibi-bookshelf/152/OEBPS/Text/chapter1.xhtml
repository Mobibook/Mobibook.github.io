<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>İç Dünyamdan Notlar</title>
  <link href="../Styles/main.css" rel="stylesheet" type="text/css"/>
  <meta name="Adept.resource" value="urn:uuid:cfafd287-3f4a-4db2-889e-9e676c2753c1"/>
</head>

<body class="chapter">
  <div class="container">
    <p>Önceleri her şey canlıydı. En ufak nesnelere pır pır çarpan kalpler bahşedilmişti ve bulutların bile adı vardı. Makaslar yürüyebilirdi; telefonlar ve çay demlikleri birbirlerinin kuzenleri, gözler ve gözlükler kardeştiler. Saatin yüzü bir insan suratıydı, kâsendeki her bezelye tanesinin farklı bir kişiliği vardı ve annenle babanın otomobilinin önündeki ızgara boydan boya dişlerini göstererek sırıtan bir ağızdı. Dolmakalemler zeplinlerdi. Bozuk paralar uçan dairelerdi. Ağaçların dalları birer koldu. Taşlar düşünebilirdi ve Tanrı her yerdeydi.</p>

    <p>Ayın içindeki adamın gerçek biri olduğuna inanmak hiç sorun değildi. Onun yüzünü geceleri gökyüzünden sana bakarken görebilirdin. Bu adamın gövdesinin olmayışı da pek önemli değildi – senin açından o hâlâ bir insandı ve bu işte bir aykırılık olabileceği aklının köşesinden bile geçmiyordu. Aynı zamanda bir ineğin ayın üstünden atlayabileceği de sana çok inandırıcı geliyordu. Bir de tabağın kaşıkla birlikte kaçabileceği.<a class="si-noteref" href="#f1" id="ref_f1">1</a></p>

    <p>İlk düşüncelerin, bedeninin içinde küçük bir oğlan çocuğu olarak yaşantından geriye kalanlar. O düşüncelerin sadece bazılarını anımsıyorsun, kopuk kopuk, bölük pörçük; hiç beklemediğin bir anda, şimdi ve burada sürdüğün yetişkin çağında bir şeyin kokusuyla, bir şeyin dokunuşuyla ya da ışığın bir şeyi aydınlatma biçimiyle bir anda su yüzüne çıkıveren düşünce kırıntıları. En azından anımsayabildiğini düşünüyorsun, anımsadığına inanıyorsun; ama belki de hiçbir şey anımsadığın yok ya da eskiden düşündüğünü sandığın ama çoktan unuttuğun düşüncelerin daha sonraki anılarını hatırlıyorsun.</p>

    <p>3 Ocak 2012, son kitabını yazmaya başladığın günden tam tamına bir yıl sonra. Bedenin konusunda yazmak, fiziksel varlığının yaşadığı sayısız darbelerin ve keyiflerin listesini yapmak başka bir şeydi; ama zihnini çocukluğundan hatırladığın kadarıyla irdelemek hiç kuşkusuz çok daha zor, belki de olanaksız olacak. Yine de bunu deneme zorunluluğunu hissediyorsun. Kendini az rastlanan ya da olağanüstü bir inceleme nesnesi olarak gördüğün için değil, tam tersine öyle görmediğin, herhangi biri, herkes gibi biri olarak gördüğün için.</p>

    <p>Anılarının tamamen aldatıcı olmadığının tek kanıtı, arada bir eski günlerdeki gibi düşünmeyi hâlâ sürdürmen. O düşüncelerin izleri altmışından sonra da görülüyor, ilk çocukluğun animizmi aklından tamamen silinmiş değil; her yaz çimenlere uzandığında, üzerinden geçen bulutlara bakıp onların yüzlere, kuşlara ve hayvanlara, eyaletlere ve ülkelere ve hayalî krallıklara dönüşmesini izliyorsun. Arabaların önündeki ızgaralar hâlâ dişleri anımsatıyor ve tirbuşon hâlâ dans eden bir balerin. Dış görünüşüne göre artık aynı insan olmasan da eskiden neysen hâlâ osun.</p>

    <p>Bu irdelemeyi nereye vardırmayı düşünürken, on iki yaş sınırını aşmamaya karar verdin; çünkü on iki yaşından sonra artık çocuk değildin, ergenlik hafiften kendini gösteriyor, yetişkinliğin kıvılcımları beyninde çakmaya başlıyordu ve yaşamı hep yeniliklere dalmakla geçen, her gün bir, hatta birkaç ya da pek çok şeyi ilk kez yapan o küçük insan olmaktan çıkıp başka bir varlığa dönüşmüştün; artık seni ilgilendiren şey kör cahillikten daha az cehalete doğru ağır ağır ilerleyen bu süreçti. Kimdin sen küçük adam? Nasıl oldu da düşünebilen bir insana dönüştün ve şayet düşünebiliyorsan düşüncelerin seni nereye götürüyordu? Eski hikâyeleri ortaya dök, bulabildiğin her şeyi çıkar, sonra bu kırıntıları ışığa tutup iyice bak. Yap bunu. Yapmaya çalış.</p>

    <p>Dünya tabii ki tepsi gibi dümdüzdü. Birisi kalkıp da dünyanın bir küre, güneş sistemi denilen bir şeyin içinde sekiz gezegenle birlikte güneşin çevresinde dönen bir gezegen olduğunu anlatmaya çalışsa, senden daha büyücek olan oğlanın dediklerini kavrayamazdın. Eğer dünya yuvarlaksa, o zaman ekvatorun altında kalan herkesin dünyanın dışına düşmesi gerekirdi; çünkü bir insanın tepetaklak yaşayabileceği akla mantığa sığmazdı. Büyücek oğlan bu sefer yerçekimi kavramını anlatmaya çalışırdı ama bunu kavraman da olanaksızdı. Milyonlarca insanın, her şeyi yutan bir gecenin sonsuz karanlığına balıklama daldığını hayal ederdin. Kendi kendine, eğer dünya gerçekten yuvarlaksa, o zaman en güvenli yer Kuzey Kutbu olmalı, derdin.</p>

    <p>Hiç kuşkusuz, seyretmeye bayıldığın çizgi filmlerin etkisiyle, Kuzey Kutbu’ndan dışarıya uzanan bir sırık<a class="si-noteref" href="#f2" id="ref_f2">2</a> olduğunu sanıyordun. Berber dükkânlarının önünde dönüp duran kırmızı beyaz çizgili borulara benzeyen bir sırık.</p>

    <p>Yıldızlara gelince, onları anlamak olanaksızdı. Gökyüzündeki delikler desen değil, mumlar desen değil, elektrik ışığı da değil, bildiğin hiçbir şeye benzemeyen nesneler. Tependeki kapkara havanın uçsuz bucaksızlığı, seninle o minik parıltılar arasındaki mesafenin büyüklüğü, her türlü algılamaya, kavramaya direnen bir şeydi. Geceleyin üstünde uçan bu iyi huylu ve güzel varlıklar; sırf orada oldukları için oradaydılar, başka bir nedeni yoktu. Tanrı eliyle yaratılmasına yaratılmışlardı da, Tanrı onları ne düşünerek yaratmıştı acaba?</p>

    <p>O tarihlerde içinde bulunduğun ortam ve koşullar şunlardan oluşuyordu: 20. yüzyıl ortaları Amerikası, anne ve baba, üç tekerlekli bisikletler, iki tekerlekli bisikletler, tahta arabalar; radyolar ve siyah beyaz televizyonlar; düz vitesli otomobiller; iki ufak apartman dairesi, sonra banliyöde bir ev; küçüklüğünde narin bir bünye, daha sonra erkek çocukların normal beden gücüne erişme; devlet okulu; ayakta kalmaya çabalayan orta sınıftan bir aile; hiç Budist, Hindu, Müslüman bulunmayan, yok denecek kadar az siyah dışında beyaz Protestanlar, Katolikler ve Yahudilerden oluşan on beş bin nüfuslu bir kent; küçük bir kız kardeş ve sekiz kuzen; çizgi romanlar; Rootie Kazootie ve Pinky Lee, <em>I Saw Mommy Kissing Santa Claus</em> (Annemi Noel Babayı Öperken Gördüm)<a class="si-noteref" href="#f3" id="ref_f3">3</a>; Campbell’s hazır çorbaları, Wonder marka ekmek, bezelye konservesi; modifiye edilmiş sürat arabaları ve paketi yirmi üç sente sigaralar; büyük dünyanın içinde; ama o zamanlar büyük dünya henüz görünürde olmadığı için senin gözünde bütün dünya olan küçük bir dünya.</p>

    <p>Bir dirgenle silahlanmış Çiftçi Gray, mısır tarlasında Kedi Felix’i kovalıyor. İkisi de konuşamıyor, hareketlerine kulak tırmalayan, hızlı bir müzik eşlik ediyor; onların hiç bitmeyen savaşlarındaki yeni bir çatışmayı izlerken, bu gelişigüzel çizilmiş siyah beyaz figürlerin gerçek olduğuna, senin kadar canlı olduğuna inanıyorsun. Bunlar her öğleden sonra <em>Junior Frolics</em> (Küçükler İçin Eğlence) adındaki bir televizyon programında görünüyor; programın sunucusu Fred Sayles; ama adam senin gözünde sadece harikalar diyarının gümüşi saçlı kapıcısı Fred Amca; çünkü çizgi film yapımından zerre kadar haberdar olmadığın, çizgilerin hareketlendirilme süreci konusunda zır cahil olduğun için, Çiftçi Gray ve Kedi Felix gibilerinin televizyon ekranında dans eden kalem çiziktirmeleri değil, yetişkinler kadar büyük, üçboyutlu bedenleriyle var oldukları başka bir evren olması gerektiğini düşünüyorsun. Televizyonda görünen kişiler her zaman ekrandaki görüntülerinden daha büyük oldukları için, mantıken Gray, Felix ve diğerlerinin de büyük olması gerekiyor ve çok istesen de senin yaşadığın evrende çizgi kahramanlar olmadığına göre, mantığın onların başka bir evrene ait olduklarını söylüyor. Beş yaşındayken bir gün annen seni ve arkadaşın Billy’yi <em>Küçükler İçin Eğlence</em> programının çekildiği Newark’taki stüdyoya götüreceğini haber veriyor. Fred Amca’yı şahsen göreceğini, senin de şova katılacağını söylüyor. Heyecanlanıyorsun, müthiş heyecanlanıyorsun; ama seni en çok heyecanlandıran şey, aylarca öyle mi böyle mi diye düşündüğün Çiftçi Gray ile Kedi Felix’i sonunda kendi gözlerinle görebilecek olman. Nihayet onların neye benzediğini keşfedebileceksin. Huysuz ihtiyar çiftçi ile kurnaz kara kedinin dillere destan kapışmalarında birbirlerini futbol sahası büyüklüğünde bir sahnede kovalayacaklarını düşünüyorsun. Ama stüdyoya gitme günü geldiğinde hiçbir şey beklediğin gibi olmuyor. Stüdyo ufacık, Fred Amca’nın yüzü makyajlı, şov sırasında oyalanman için eline bir torba nane şekeri tutuşturulduktan sonra, Billy ve diğer çocuklarla birlikte tribündeki yerini alıyorsun. Aşağıya, sahne olması gereken yere bakıyorsun ve orada sadece bir televizyon olduğunu görüyorsun. Hem öyle özel bir televizyon da değil. Evinizdekinden ne daha büyük ne daha küçük. Görünürlerde çiftçi ile kedi de yok. Fred Amca seyircilere hoş geldiniz dedikten sonra ilk çizgi filmi sunuyor. Televizyon çalışmaya başlıyor ve Çiftçi Gray ile Kedi Felix, her zamanki gibi ufak, her zamanki gibi televizyonun içine hapsolmuş olarak her zamanki gibi sıçrayıp zıplamaya başlıyorlar. Aklın iyice karışıyor. Acaba ne yanlış yaptım? diye soruyorsun kendine. Hangi noktada yanlış düşündüm? Gerçek, hayal edilenle öylesine taban tabana zıt ki, sana kötü bir oyun oynandığı duygusuna kapılıyorsun. Hayal kırıklığıyla afallayıp şovu doğru dürüst seyretmiyorsun bile. Programdan sonra Billy ve annenle arabaya yürürken, nane şekerlerini hırsla fırlatıp atıyorsun.</p>

    <p>Çimenler ve ağaçlar, böcekler ve kuşlar, küçük hayvanlar ve bu hayvanların çevredeki çalılar arasında kıpırdayan görünmez bedenlerinin çıkardığı sesler. Ailen Union’daki sitenin küçük dairesini bırakıp South Orange’da, Irving Caddesi’ndeki eski beyaz eve yerleştiğinde beş buçuk yaşındaydın. Ev büyük değildi ama annenle babanın, dolayısıyla senin de oturduğun ilk müstakil evdi; evin içi çok geniş olmasa da, arkadaki bahçe sana göz alabildiğine geniş görünüyordu; oysa iki metrelik bir yerdi, evin tam arkasında, annenin yarım ay biçimindeki çiçek tarhıyla sınırlanan, ufacık çimenli bir alandı; ama çiçeklerin arkasında araziyi iki ayrı alana ayıran beyaz ahşap bir garaj olduğu için garajın arkasında ikinci bir bahçe, öndeki arka bahçeden daha büyük ve yabanıl bir arkadaki arka bahçe vardı; burası yeni krallığının bitki ve hayvanlarıyla ilgili yoğun araştırmalarını yaptığın, gözlerden uzak bir âlemdi. Orada insan eli değmiş tek yer, babanın sebze bostanıydı; burası aslında bir domates bahçesiydi, ailen 1952’de o eve taşındıktan kısa bir süre sonra fideler ekildi ve baban ömrünün geri kalan yirmi altı buçuk yılında her yazı gelmiş geçmiş en kırmızı, en dolgun New Jersey domateslerini yetiştirerek geçirdi, her ağustosta sepetler tepeleme dolardı, öyle çok domates olurdu ki, boşuna durup da bozulmasınlar diye baban konu komşuya dağıtırdı. Arkadaki arka bahçede, garajın yanında boylu boyunca uzanan babanın bahçesi. Orası babanın el kadar bir toprak parçasıydı; ama senin dünyandı ve on iki yaşına kadar o dünyada yaşadın.</p>

    <p>Nar bülbülleri, ispinozlar, mavi alakargaları, sarıasma kuşları, kızıl ispinozlar, kargalar, serçeler, çalıkuşları, kardinalkuşları, karatavuklar, arada bir de mavikuşlar. Kuşlar da sana yıldızlar kadar yabancıydı ve gerçek yuvaları gökyüzünde olduğu için kuşlarla yıldızların aynı soydan geldiklerini düşünüyordun. O sayılamayacak kadar çok parlak ve donuk renkleri bir yana, uçmak gibi akıl almaz bir tanrı vergisine sahip olmalarıyla da kuşlar inceleme ve gözlemlemeye çok uygun nesnelerdi; ama en çok aklına takılan özellikleri çıkardıkları seslerdi; ister melodik bir şakıma olsun ister kesik, sert çığlıklar, her cins kuş ayrı bir dil konuşurdu; önceleri onların birbirleriyle konuştuklarına, bu seslerin özel bir kuş dilinin sözcükleri olduğuna inandın; tıpkı farklı renkteki insanların sayısız değişik dili konuşması gibi, havada uçan, bazen arkadaki arka bahçenin çimlerinde seken bu yaratıklar da öyle yapıyor olmalıydı, arkadaşlarıyla konuşan her nar bülbülü, senin İngilizceyi anlaman gibi, arkadaşlarının anlayacağı kendine özgü kelime dağarcığı ve gramer kuralları olan bir dilde konuşuyordu.</p>

    <p>Yazın: bir çimen yaprağını uzunlamasına ikiye ayırıp arasından üfleyerek öttürmek; geceleri ateşböceği yakalayıp ışıl ışıl parlayan sihirli kavanozunla dolaşarak caka satmak. Sonbaharda: akçaağaçlardan burnuna düşen tohum zarflarının ayrıklarını birleştirmek, yerden meşe palamutları toplayıp çalıların arasına ya da görüş alanının dışına atabildiğin kadar uzağa atmak. Meşe palamutları sincapların bayıldığı yiyeceklerdi; sincaplar da –süratleri, meşelerin tepe dalları arasında ölüme meydan okuyan atlayışlarıyla– en hayranlık duyduğun hayvanlar olduğu için, minik çukurlar kazıp palamutlarını toprağa gömmelerini dikkatle izlerdin. Annen, sincapların palamutları yiyecek bulamadıkları kış ayları için sakladıklarını söylüyordu, oysa kışın bir kez olsun toprağı kazıp palamut çıkaran tek bir sincap bile görmedin. Sonunda sırf toprağı kazmaktan zevk aldıkları için, toprak kazmaya can attıkları ve kendilerini tutamadıkları için kazdıklarına karar verdin.</p>

    <p>Beş-altı, hatta belki yedi yaşına kadar <em>insanoğlu</em> sözünün <em>insan fasulyesi</em> gibi söylendiğini sandın.<a class="si-noteref" href="#f4" id="ref_f4">4</a> İnsanlığın öylesine küçük, sıradan bir sebzeyle simgelenmesine çok şaşırıyordun; ama bu yanlış anlamaya bir anlam vermeye çalışırken fasulyenin öneminin ve özelliğinin küçük olmasından kaynaklandığına; hepimiz ana rahminde fasulyeden daha büyük olmayan bir boyda hayata başladığımıza göre fasulyenin yaşamın en doğru, en güçlü simgesi olduğuna karar verdin.</p>

    <p>Her yerde hazır ve nazır olan, her şeye hükmeden Tanrı, bir iyilik ya da sevgi gücü değil, korku gücüydü. Tanrı, suç demekti. Tanrı, ilahî zihin polisinin şefi, kafana sızıp düşüncelerine kulak verebilen, kendi kendine söylediklerini duyabilen ve o sessizliği sözcüklere çevirebilen görünmez, kadir-i mutlak güçtü. Tanrı her an gözetliyor, her an dinliyordu, o yüzden her zaman en iyi, en terbiyeli biçimde davranmak zorundaydın. Öyle yapmazsan en acımasız cezalara çarptırılır, tarifsiz işkenceler çeker, zifiri karanlık zindanlara hapsolur, ömrünün sonuna kadar kuru ekmek ve suyla yaşamaya mahkûm edilirdin. Okula gidecek kadar büyüyünce, her türlü başkaldırının acımasızca ezileceğini öğrendin. Arkadaşlarının kurnazlık ve zekâyla kuralları çiğnemelerini, öğretmenlerin arkasından yeni ve daha dolambaçlı yaramazlıklar yapmalarını izliyor ama kendin ne zaman Şeytan’a uyup arkadaşlarının maskaralıklarına katılacak olsan her seferinde yakalanıp cezalandırılıyordun. Hem de hiç sekmeden. Ne yazık ki yaramazlık yeteneğin yoktu ve öfkeli Tanrı’nın aşağılayıcı bir kahkaha atarak seninle dalga geçtiğini düşündüğün için, iyi olmaktan başka çaren olmadığını anladın – yoksa...</p>

    <p>Altı yaşındasın. Bir cumartesi sabahı kendi kendine giyinip ayakkabılarının bağcıklarını bağladıktan sonra (aman da ne kocaman çocuk olmuş, aman da neler becerirmiş), harekete geçmeye, aşağıya inip güne başlamaya hazır bir halde odanda dikilir ve o ilkbahar sabahının erken saatindeki aydınlıkta dururken bir mutluluk, mest edici, dizginlenemez bir keyif ve neşe hissettin ve bir an sonra kendine şöyle dedin: Hayatta altı yaşında olmaktan daha iyi bir şey yoktur; altı yaş insanın yaşayabileceği en iyi yaştır. Öyle düşündüğünü, üç saniye önceki düşünceni hatırladığın kadar net hatırlıyorsun; o sabahtan elli dokuz yıl sonra o fikir hiç silikleşmeden, belleğinde tutmayı başarabildiğin binlerce ya da milyonlarca veya on milyonlarca anı kadar net olarak zihninde parlıyor. Öylesine güçlü bir duyguyu uyandıracak ne olmuştu? Bunu bilmek olanaksız ama kendini bilme noktasına, yani çocukların altı yaş dolaylarında vardıkları, içsesin, bir fikir düşünebilme yetisinin uyandığı ve kendi kendine, o fikri düşünüyorum, dediğin noktaya ulaşmanla ilgili bir şey olduğunu tahmin ediyorsun. O noktada yaşamlarımız yeni bir boyuta geçer; çünkü o kendi hikâyelerimizi kendimize anlatabilme yetisini kazandığımız, ölünceye kadar sürecek olan kesintisiz hikâyeye başladığımız andır. O sabaha kadar sadece vardın. Ama o andan itibaren var olduğunu biliyordun. Hayatta olmanın, yaşamanın ne olduğunu düşünebiliyordun ve bir kez bunu başardın mı, kendi varoluş gerçeğinin tadını doyasıya çıkarabilirdin, yani kendine, yaşamak ne güzel şey, diyebilirdin.</p>

    <p>1953. Hâlâ altı yaşının içindesin, New Jersey’deki bir sinemada gerçekleşen, insan aklının sınırlarını zorlayan o aydınlanmanın, iç dünyandaki o yeni dönüm noktasının birkaç gün ya da birkaç hafta sonrası. Ondan önce çocuklar için yapılmış çizgi filmleri seyretmek için iki ya da üç kez sinemaya gittin (ilk anımsadıkların <em>Pinokyo, Külkedisi</em>); ama sahici insanların oynadığı filmleri ancak televizyonda izleyebiliyordun; çoğu da Hopalong Cassidy, Gabby Hayes, Buster Crabbe, Al “Fuzzy” St. John’ un canlandırdıkları, kahramanların beyaz şapka giydiği, kötü adamların siyah bıyıklı olduğu, hepsini seve seve seyrettiğin ve seyrettiklerine inandığın 1930’lardan, 1940’ lardan kalma küçük bütçeli kovboy filmleriydi. Sonra altı yaşına girdiğin yılın bir noktasında biri seni gece seansında sinemaya götürdü, annenle babanın orada olduklarını hatırlamasan da, seni sinemaya götüren hiç kuşkusuz onlardı. Bu, cumartesi matineleri dışında seyrettiğin ilk filmdi; Disney çizgi filmi değil, fi tarihinden kalma siyah beyaz kovboy filmi değil; yetişkinler için yapılmış, yeni, renkli bir film. Tıklım tıklım dolu sinemanın büyüklüğünü, ışıklar sönünce karanlıkta oturmanın tekinsizliğini, sanki hem oradaymışsın hem değilmişsin, insanın rüyada kendinin dışına çıkması örneği artık bedeninin içinde değilmişsin gibi, bir beklenti ve huzursuzluk duyduğunu anımsıyorsun. İzlediğin film, H.G. Wells’in romanından uyarlanan <em>The War of the Worlds</em>’dü (Dünyalar Savaşı); zamanında özel efekt dalında bir dönüm noktası sayılmıştı, kendisinden önceki bütün filmlerden daha ayrıntılı, özenli, daha gelişmiş, daha inandırıcı bulunmuştu. Filmin böyle nitelendirildiğini son yıllarda okudun; ama 1953’te bunlardan hiç haberin yoktu; dünyayı istila eden bir bölük Marslıyı seyreden altı yaşında bir çocuktun sadece, karşında büyük ekranların en büyüğü duruyordu, renkler daha önce gördüğün bütün renklerden daha canlıydı, öylesine parlak, öylesine net, öylesine yoğundu ki gözlerini ağrıtıyordu. Yassı taşlar gibi yuvarlak, madenî uzay gemileri karanlık gökyüzünden iniyor, bu uçan makinelerin kapakları birer birer açılıyor ve içlerinden olağanüstü uzun boylu, çırpı kollu, ürküntü verecek kadar uzun parmaklı, böceğe benzeyen Marslılar iniyordu. Marslı gözlerini bir dünyalıya dikiyor, gülünç, patlak, kocaman gözlerini dünyalıdan ayırmıyor, bir an sonra da şimşek gibi bir ışık parlıyordu. Ve ânında dünyalı kayboluveriyordu. Yok oluyor, yitiyor, yerdeki gölgesinden başka bir şey kalmıyordu, bir an sonra o kişi hiç orada olmamış, hiç yaşamamış gibi gölge de kayboluyordu. Tuhaftır, korktuğunu anımsamıyorsun. Durumunu en iyi açıklayacak sözcük mıhlanmak olabilir; gördüklerinden dehşete düşmüş, hipnotize olmuş gibi donup kalmış, olduğun yere mıhlanmıştın. Sonra korkunç bir şey, işe yaramaz silahlarıyla Marslıları öldürmeye çalışan askerlerin ölmesinden ya da yok olmasından çok daha korkunç bir şey oldu. Belki de bu askerler istilacıların düşmanca niyetlerle geldiklerini sanmakla hata yapmışlardı; belki Marslılar saldırıyla karşılaşan her yaratık gibi sadece kendilerini savunuyorlardı. Sen yine de bir kuşku payı bırakmaktan yanaydın; çünkü insanların bilinmeyene karşı duydukları korkuyu böylesine hızla şiddete dönüştürmelerine izin verilmesi sana doğru gelmiyordu. Sonra barışı sağlayan adam geldi. Başroldeki adamın karısı ya da sevgilisi olan genç, güzel kadının babasıydı o adam, bir tür vaiz veya papazdı, Tanrı adamıydı; sakin, yatıştırıcı bir sesle çevresindekilerle konuşarak uzaylılara iyilikle ve sevecenlikle, yüreklerinde Tanrı sevgisiyle yaklaşmalarını söyledi. Bu vaiz-papaz haklılığını kanıtlamak için bir elinde Kutsal Kitap, diğerinde haç tutarak uzay gemilerine doğru yürüdü, Marslılara korkulacak bir şey olmadığını, biz dünyalıların evrendeki herkesle uyum içinde yaşamak istediğimizi söyledi. Çok duygulandığı için dudakları titriyordu, gözleri imanının gücüyle parlıyordu ve uzay gemisinin birkaç metre yakınına geldiği sırada geminin kapağı açıldı, sırık gibi bir Marslı göründü, pederin bir adım daha atmasına fırsat kalmadan şimşek gibi bir ışık parladı ve kutsal kelamı taşıyan adam bir gölgeye dönüşüverdi. Hemen ardından da gölgesi bile kalmayıp hiç oluverdi. Tanrı’nın, o kadir-i mutlak olanın hiçbir gücü yoktu. Kötülüğün karşısında Tanrı da en aciz insan kadar acizdi ve ona inananlar kaderlerine terk edilmişlerdi. <em>Dünyalar Savaşı</em> filminden aldığın ders bu oldu. Hiçbir zaman tamamen atlatamadığın bir şok.</p>

    <p>Başkalarını bağışla, her zaman başkalarını bağışla; ama kendini asla bağışlama. Lütfen ve teşekkür ederim de. Dirseklerini sofranın üstüne dayama. Böbürlenme. Hiç kimsenin arkasından kötü söz söyleme. Kirlilerini çamaşır sepetine atmayı unutma. Odadan çıkarken ışıkları kapat. İnsanlarla konuşurken gözlerinin içine bak. Anana babana karşılık verme. Ellerini sabunla yıka ve tırnaklarının içini fırçalamayı unutma. Asla yalan söyleme, asla hırsızlık yapma, asla kız kardeşini dövme. Tokalaşırken insanların elini kuvvetlice sık. Akşam beşte evde ol. Yatmadan önce dişlerini fırçala. Ve şunu hiç unutma: Duvara dayalı merdivenlerin altından geçme, kara kedilerden uzak dur, ayaklarını kaldırımdaki çatlaklara sıkıştırma.</p>

    <p>Şanssız insanlar, haksızlığa uğrayanlar, yoksullar için üzüntü duyuyordun ve politika ya da ekonomiyi anlayamayacak, kapitalizmin çok az parası olanlar veya hiç olmayanlar üzerinde ne kadar ezici bir güç olduğunu kavrayamayacak kadar küçük olsan da, dünyanın adaletsiz olduğunu, bazılarının diğerlerinden daha çok acı çektiklerini, <em>eşit</em> sözcüğünün aslında görece bir anlamı olduğunu anlaman için başını kaldırıp çevrene bakman yeterdi. Belki de bu algılamanın, çok küçük yaşlarda Newark ve Jersey’deki siyahların yaşadığı mahalleleri tanımış olmanla, cuma akşamları kiralarını toplamaya çıkan babanla birlikte dolaşan orta sınıf çocuğu olarak yoksulların ve açların dairelerine girmek, yoksulluğun koşullarını görmek ve koklamak, erkeklerin pek nadir görüldüğü bu yerlerdeki yorgun kadınları ve çocuklarını tanımak fırsatını bulmuş olmanla ilintisi vardır; babanın siyah kiracıları sana aşırı derecede iyi davrandıkları için, bu iyi kalpli insanların neden bu kadar azla, senin sahip olduklarından çok daha azıyla yetinmek zorunda kaldıklarını, sen rahat banliyö evinde keyif sürerken onların neden kırık dökük eşyaları olan veya hiç eşyasız çıplak odalarda yaşadıklarını merak ederdin. Bunu ırkla ilgili bir sorun olarak görmüyordun, en azından o yaşta öyle düşünmüyordun; çünkü babanın siyah kiracılarının arasında rahat ediyordun, tenlerinin siyah mı beyaz mı olduğuna aldırmıyordun, sence bütün sorun paraydı, yeteri kadar paralarının olmaması, sizinki gibi bir evde yaşayabilmelerini sağlayacak kadar para kazandıran bir işlerinin olmamasıydı. Sonraları, biraz daha büyüdüğünde Amerikan tarihini okumaya başlayıp da, Amerikan tarihindeki bir ânın yeni yeni yeşermeye başlayan yurttaşlık hakları hareketiyle çakıştığı noktaya gelince, altı-yedi yaşlarında bir çocukken tanık olduğun şeyleri çok daha iyi anlamaya başladın; oysa eskiden, bilincinin daha yeni oluşmaya başladığı o belirsizlik döneminde hiçbir şey anlamıyordun. Hayat kimilerine iyi, kimilerine gaddardı, o yüzden de yüreğin sızlıyordu.</p>

    <p>O sırada bir de <em>Hindistan’ın açlıktan ölen çocukları</em> vardı. Bu sorun, daha uzakta ve daha yabancı olduğu için sana kavraması daha zor, daha soyut geliyordu, yine de hayal gücünü müthiş zorlayan bir etkisi vardı. Yeterince yiyecek bulamayan, kolları bacakları flüt gibi incecik, bir deri bir kemik kalmış, paçavralar içinde, yalınayak, büyük, kalabalık şehirlerin sokaklarında ekmek kırıntısı dilenerek dolaşan yarı çıplak çocuklar. Annenin o çocuklardan her söz edişinde gözünün önüne bu görüntüler geliyordu; 1950’lerde çocuklarına tabaklarındaki yemeği bitirtmek için Hindistan’da yeterli beslenemeyen, bir lokmaya muhtaç çocuklardan dem vuran bütün Amerikalı anneler gibi annen hep sofrada açardı o konuyu; sen de yemeğini paylaşsın diye bir Hintli çocuğu evinize davet edebilmek için can atardın; çünkü üç buçuk-dört yaşlarına kadar çektiğin sindirim sistemi bozukluğu yüzünden olsa gerek, küçükken çok yemek seçerdin, bazı yiyecekleri ağzına koyamazdın, gördüğün zaman bile miden bulanırdı ve tabağındakileri bitiremeyince hep Hindistan’daki kızlarla oğlanları düşünür ve suçluluk duygusuyla yüreğin parçalanırdı.</p>

    <p>Sana kitap okunduğunu anımsamıyorsun, okumayı nasıl öğrendiğini de. Yalnızca, annenle sevdiğin karakterler hakkında konuştuğunu hatırlıyorsun, bunlar kitaplardaki kişiler olduğuna göre annen o kitapları sana okumuş olmalı; ama o kitapları eline aldığını da, annenin yanında oturur veya yatarken masalları yüksek sesle sana okuduğunu, kitaptaki resimleri gösterdiğini de hiç hatırlamıyorsun. Onun sesini duyamıyorsun, yanında yatan bedenini hissedemiyorsun. Ama uzun süre gözlerini kapatıp kendini zorlayarak bir tür yarı transa girersen, başta seni en çok korkutan <em>Hansel ve Gretel</em> olmak üzere, <em>Rumpelstiltskin</em> ve <em>Rapunzel</em> gibi belirli masalların seni nasıl etkilediğini, onların yanı sıra Dumbo Fil’in, Ayı Winnie’nin ve Dalmaçyalı Peewee’nin resimlerine baktığını hayal meyal anımsıyorsun. Ama en çok sevdiğin, bölük pörçük de olsa hâlâ ezbere bildiğin için sana defalarca okunmuş olduğu anlaşılan masal <em>Tavşan Peter</em>’dı; tavşan annenin dikbaşlı, haylaz oğlu Peter ve onun Mr. McGregor’un bostanında başına gelen aksilikler. Şimdi kitabı karıştırırken her resmin her ayrıntısının, neredeyse her sözcüğün ne kadar tanıdık geldiğine şaşıyorsun; özellikle de tavşan annenin, ikinci sayfadaki insanın kanını donduran şu cümlesi: “Tarlalara gidebilirsin, patikada da yürüyebilirsin; ama Mr. McGregor’un bahçesine sakın girme; orada babanın başına bir kaza geldi, Mrs.Gregor onu böreğinin içine koydu.” Masalın seni bu kadar etkilemiş olmasında şaşılacak bir şey yok. Ortam ne kadar pastoral ve güzel olsa da, Peter tasasız bir öğle sonu haşarılığı yapmıyordu. Mr. McGregor’un bostanına gizlice girmekle kendini aptalca ölüm tehlikesine atıyordu; şimdi kitaba göz atarken Peter ölecek diye ne kadar korkmuş olacağını, kaçıp kurtulmasına da ne kadar sevindiğini tahmin edebiliyorsun. Anı olmayan bir anı, yine de hâlâ sende yaşıyor. Yirmi dört yıl önce kızın doğduğunda gelen armağanlardan biri Beatrix Potter’ın kitaplarından iki resimle bezenmiş porselen bir fincandı. Fincan, kızının bebeklik ve çocukluk sakarlıklarından kurtulmayı becerdi, son on beş yıldır da sen sabah çayını o fincanla içiyorsun. Altmış beşinci doğum gününe sadece bir ay varken, hâlâ her sabah çayını çocuklar için tasarlanmış Tavşan Peter desenli bir fincandan içiyorsun. Bu fincanı, büyüklüğü evdeki diğer fincanlara oranla kusursuz olduğu için kullandığını söylüyorsun kendine. Kahve kupasından daha ufak, geleneksel çay fincanından daha büyük, kenarında dudaklarına tam oturan ve çayın sıçramadan boğazından inmesini sağlayan bir kıvrım var. Kullanışlı bir fincan; gerekli bir fincan ama aynı zamanda üzerindeki resimleri umursamadığını iddia edersen de doğruyu söylemiş olmazsın. Tavşan Peter’la, bilinçli hiçbir anın olmadığı kadar eski bir geçmişteki, küçüklüğündeki eski arkadaşınla güne başlamayı seviyorsun ve bir sabah fincanın elinden kayıp kırılabileceği aklına geldikçe dehşete kapılıyorsun.</p>

    <p>Ergenlik çağına geldiğinde, annen üç ya da dört yaşında alfabenin harflerini tanıyabildiğini söyledi. Ama o, çocukluğundaki marifetlerini abartmayı pek sevdiğinden, bu dediklerine inanılır mı bilmiyorsun; üstelik birinci sınıfa başladığında okumayı daha geç söken gruba yerleştirildiğine göre, demek ki annenin sandığı kadar erken gelişmiş sayılmazsın. Bak, Dick koşuyor. Bak, Jane koşuyor. Altı yaşındaydın, o zamandan aklında kalan en canlı anı şu: Öteki çocuklardan ayrı bir yerde, derste yaramazlık yaptığın (susup dinlemen gerektiği sırada konuştuğun ya da yaramazlığı eline yüzüne bulaştırıp yakalandığın) için ceza olarak sınıfın en arkasındaki sıraya gönderilmiştin, orada tek başına oturmuş (resimlerdeki oğlanlar kısa pantolon giydiğine göre) herhalde 1920’lerde basılmış bir kitabı karıştırırken, Miss Dorsey ya da Dorsi veya Mrs. Dorsey ya da Dorsi adındaki, dolgun, çilli kolları olan, iyi yürekli genç öğretmenin yanına geldi, seni önce şaşırtan sonradan da çok hoşuna giden bir tarzda usulca, hatta sevecenlikle elini omzuna koydu, eğildi, kulağına fısıldayarak derslerde gösterdiğin ilerlemeden memnun olduğunu, o yüzden de seni okumayı ilk sökenler grubuna almaya karar verdiğini söyledi. Demek o sırada daha başarılı olmaya başlamıştın. Okulun ilk haftalarındaki sıkıntılar artık geride kalmıştı, okuma yazmayı söktüğün o günlerden belleğinde kalmış ikinci belirgin anıyı ne zaman hatırlasan hayretle kafanı sallıyorsun. O olayın çalışkanlar grubuna alınmandan önce mi sonra mı olduğunu kestiremiyorsun; ama o sabah doktor randevun olduğu için okula biraz geç geldiğini ve birinci dersin çoktan başlamış olduğunu çok net hatırlıyorsun. Malcolm Franklin’in yanındaki her zamanki yerine oturdun; Malcolm iriyarı, hantal, çok geniş omuzlu bir çocuktu, Benjamin Franklin’in akrabası olduğu söylenirdi, bu akrabalık bağı doğru olsa da olmasa da seni çok etkilemişti. Miss ya da Mrs. Dorsey-Dorsi sınıfın önünde, yazı tahtasının başında duruyor ve öğrencilere “w” harfinin nasıl yazılacağını öğretiyordu. Her öğrenci elinde kalemiyle sırasının üzerine eğilmiş, öğretmeni taklit ederek bir sıra “w” harfi yazıyordu. Benjamin Franklin’in akrabası öğretileni nasıl yazıyor, diye merak edip sol tarafına baktığında, sınıf arkadaşının “w”leri ayrı (w w w) yazmayıp birbirine bağladığını (www) görerek şaşırdın. Gerçek “w”nin sadece dört çizgiyle yazıldığını çok iyi bilmene rağmen, bu birleştirip uzatılmış harfin kâğıt üstünde ne kadar çarpıcı ve ilginç göründüğüne bakıp Malcolm’un tarzını yeğlediğine karar verdin ve harfi doğru yazmak yerine arkadaşını örnek alıp alıştırmayı bile bile sabote ederek, gösterdiğin bütün ilerlemeye karşın hâlâ mankafanın teki olduğunu kanıtladın.</p>

    <p>Altı yaşından önce ya da sonra, tam olarak anımsayamadığın bir dönemde alfabede fazladan iki harf, sadece senin bildiğin iki gizli harf olduğuna inanıyordun. Arkaya dönük bir ⅃ ve tepetaklak duran bir Ɐ.</p>

    <p>Yuvadan başlayıp altıncı sınıfın sonuna kadar devam ettiğin ilkokulun en iyi yanı hiç ev ödevi verilmemesiydi. Yerel eğitim kurulunun yöneticileri, çocuğun gelişimine liberal, insanca yaklaşımıyla Amerikan öğretim yöntemlerini değiştirmiş olan filozof John Dewey’nin görüşünü benimsemişlerdi ve son zil çalıp ders günü sona erdiğinde arkadaşlarıyla oynamakta, evine gidip kitap okumakta, hiçbir şey yapmamakta özgür olan bir çocuk olarak Dewey’nin görüşlerinden yararlanıyordun. Çocukluğuna ilişmeyen, omzuna gereksiz ödevlerin ağırlığını yüklemeyen, çocukların ancak bu kadarını kaldırabileceklerini, sonra kendi hallerine bırakılmaları gerektiğini kavrayacak zekâdaki o tanımadığın beyefendilere hâlâ şükran duyuyorsun. O beyefendiler öğrenilmesi gereken her şeyin okulda öğrenilebileceğini kanıtladılar; çünkü sen de arkadaşların da o sistemle ilk öğrenimde çok iyi eğitim aldınız; her zaman en yaratıcı, en yenilikçi olmasalar da işlerinin ehli öğretmenler tarafından yetiştirildiniz; onlar üç R’yi silinmez bir biçimde zihninize işlediler;<a class="si-noteref" href="#f5" id="ref_f5">5</a> pedagoji konusunda bir akıl karışıklığı ve kaygının egemen olduğu dönemde büyüyen kendi iki çocuğunu düşündüğün zaman, onların her gece insanı hırpalayan, dayanılmayacak kadar sıkıcı ve çoğunlukla anne babanın yardımını da gerektiren ev ödevleriyle nasıl boğuştuklarını, yorgunluktan gözlerinin kapanıp başlarının düştüğünü izlerken, çoktan tükenmiş bir görüşe hizmet etmek için genç yaşamlarının onca saatini heba etmelerine nasıl üzüldüğünü anımsıyorsun.</p>

    <p>Evinizde çok az kitap vardı. Annenle baban liseden sonra öğrenimlerine devam etmemişlerdi, ikisinin de okumakla pek ilgileri yoktu. Ama yaşadığınız kentte iyi bir halk kütüphanesi vardı, oraya sık sık gider, her hafta iki, üç ya da dört kitap alırdın. Sekiz yaşına geldiğinde roman okumaya merak sardın, 1950’lerin başlarında sizinkine komşu Maplewood kasabasında yaşadığını sonradan öğrendiğin birinin gençler için yazdığı Hardy Kardeşler dizisi gibi orta karar romanlar okuyordun; en çok da sporlarla ilgili olanları severdin, özellikle de Clair Bee’nin Chip Hilton dizisindeki kitapları; o romanlar kahraman Chip ile arkadaşı Koca Cohen’in peşpeşe oynadıkları maçları, maçların nasıl son saniyedeki pasla bitiş düdüğünden hemen önceki bir vuruşla ya da on birinci kalenin dibine yapılan bir tam turla kazanıldığını anlatırdı. Yaşlanmış, eski bir birinci lig oyuncusunun, alt küme liglerinde son bir zafer vuruşu yapabilmek için çabalamasını anlatan <em>Flying Spikes</em><a class="si-noteref" href="#f6" id="ref_f6">6</a> adındaki sürükleyici bir başka romanı, ayrıca en sevdiğin sporla ilgili <em>My Greatest Day in Baseball</em> (Beyzboldaki En Büyük Günüm) gibi kurgu dışı yapıtlarla Babe Ruth, Lou Gehrig, Jackie Robinson ve genç Willie Mays hakkındaki kitapları da anımsıyorsun. Biyografiler de romanlar kadar hoşuna gidiyordu; Abraham Lincoln, Jeanne d’Arc, Louis Pasteur, eski sınıf arkadaşının atası olan ya da olmayan, çeşitli alanlarda yetkin Benjamin Franklin gibi geçmişte yaşamış kişilerin yaşamı başta olmak üzere biyografi kitaplarını tutkulu bir merakla okuyordun. Landmark Kitapları<a class="si-noteref" href="#f7" id="ref_f7">7</a>, ilkokulun kitaplığı bunlarla dolu olduğu için onları çok iyi anımsıyorsun; ama Bobbs-Merrill Yayınevi’nin sayfaların arasına siyah siluet halinde çizimlerin yerleştirildiği, kapakları ve sırtları turuncu renkteki ciltli biyografiler dizisini daha çok severdin. Hepsini olmasa da o diziden düzinelerce kitap okudun. Bir de annenin, annesinin armağanı olan ve en değerli eşyalarından biri haline gelen, (Strong adında bir yazarın yazdığı ve 1955’te Hart Yayınevi’nin bastığı) <em>Of Courage and Valor</em> (Cesaret ve Yiğitlik Üzerine) adlı kalın bir kitap vardı; (Golyat’ı yenen) Davud, Kraliçe Ester, Köprüdeki Horatius, Androcles ve Aslan, William Tell, John Smith ve Pocahontas, Sir Walter Raleigh, Nathan Hale, Sacajawea, Simón Bolívar, Florence Nightingale, Harriet Tubman, Susan B.Anthony, Booker T. Washington ve Emma Lazarus’un da aralarında olduğu elliden fazla kısa biyografiyi derleyen bir kitaptı. O çok sevdiğin büyükannen sekizinci doğum gününde de Robert Louis Stevenson’ın birkaç ciltlik yapıtını armağan etti. <em>Kaçırılan Çocuk’</em>un ve <em>Define Adası</em>’nın dili o yaşta kavrayamayacağın kadar çetrefildi (örneğin <em>bitkinlik</em> sözcüğünü ilk kez kâğıt üzerinde gördüğünde bocalamış ve <em>bit-gün-lük</em> diye okumuştun); ama çoğu aklından uçup gitmiş olsa da, ötekilerden daha kısa olan <em>Dr. Jekyll ve Mr. Hyde</em>’la yiğitçe boğuştun. Çok daha basit olan <em>A Child’s Garden of Verses</em>’i<a class="si-noteref" href="#f8" id="ref_f8">8</a> çok seviyordun; çünkü Stevenson’ın bu şiirleri yazarken yetişkin biri olduğunu biliyordun ve kitabı bir çocuğun bakış açısından aktarırcasına birinci tekil şahıs ağzıyla yazmaktaki ustalığı ve inandırıcılığı seni etkiliyordu; bunun edebi yaratıcılığın gizli çarklarıyla, insanın kendisinden başka bir zihnin içine sıçrayabildiği o gizemli süreçle ilk karşılaşman olduğunu şimdi anlıyorsun. Ertesi yıl, okuduğun tek şair olduğu için doğrudan Stevenson’dan esinlenerek ilk şiirini yazdın; <em>Bahar geldi yine / Sevin alabildiğine!</em> kuplesiyle başlayan bayat klişelerle dolu bir şeydi. Neyse ki şiirin gerisini anımsamıyorsun; ama o dizeleri oluştururken başını döndürmüş ve hiç kuşkusuz hâlâ da döndürmekte olan mutluluğu çok iyi anımsıyorsun; yazılmış en berbat şiirdi o, gerçekten de baharın başlangıcıydı, sen de tek başına Grove Park’ta yeni yeşeren çimenlerde yürüyerek güneşin ılıklığını yüzünde duyarken sevinçten uçuyordun ve bu sevinci sözcüklerle, yazılı, uyaklı sözlerle ifade etme ihtiyacını hissettin. Uyaklarının güçsüzlüğü acınası bir haldeydi ama bunun önemi yoktu; önemli olan o dürtü, o emek, kalemin o zavallı dizeleri kâğıda dökerken kendi varlığını büyük bir güçle duyumsaman, çevrendeki dünyaya aidiyetini derinden algılamandı. Yine o bahar, ömründe ilk kez kendi paranla bir kitap aldın. Haftalar ya da aylar öncesinden kitabı gözüne kestirmiştin ama elinde Edgar Allan Poe’nun tüm şiirlerini ve yapıtlarını içeren devasa Modern Library baskısıyla eve yollanmanı sağlayacak parayı (hatırladığın kadarıyla 3.95 dolar) biriktirmen zaman aldı. Poe da senin için okuması zor bir yazardı, dokuz yaşındaki beyninin kavrayamayacağı kadar ağdalı ve karmaşık bir dili vardı; ama okuduklarının ancak çok azını anlamana karşın sözcüklerin tınısını, dilin yoğunluğunu, Poe’nun uzun, barok cümlelerine sızan egzotik hüznü seviyordun. Bir yıl içinde o zorluklar sona erdi, on yaşına geldiğinde ikinci büyük keşfini yaptın: Sherlock Holmes. Yalnız geçen saatlerinin sevgili arkadaşları Holmes ve Watson, Dr. Sıradan Sağduyu ile Mr. Acayip Beyin; çeşitli davalarının girdisini çıktısını merakla izlediğin halde, en çok hoşuna giden şey ikisinin konuşmaları, karşıt mantıkların coşkulu çatışmasıydı; özellikle de bir konuşma seni öylesine şaşırttı ki, dünya hakkında öğretilmiş olan her şey tepetaklak oldu, bu görüş yıllarca kafanı kurcaladı, seni zorladı. Pratik bir biliminsanı olan Watson, Holmes’a güneş sisteminden –daha küçükken anlayabilmek için çırpındığın aynı güneş sisteminden– söz eder, dünyanın ve diğer gezegenlerin belirli bir sırayla ve belirli bir biçimde güneşin çevresinde döndüğünü anlatır; Holmes, yani küstah ve dakikası dakikasına uymayan Mr. Çokbilmiş, Watson’a bu tür şeyleri öğrenmeye meraklı olmadığını, bu bilgileri edinmek için harcanan zamanın boşa gittiğini ve şu anda verilen bilgileri unutmak için elinden geleni yapacağını söyler. O bölümü okuduğunda on yaşında bir dördüncü sınıf öğrencisiydin, belki de on bir yaşında beşinci sınıf öğrencisiydin ve o zamana kadar kimsenin, hele Holmes’un konumunda olan, yüzyılın en büyük düşünürlerinden sayılan birinin öğrenmeye karşıt bir görüş savunduğunu duymamıştın; oysa Holmes, tutmuş arkadaşına <em>bilgilenmeyi umursamadığını</em> söylüyordu. Senin dünyanda ise bunu umursaman isteniyordu, insan bilgisinin bütün dallarına ilgi göstermen, yazarlığın yanı sıra matematiği de, bilimin yanı sıra müziği de öğrenmen bekleniyordu, oysa hayran olduğun Holmes, hayır, diyor, bazı şeylerin başka şeylerden daha önemli olduğunu, önemsiz olanların bir yana atılıp unutulması gerektiğini; çünkü insanın kafasını <em>boş sözlerle</em> doldurduğunu söylüyordu. Birkaç yıl sonra matematiğe ve bilime olan ilgini yitirmeye başladığında Holmes’un sözlerini anımsadın ve bu sözleri o konulara olan kayıtsızlığını savunmak için kullandın. Hiç kuşkusuz aptalca bir savunmaydı, yine de dört elle sarıldın ona. Belki de romanların beyni zehirlediği görüşünün yeni bir kanıtıdır bu.</p>

    <p>Dünyanın senin yaşadığın taraftaki en ünlü kişisi, sen doğmadan sadece on altı yıl önce ölmüş olan Thomas Edison’du. Edison’un laboratuvarı senin Güney Orange’ daki evinden fazla uzak olmayan Batı Orange’daydı ve laboratuvar mucidin ölümünden sonra <em>ulusal bir dönüm noktasının mekânı</em> olarak müzeye dönüştürüldüğü için, çocukluğunda birkaç kez okul gezisiyle müzeye gittin ve Menlo Park’ın Büyücüsü’nü senin gözünde gelmiş geçmiş en önemli adamlardan biri, insanlık tarihinin bir numaralı biliminsanı yapan elektrik ampulü, fonograf, sinema dahil binden fazla buluşun sahibi olduğu için ona en derin saygılarını sundun. Laboratuvarı gezdirdikten sonra sizi dünyanın ilk film stüdyosu olan, Kara Maria adındaki katranlı mukavvadan bir barakaya götürüyorlardı, sınıf arkadaşlarınla birlikte ilk konulu film olan <em>Büyük Banka Soygunu</em>’nu izliyordun. Orada kendini bir dâhinin en özel mekânına, kutsal eşyaların saklandığı bir tapınağa girmiş gibi hissediyordun. Evet, o zamanlar senin gözünde Sherlock Holmes en önemli düşünür, düşünce namusunun korkusuz bir örneği, sistematik, rasyonel tümdengelimin mucizesini ve gücünü sana gösteren kişiydi; ne var ki Holmes sadece bir hayal ürünü, sadece sözcüklerde yaşayan hayalî bir varlıktı; oysa Edison, kanlı canlı gerçek bir kişiydi ve buluşları senin evine neredeyse seslensen duyulacak mesafedeki bir yerde icat edildiği için, Edison’a özel bir bağlılık, körü körüne bir tapınma olmasa da eşsiz bir hayranlık duyuyordun. On yaşına basmadan önce kahramanının en az iki biyografisini okudun (önce Landmark’tan çıkan bir kitabı, sonra da içinde siluet çizimlerin yer aldığı turuncu kapaklı kitaplardan birini), onunla ilgili iki filmin –<em>Genç Thomas Edison</em> (başrolde Mickey Rooney) ve <em>Yetişkin Edison</em> (başrolde Spencer Tracy)– televizyon kopyalarını izledin ve (sana şimdi saçma görünen) bir nedenle senin doğum günün ile Edison’unkinin şubat başlarında olmasının özel bir anlamı, senin Edison’dan tam yüz yıl (bir hafta eksik) önce doğmuş olmanın daha da özel bir anlamı olduğunu hayal ettin. Ama hepsinden iyisi, hepsinden önemlisi, Edison’la olan bağını yakın akrabalık noktasına getiren şey, senin saç tıraşını yapan adamın bir zamanlar Edison’un özel berberi olduğunu keşfetmendi. Adı Rocco’ydu, sizin evden sadece birkaç sokak ötede, Seton Hall Üniversite Kampüsü’nün köşesini dönünce karşına çıkan bir dükkânda tarağıyla makasını çalıştıran, genç denemeyecek yaşta bir adamdı. 1950’lerin ortaları, hatta sonlarıydı; asker tıraşının, alabros kesimin, beyaz ayakkabıların, beyaz çorapların, iki renkli ayakkabıların, Keds spor ayakkabılarının ve kazık gibi sert kotların moda olduğu dönemdi; sen de saçlarını bütün erkek çocuklar gibi o modaya göre kestirdiğin için sık sık, ayda ortalama iki kez berbere gider; bir başka deyişle çocukluğun boyunca iki haftada bir aynanın solundaki duvarda asılı Edison’un büyük portresine bakarak Rocco’nun sandalyesine otururdun, resim çerçevesinin kenarına elyazısıyla bir not iliştirilmişti: <em>Dostum Rocco’ya: Dehanın %1’i ilham, %99’u alın teridir –Thomas A. Edison</em>. Rocco, seni doğrudan Edison’a bağlayan halkaydı; çünkü bir zamanlar mucidin kafasına dokunan eller şimdi senin başına dokunuyordu ve Edison’un kafasındaki fikirlerin Rocco’ nun parmaklarına geçmediğini kim iddia edebilirdi, dolayısıyla o parmaklar şimdi sana dokunduğuna göre aynı fikirlerin senin kafana işleyebileceğini varsaymak mantıksız mıydı? Elbette bunların hiçbirine inandığın yoktu; ama inanıyormuş gibi yapmak hoşuna gidiyordu ve Rocco’nun sandalyesine her oturduğunda, gelecek yıllarda hiçbir şey icat edemeyecek, mekanik şeylere en ufak yatkınlık gösteremeyecek olan sen, Edison’un beyninin meşru vârisiymişsin gibi bu sihirli fikir transferi oyununu oynuyordun. Bir gün baban, liseyi bitirdikten sonra Edison’un laboratuvarında çalıştığını sessiz sakin bir tavırla anlatınca çok şaşırdın. 1929’da, Menlo Park’ta ustanın yanında çalışan pek çok delikanlı gibi o da ilk tam gün işine laboratuvarda başlamış. Başka bir şey söylemedi. Belki hikâyenin gerisini anlatarak seni duygulandırmamaya çalışıyordu; ama Edison’un aile tarihinin bir parçası olduğu, dolayısıyla senin kişisel tarihinin de bir parçası olduğu gerçeği, babanın o büyük adamla olan bağının en önemli halkası olarak Rocco’yla yer değiştirmesine yol açtı. Babanla müthiş gurur duyuyordun. Bu, babanın kendisi hakkında seninle paylaştığı en hayati bilgiydi ve bu bilgiyi arkadaşlarına yaymaktan hiç usanmadın. <em>Benim babam Edison’un yanında çalıştı.</em> Şimdi düşününce, bu sözlerinin, o mesafeli, iletişim kurmayan babanın artık senin için bir hiç olmaktan çıktığı, sonunda gerçek bir adam, dünyayı daha iyiye götürmek için verilen temel çabalara katkıda bulunmuş bir kişi olduğu anlamına geldiğini tahmin ediyorsun. Baban hikâyenin ikinci yarısını sen on dördüne gelmeden önce anlatmadı. Edison’un yanındaki işin sadece birkaç gün sürdüğünü, hem de baban iyi çalışmadığı için değil, Edison onun Yahudi olduğunu anladığı için işini kaybettiğini öğrendin; Menlo Park’ın kutsal alanına Yahudi sokulmadığından Edison babanı ofisine çağırıp oracıkta kovmuş. Meğer gözünde ilah mertebesine çıkardığın adam, hakkında yazılan kitaplarda hiç sözü edilmeyen iflah olmaz, nefret dolu bir Yahudi düşmanıymış.</p>

    <p>Ancak, yaşayan kahramanları, Edison, Lincoln ve tek bir taşla güçlü Golyat’ı öldüren genç çoban Davud gibi yüceltilmiş kişiler olsa bile ölmüş kahramanlardan daha üstün tutuyordun. Bütün oğlan çocukları gibi sen de babanın bir kahraman olmasını istiyordun; ama kahramanlık kavramın babana ulusal kahramanlar anıtında yer vermeyecek kadar sınırlıydı. Sana göre kahramanlık savaşta gösterilen cesarete, insanın çarpışmanın ortasında nasıl davrandığına bağlıydı; söz konusu savaş, sen doğmadan on sekiz ay önce biten İkinci Dünya Savaşı olduğuna ve baban savaşa gitmediğine göre kahramanlık kavramında saf dışı kalıyordu. Arkadaşlarından çoğunun babası askere gitmiş, şu ya da bu biçimde davaya hizmet etmişti; üyesi olduğun çete, banliyödeki evlerinizin arka bahçelerinde toplanıp Avrupa’da (Nazilere karşı) ve Pasifik’teki bir adada (Japonlara karşı) savaşıyormuş gibi savaş oyunu oynadığınızda, arkadaşların oyunun daha sahici görünmesi için babalarının verdiği (miğfer, matara, metal kupa, fişeklik, dürbün gibi) çeşitli askerî malzemeler getirirlerdi. Sen ise hep boş elle giderdin. Sonradan, babanın savaşın temel ihtiyaç malzemelerinden sayılan kablo yapımında çalıştığı için hükümetçe askerlikten muaf tutulduğunu öğrendin. Bu sana her zaman bir eksiklik gibi geldi; oysa aslında baban öteki babalardan daha yaşlıydı, Amerika savaşa girdiğinde otuzuna gelmişti, yani zaten askere alınma olasılığı yoktu. Arkadaşlarınla savaş oyunu oynadığında beş, altı, yedi yaşlarındaydın, babanın savaş sırasındaki konumunu kavrayamayacak kadar ufaktın; o yüzden oyuna götürmek için sana verecek askerî eşyasının neden olmadığını sormaya, hatta onu sıkıştırmaya başladın; baban da askerlik hizmeti yapmadığını sana bir türlü söyleyemediği için (Utanıyor muydu, yoksa sadece sen hayal kırıklığına uğrarsın diye mi çekiniyordu?), senin umudunu boşa çıkarmamak –belki aynı zamanda senin gözünde kahraman mertebesine yükselmek için bir hile yaptı; ama bu oyun ters tepti ve babanın, gerçeği anlatırsam hayal kırıklığına uğrar, korkusu sonunda gerçek oldu. Bir gece sen yattıktan sonra usulca odana girdi. Senin uyuduğunu sanıyordu, oysa uyumuyordun, gözlerin açıktı, tek kelime etmeden babanın masanın üzerine iki-üç şey bırakıp parmak uçlarına basarak odadan çıkışını izledin. Sabahleyin, o şeylerin eski askerî donanım parçaları olduğunu gördün – içlerinden sadece biri hâlâ gözünün önüne geliyor: koyu yeşil kılıf içinde teneke matara. Kahvaltıda baban savaştan kalan eski eşyalarını çıkardığını söyledi; ama sen bunu yutmadın, o eşyaların ona ait olmadığını, onları ihtiyaç fazlası askerî eşya satan bir dükkândan aldığını adın gibi biliyordun; hiçbir şey söylemediğin, babanın armağanlarına sevinmiş gibi yaptığın halde, sana böyle yalan söylediği için babandan nefret ettin. Bunca yıl sonra şimdi, ona sadece acıyorsun.</p>

    <p>Babanın aksine, beş yaşındayken gittiğin yaz kampında bütün çocukların çok sevdiği Lenny adında genç bir yönetici vardı, olsa olsa yirmi üç-yirmi dört yaşındaydı, ufak tefek, şakacı, cana yakın, katı disipline son derece karşı olan, Kore’de askerlik yaptıktan sonra New Jersey’ deki evine yeni dönmüş biriydi. Kore’de bir savaş olduğunu biliyordun; ama ayrıntıları hakkında hiçbir bilgin yoktu, anımsadığın kadarıyla da Lenny savaşta başından geçenleri hiç anlatmazdı. O bilgiyi annenden edindin, o sırada annen henüz yirmi yedisindeydi, yani Lenny’nin akranı sayılırdı, bir gün seni almak için kampa geldiğinde sen eşyalarını toplarken annenle Lenny bir süre sohbet ettiler ve ikiniz arabayla eve dönerken annenin hiç görmediğin kadar üzgün ve sarsılmış olduğunu gördün (belki de daha önce onu hiç öyle görmediğin için o günü bunca yıl sonra hâlâ çok net anımsıyorsun). Annen soğuktan donmayı, Kore’de kışın dayanılmaz soğuk geçtiğini, Amerikan askerlerine verilen postalların tasarımı yanlış olduğu için piyadelerin ayaklarını koruyamadığını, o yüzden askerlerin parmaklarının donup kangren olduğunu ve kesildiğini anlattı. Annen, zavallı Lenny’nin de bütün o sıkıntıları çektiğini söyleyip bunları anlatırken, Lenny’nin ellerinin de soğuktan zarar görmüş olduğunu anladın; çünkü parmak uçlarında bir tuhaflık olduğunu, normal yetişkinlerin parmaklarından daha sert ve buruşuk olduklarını fark etmiş, bunun genetik bir nedene bağlı olduğunu düşünmüştün, oysa şimdi savaş yüzünden olduğunu anlamıştın. Zaten çok sevdiğin Lenny artık gözünde yüce biri mertebesine ulaştı.</p>

    <p>Baban senin kahramanın değilse, olamıyorsa, kahramanını başka yerlerde aramaktan vazgeçeceksin anlamına gelmezdi bu. Buster Crabbe ve filmlerdeki diğer kovboylar, az konuşan, bela aramayan ama bela gelip onları bulduğunda da cesaret ve beceriyle karşı koymasını bilen, iyi ile kötünün savaşında, sakin, onurlu tavırlarıyla ve canlarını tehlikeye atarak haklının yanında yer alan o adamlar, senin ilk kahraman modellerin, incelenip taklit edilmesi gereken erkek onurunun simgeleri oldu. Kadınlar da kahraman olabilir, zaman zaman erkeklerden bile daha cesur davranabilirlerdi; ama sen kız değil, oğlan olduğun ve büyüyüp erkek olmak kaderin olduğu için kadınlar hiçbir zaman benzemeye çalıştığın örnekler olmadı. Yedi yaşına geldiğinde kovboyların yerini, başta beyzbolcular ve futbolcular olmak üzere sporcular aldı; top oyunlarında ustalaşmanın yaşam modeli olarak sana bir şeyler öğreteceğini düşünmüş olmana şaşırıyorum ama örnek önündeydi; çünkü artık kendin de bir sporcu, boş zamanda yapılacak bu uğraşı varlığının merkezi durumuna getirmiş bir çocuk olmuştun ve büyük sporcuların elli-altmış bin kişinin tezahüratıyla sarsılan stadyumlardaki gerilimli ölüm kalım mücadelelerinde gösterdikleri başarıyı gördükçe, onları senin dünyanın tartışma götürmez kahramanları olarak kabullendin. Ateş altındaki cesaretten ateş altındaki ustalığa, her tarafı kuşatan rakiplerin arasından kurşun gibi bir atışla topu yakalaması gereken oyuncuya verme ya da vur kaç yaparken orta sahaya çift sayı vurma yeteneğine açılan yelpazede artık manevi yücelikten çok, fizik gücü önem taşıyordu ya da fiziksel üstünlükler manevi değerlere dönüşüyordu; ama yine karşında örnekler vardı ve çocukluğunun ileri yıllarında bu hayranlığı derinleştirdin. Daha sekiz yaşına basmadan, ilk hayran mektubunu yazmış, Cleveland Browns’ un oyun kurucusu, zamanın en büyük profesyonel oyuncusu Otto Graham’ı, New Jersey’deki doğum günü partine davet etmiştin. Graham, seni hâlâ şaşırtan bir jest yaparak Cleveland Browns’un antetli kâğıdına daktiloyla yazılmış kısa bir mektupla sana cevap verdi. Graham’ın o sabah yapması gereken başka işleri olduğunu belirterek davete katılmadığını söylemeye bile gerek yok; ama böyle olacağını bildiğin halde içten içe onun gelebileceğini düşünmüş, evinize geliş ânını kafanda yüzlerce kez kurmuş olmana karşın, cevap verme inceliğini göstermesi düş kırıklığını biraz azalttı. Birkaç ay sonra yerel lise futbol takımının oyun kurucusu ve takım kaptanı Bobby S.e mektup yazıp onun ne harika bir oyuncu olduğu konusundaki görüşlerini belirttin; o sırada tam bir haylaz bücür olduğun için mektubun gülünç gramer yanlışlarıyla, yanlış sözcük seçimleriyle dolu olsa da, hiç kuskusuz böyle küçük bir hayranı olmasından duygulanan Bobby S. mektubuna cevap verdi ve futbol sezonu bittiği için seni özel konuğu olarak bir basketbol maçına davet etti (Bobby S. sonbaharda futbol, kışın basketbol, ilkbaharda da beyzbol oynardı ve her üç sporda da yıldızdı); ısınma sırasında sahaya inip kendini tanıtmanı söyledi, sen denileni yaptın ve Bobby S. seni oyunculara ayrılan sıraya oturttu, takımın diğer oyuncularıyla beraber maçı izledin. O sırada Bobby S. ancak on yedi-on sekiz yaşındaydı, daha yeniyetme bir ergen sayılırdı; ama senin gözünde takımdaki diğer oyuncular gibi yetişkin bir erkek, bir devdi. 1920’lerde yapılmış o lise spor salonunda mutluluktan gözlerin kamaşmış bir halde maçı seyrettin, çevrendeki kalabalığın gürültüsü seni hem öfkelendirdi hem coşturdu, <em>time-out</em>’larda hoplaya zıplaya sahaya çıkan amigo kızların güzelliğine hayran kaldın, bütün bunları görmeni sağlayan Bobby S.e olan hayranlığın daha bir pekişti; ama oyunla ilgili en ufak bir şey hatırlamıyorsun, ne bir şut ne bir ribaund ne de bir top çalma – anımsadığın tek şey orada olduğun, lise takımıyla aynı sırada oturduğun için duyduğun sevinç ve bu yüzden kendini bir Chip Hilton romanının sayfaları içine dalmış gibi hissetmen.</p>

    <p>Aile dostunuz Roy B. bir zamanlar New York Yankees grubunun bir parçası olan efsanevi ikinci lig takımı Newark Bears’de üçüncü kale oyuncusuymuş. Sahada ne zaman yanlış yapsa, “Hooop,” diye bağırdığı için Hooop lakabı takılan Roy hiç birinci lig takımlarına çıkamamış ama ileride büyük yıldız olacak bütün oyuncularla aynı takımda ya da karşı takımda oynamıştı ve 22. Otoyol’da ucuz erkek giyimi üzerine bir mağazası olan bu kısa boylu tıknaz adamın hızlı konuşmasını, coşkulu Hooop’larını herkes sevdiği için eski oyuncu arkadaşlarından çoğuyla hâlâ görüşüyordu. Roy ile karısı Dolly’nin üç çocuğu vardı, üçü de kız olan çocukların hiçbiri beyzbolu sevmiyordu ve Roy senin hem bir taraftar hem bir oyuncu olarak beyzbola ne kadar düşkün olduğunu bildiği için, beyzbol geçmişini paylaşmak üzere seni bir oğul ya da yeğen, kısacası bir erkek çocuğu olarak kanatlarının altına aldı. 1956 ilkbaharında hafta içi bir gece tam yatağa gireceğin sırada telefon çaldı ve sıkı dur, karşında 1941’den o ayın başında emekli oluncaya kadar Yankees takımının Motosiklet lakaplı, iç saha savunma oyuncusu Phil Rizzuto vardı, sen Hooop’un yakın arkadaşı Paul musun, diye sorduktan sonra, o ünlü gevrek sesiyle, harika bir iç saha oyuncusu olduğunu duydum, sana merhaba ve çalışmaya devam demek istedim, dedi. Hazırlıksız yakalanmıştın, ne diyeceğini bilemedin, afalladın, dilin tutuldu, Rizzuto’nun sorularına ancak tek heceli sözcüklerle cevap verebildin; ama bu, gerçek bir kahramanla ilk konuşmandı ve sadece birkaç dakika sürdüğü halde bu beklenmedik görüşmeden onur duydun, o büyük adamla konuşmuş olduğun için kendini yücelmiş hissettin. Bir ya da iki hafta sonra postayla bir kartpostal geldi. Kartın ön tarafında floresan ışıkları altında bir kayıplar ordusu gibi, içlerinde gövdelerin olmadığı hayaletler gibi görünen erkek elbiselerinin sıra sıra asılı olduğu Hooop’un mağazasının resmi vardı. Kartın arkasında da elyazısıyla, “Sevgili Paul, acele et ve çabuk büyü. Cards takımı iyi bir üçüncü kale oyuncusu isteyebilir. Sevgiler, Stan Musial,” yazıyordu. Phil Rizzuto’nun, kariyerini geride bırakmış mükemmel bir oyuncu olarak önemli bir yeri vardı; ama Adamım Stan lakaplı Musial başkaydı, o ölümsüzler arasında yer alanlardan biri, .330 ömür boyu başarı derecesiyle Ulusal Lig’de Ted Williams’la eşit duruma gelen ve hâlâ formunun zirvesinde olan, sol eliyle falsolu atışı ve sopasını şimşek gibi indirişiyle ünlü sert bir oyuncuydu; onun bir öğleden sonra eski arkadaşına, merhaba, demek için Hooop’un mağazasına gittiğini, Hoop’un da her zamanki coşkulu tavrıyla, <em>çocuğa bir-iki satır karalayıver</em>, diye Musial’den küçük hayranına kısa bir not yazmasını rica ettiğini düşündün; sana sanki bir tanrı uzanıp alnına dokunmuş duygusunu veren o sözcükleri ellerinde tutuyordun işte. İyi kalpli Hooop’un en azından bir iyiliği, o güne kadar sana sunduğu bütün armağanları geride bırakan bir cömertliği daha oldu. Bir gün, Whitey Ford’la tanışmaya ne dersin? diye sordu. Yıl yine 1956’ydı ama ekim ayı yarılanmış, Dünya Kupası maçları sona ermişti. Whitey Ford’la tanışmayı tabii istediğini söyledin, şampiyon Yankee’lerin as vurucusu, beyzbol tarihinde en yüksek galibiyet yüzdesi olan vurucu, en iyi sezonunu daha yeni tamamlayan, kısa boylu, yakışıklı, solak Whitey Ford’la tanışmaya can atıyordun. Aklı başında kim istemezdi ki onunla tanışmayı? Böylece buluşma ayarlandı: Ertesi hafta bir gün senin okuldan dönmüş olacağın saat üç buçukla dört arasında Hooop ile Whitey arabayla gelip sizin evin önünde duracaklardı. Ne olabileceğini kestiremiyordun ama bunun uzun bir ziyaret olmasını, Hooop ile Whitey’nin oturma odanızda birkaç saat seninle oturup beyzbol sohbeti yapmalarını umuyor; Whitey’nin topa vurma sanatının inceliklerini, sırlarını anlatmasını bekliyordun; çünkü Whitey sana bakınca ruhunun derinliklerini görecek ve yaşın küçük olsa da o gizli bilgilerin açıklanabileceği kadar güven veren biri olduğunu anlayacaktı. Kararlaştırılan günde evin yakınındaki okuldan koşa koşa döndün ve bekledin, bir buçuk saat kadar süren; ama sana bir hafta gibi gelen zaman zarfında zemin kattaki odaları arşınlayarak bekledin; annenle baban işte, beş yaşındaki kız kardeşin Tanrı bilir nerede olduğu için Irving Caddesi’ndeki ahşap kaplama ufak evde yalnızdın, düşüncelerinle baş başaydın; o büyük buluşma sinirlerini giderek geriyor, heyecanını giderek artırıyor, Hooop ile Whitey gerçekten gelecekler mi, yoksa randevuyu unuttular ya da beklenmeyen nedenler yüzünden geciktiler veya araba kazasında öldüler mi, diye meraktan kıvranıyordun; sonunda Whitey’nin sizin eve ayak basacağından umudunu kesmek üzereyken kapı çalındı. Kapıyı açtın, 1.67’lik Hooop ve 1.75’lik Yankee vurucusu sahanlıkta duruyorlardı. Hooop ağzı kulaklarına vararak gülümsedi, büyük usta da sert ama dostça bir biçimde tokalaştı. Onları içeri buyur ettin; ama Hooop ya da Whitey (hangisi olduğunu anımsaman olanaksız) gidecekleri yere geç kaldıklarını, sadece bir merhaba demek için uğradıklarını söyledi. Whitey Ford’ un o gün evinize ayak basmayacağını ve hiçbir meslek sırrını açmayacağını anlayarak, uğradığın hayal kırıklığını gizlemek için elinden geleni yaptın. Üçünüz kapının ağzında durup, olsa olsa dört dakika kadar konuştunuz; bu senin beklentini karşılamaya yeterli bir süreydi ve eğer kapının önünde duran Whitey Ford’un sahici Whitey Ford olduğundan kuşkulanmaya başlamasaydın gerçekten de yeterli olurdu. Boyu bosu uygundu, Queens aksanı da yerindeydi ama yüzünde resimlerinden daha farklı bir şey vardı, fotoğraflardaki kadar yakışıklı görünmüyordu, yanaklarının yuvarlaklığı daha azalmış gibiydi ve saçları Whitey’ninki gibi sarı olmasına rağmen alabros kesilmişti, oysa gördüğün bütün fotoğraflarında saçı daha uzundu, hafifçe kabartılarak arkaya taranmıştı. Acaba gerçek Whitey Ford gelmekten caydı da, seni hayal kırıklığına uğratmak istemeyen Hooop onun yerine az çok Whitey’yi andıran bu adamı mı getirdi, diye düşündün. Kuşkularını gidermek için Whitey’yi ya da Whitey olmayan benzerini son sezonda yaptığı sayılar hakkında sorularla sıkıştırmaya başladın. Adam on dokuz ve altı, dedi, cevap doğruydu. İki virgül dört yedi, dedi, bu cevap da doğruydu; yine de sahici olmayan Whitey’nin dokuz yaşındaki bir fırlamanın tuzağına düşmemek için gelmeden önce dersini çalışmış olabileceği düşüncesini kafandan silemedin ve Whitey tokalaşmak için sağ kolunu uzatınca Whitey Ford’un mu, yoksa bir başkasının mı elini sıktığından emin olamadın. Bunu hâlâ da bilmiyorsun. Ömründe ilk kez karşılaştığın bir durum seni mutlak bir belirsizlik alanına sürüklemişti. Kafanda bir soru oluşmuştu ve cevabı verilemiyordu.</p>

    <p>Can sıkıntısını, derin düşüncelere ve hayallere dalmayı sağlayan bir kaynak olarak yabana atmamak gerekir; küçüklüğünde yalnız kaldığın, hiçbir şey yapmak istemediğin, minik kamyonların ve arabalarınla oynamayı, kırmızı ve yeşil plastikten minyatür kovboylarını ve Kızılderililerini hayalî baskınlara ve pusulara göndermek üzere yere dizmek zahmetine girmeyi ya da (kuşkusuz, mekanik şeyler konusundaki beceriksizliğin yüzünden hiç sevmediğin) Lincoln bloklarınla bir inşaata veya araç gereç takımınla bir yapıya başlamaya istek duymadığın, (yine son derece yeteneksiz olduğun ve zevk almadığın) resim yapmayı veya o aptal boyama kitaplarından bir sayfayı daha doldurmak için mumboyalarını aramayı canın çekmediği, dışarıda yağmur yağdığı veya hava evden çıkılamayacak kadar soğuk olduğu için keyifsiz bir uyuşukluk içinde somurtup oturduğun, henüz okuyamayacak, sana yoldaşlık etsin veya seninle oynasın diye bir arkadaşına telefon edemeyecek kadar küçük olduğun için pencerenin önüne oturup yağmurun camdan aşağı süzülüşünü seyrettiğin, bir atın, tercihen kovboy eyerli bir Palomino’n<a class="si-noteref" href="#f9" id="ref_f9">9</a>, at olmazsa da insanların her dediğini anlayacak kadar zeki, sen başı dertteki çocukları kurtarmak gibi tehlikeli görevlere giderken yanında koşacak bir köpeğin olsa diye düşünerek geçirdiğin çocukluğunun o yüzlerce saati boyunca yaşamının nasıl farklı olabileceğini hayal etmediğin zamanlar, ebedi birtakım sorulara, dünya nasıl meydana geldi ve biz neden varız gibi, insanlar öldükten sonra nereye giderler gibi bugün hâlâ kendine sorduğun ve cevabını hâlâ bulamadığın sorulara kafa yoruyordun; o son derece ufak yaşlarında bile dünyanın belki bir cam kavanoz içinde olduğunu ve bir devin evindeki kilerin raflarına dizilmiş düzinelerle başka dünya-kavanozlarının yanında durduğunu kuruyor, hatta daha da baş döndürücü ama mantıken yadsınamayacak bir yaklaşımla eğer ilk insanlar Âdem ile Havva idiyse o zaman dünyadaki herkes kaçınılmaz olarak birbiriyle akrabadır, diye düşünüyordun. O korkunç can sıkıntısı, boşluk ve sessizlik içinde geçen upuzun saatler, dünyanın senin ekseninde dönmeyi durdurduğu koca sabahlar ve öğleden sonraları, yine de o çorak, anlamsız âlem içinde oynadığın bahçelerin çoğundan daha önemli oldu; çünkü orası kendine yalnız olmayı öğrettiğin yerdi ve insan ancak yalnızken özgürce düşünebilir.</p>

    <p>Sık sık ve belirli hiçbir nedeni olmadan, kim olduğun konusunda ipin ucunu kaçırırdın. Sanki bedeninin içindeki varlık bir sahtekâra, daha doğrusu kimliksizliğe dönüşmüş gibi olur, benliğinin yavaş yavaş gövdenden dışarıya aktığını hissederken dünü mü yarını mı yaşadığını, karşındaki dünyanın gerçek mi, yoksa bir başkasının kurduğu hayalin bir parçası mı olduğunu kavrayamadan afallamış bir kimlik ayrışmasını içinde dolaşırdın. Bu olay çocukluğunda o kadar sık olurdu ki o zihinsel kaçış durumuna ad bile takmıştın. <em>Sislenme</em>, diyordun kendi kendine; <em>aklım sislendi;</em> bu transa benzer kopukluklar üç-dört dakikadan uzun sürmeyen geçici bir durum olmakla birlikte, içinin boşalır gibi olduğu o tuhaf duygu saatlerce sürerdi. Hoş bir duygu değildi bu ama seni korkutmaz, rahatsız etmezdi ve bildiğin kadarıyla bu durumun örneğin bitkinlik ya da fiziksel yorgunluk gibi tanımlanabilir bir nedeni de, başlayıp bitmesinin belirli bir düzeni de yoktu; çünkü tek başınayken de oluyordu, başkalarının yanındayken de. Gözün açıkken uyumuşsun ama aynı zamanda uyanıkmış, nerede olduğunun farkındaymış, yine de orada değilmiş, ağırlığı ya da cismi olmayan bir hayalet misali kendinin dışında boşlukta yüzüyormuş, içinde kimse olmayan et ve kemikten bir kabuk, olmayan bir kişiymişsin gibi anlaşılmaz, acayip bir duygu. Bu sislenmeler, ayda ya da iki ayda bir, bazen daha sık bazen daha seyrek olarak çocukluğun boyunca da, ergenlik çağının büyük bölümünde de sürdü; hatta şimdi bu ileri yaşında bile dört-beş yılda bir sadece on beş-yirmi saniye süren o duyguyu yine yaşıyorsun, bu da kendi bilincinden kaçma eğiliminden kurtulamadığını gösteriyor. Gizemli, anlaşılmaz ve ne zaman olacağı kestirilemeyen bu durum senin o zamanki ve arada sırada da şimdiki kimliğinin temel bir parçası. Bir başka boyuta geçiyormuşsun gibi, yeni bir zaman ve mekân konumlandırması içinde kendi yaşamına boş, kayıtsız gözlerle bakmak ya da ölümünün provasını yapmak, yok olduğun zaman neler olacağını öğrenmek gibi bir durum.</p>

    <p>Ailen de, annen, baban, özellikle de onların berbat evliliği de bu anlatıda yer almalı; çünkü amacın çocuk zihninin nasıl çalıştığını irdelemek, her şeyden soyutlanarak kendine bakmak ve çocukluğunun iç coğrafyasını keşfetmek olsa da, bir ailenin, tuhaf bir ailenin parçasıydın ve çocukken nasıl biri olduğun büyük ölçüde, belki de tamamen o tuhaflığa bağlıydı. Anlatacağın korkunç hikâyeler, dramatik dayaklar ya da tacizler yok; ama mahzun ya da üzüntüsünü dışa vuran bir yaratılışta olmadığın için yok saymayı yeğlediğin sürekli, derin bir hüzün vardı evde; kendi durumunu tanıdığın başka çocuklarınkiyle karşılaştıracak kadar büyüdüğünde, aile bağları kopuk bir ailen olduğunu, annenle babanın ne yaptıklarını bilmediklerini, çoğu karıkoca çocukları için korunaklı bir kale inşa etmeye çalışırken seninkilerin ancak yıkık dökük bir kulübe yapabildiklerini, o yüzden dış darbelere açık, korunaksız ve kırılgan olduğunu, hayatta kalabilmek için sertleşip güçlenerek kendini korumanın yolunu bulman gerektiğini anladın. Evliliğin onlara göre olmadığını fark ettin, sen altı yaşındayken annen çalışmaya başlayınca neredeyse hiç karşılaşmıyorlar, birbirleriyle konuşacak ortak bir konuları yokmuş gibi davranıyorlar, karşılıklı, soğuk bir kayıtsızlık içinde aynı evde yaşıyorlardı. Ne öfke patlamaları oluyordu ne kavgalar ne bağrışmalar ne de belirgin bir düşmanlık – sadece her ikisinde de bir sevgisizlik, tesadüfen aynı hücreye kapatılmış, günlerini surat asarak tamamlamaya çalışan iki mahkûm gibiydiler. Elbette sen ikisini de seviyor, aralarının düzelmesini, ilişkilerinin iyi gitmesini canı gönülden istiyordun ama yıllar geçtikçe umudunu yitirmeye başladın.Çoğu zaman ikisi de evde olmuyor, ikisi de geç saatlere kadar çalıyordu, ev her zaman boş gibiydi, ailece yemek yemeniz, dördünüzün bir araya gelmesi çok enderdi; yedi-sekiz yaşına geldikten sonra senin ve kız kardeşinin yemeğini çoğunlukla sen beş yaşındayken eve gelen ve uzun yıllar boyunca yaşamının bir parçası olan Catherine adındaki siyah yardımcınız hazırlardı, annenle baban boşandıktan, annen yeniden evlendikten sonra da annenin yanında çalışmaya devam etti, sen de o iyice yaşlanıp düşkünleşinceye, 1979’da babanın ölümünden sonraki mektuplaşmanıza kadar onunla ilişkini sürdürdün; ama Catherine hiçbir zaman anaç biri değildi, Maryland’in taşrasından gelmiş, birkaç kez evlenip boşanmış, konuşkan, şakacı, gizli gizli içki içen, Kool sigarasının külünü avucuna silkeleyen eksantrik bir kadındı, annenin yerini doldurmak yerine arkadaşın gibi davranırdı; o yüzden de sen ve kaygılı, kırılgan kız kardeşin çoğu zaman yalnız kalırdınız, kız kardeşin annenin gelmeye söz verdiği saatte gelmesini pencerenin önünde bekler, araba tam o saatte garaj yoluna girmezse annenin öldüğüne inanarak ağlamaya başlar, dakikalar ilerledikçe gözyaşları hıçkıra hıçkıra ağlamaya ve öfke nöbetlerine dönerdi, ancak sekiz, dokuz, on yaşlarında olan sen onu kötü bir şey olmadığına inandırmak, yatıştırmak için elinden geleni yapar ama onu çok nadiren sakinleştirebilirdin; yirmili yaşlarının başında tamamen dağıtan, yıllar içinde deliliğe sürüklenen ve bugün doktorlarla, psikofarmakolojik ilaçlarla ayakta tutulan zavallı kardeşin, o tuhaf aileden senden daha çok etkilendi, o tuhaflığın kurbanı oldu. Bu duruma annenin nasıl üzüldüğünü biliyorsun, babanın da o kendine özgü yol yordam bilmezliğiyle herhangi birini sevebilme becerisi ölçüsünde onu sevdiğini biliyorsun ama ikisi de işi yüzlerine gözlerine bulaştırdı ve daha küçük bir çocukken o felaketin bir parçası olman, hiç kuşkusuz içine kapanmana, hayatının büyük bölümünde tek başına odaya kapanan bir adama dönüşmene neden oldu.</p>

    <p>Herkesin senin gibi düşünmediğini, senin kötülüğünü isteyen öfkeli, hırslı çocuklar olduğunu, doğruyu söylediğin zaman bile ilkelerinden şaşmamak için sana inanmayı reddedecek insanlar olduğunu anlaman epey zaman aldı. Sen insanlara güvenen, açıkyürekli bir çocuktun, her zaman başkaları hakkında iyi şeyler düşünerek onlara yaklaşırdın, bu davranışın da çoğunlukla karşılık bularak, çocukluğunda pek çok arkadaş edinmene yol açtı; o yüzden arada bir kötü ruhlu bir çocukla, senin ve arkadaşlarının insanlar hakkında iyi düşünceler besleme kuralınızı reddeden, sırf keyif için anlaşmazlık ve kavga çıkaran biriyle karşılaştığın zaman çok ağırına giderdi. Burada sadece terbiyeden ya da nezaketin sağladığı sosyal yararlardan değil, bundan çok daha temel nitelikte olan ahlaki tavırdan, her şeyin üzerine bina edildiği ve eksikliği her şeyin çöküşüne neden olacak ahlak temelinden söz ediyorsun. Sence doğruyu söylediğin zaman senden kuşkulanılması, yalan söylemediğin halde sana yalancı denmesi kadar büyük bir haksızlık olamazdı; çünkü o durumda hakkını aramanın, seni suçlayana karşı kendini savunmanın çaresi yoktu ve öylesine bir manevi yaranın neden olduğu hayal kırıklığı içine işler, yüreğinde yanmaya devam eder ve asla söndürülemeyecek bir yangına dönüşürdü. İlk kez beş yaşındayken, kahraman Lenny’nin olduğu yaz, gündüz kampında bir başka çocukla yaptığın küçüğün de küçüğü tartışma yüzünden bu tür bir hayal kırıklığına uğradın, gülünç denecek kadar küçük bir tartışmaydı ama o zaman sen de küçüktün, içinde yaşadığın dünya da küçüktü ve o olay o sırada sana büyük bir şey gibi görünmese, etkisi büyük olmasa ne diye aklında kalacaktı; etki derken tartışmanın kendinden değil, sonrasında duyduğun öfkenin, doğru söylediğin halde karşındaki sana inanmayınca hissettiğin ihanete uğramış olma duygusunun etkisinden söz ediyorsun. Anımsadığın kadarıyla –hem de çok iyi anımsıyorsun– olay şöyle oldu: Senin grubundaki oğlanlar, yaz kampı döneminin son gününde sahnelenmek üzere bir tür Kızılderili geçit törenine hazırlanıyorlardı; bu hazırlıklardan biri Calumet kabartma tozunun teneke kutusunu değişik renklerle boyayarak süslemek, içine kuru fasulye ya da çakıltaşı doldurup tenekenin dibine sap niyetine bir sopa geçirerek bir tören çıngırağı yapmaktı. Calumet kutusunun kırmızı olduğunu, ön tarafında da kusursuz bir Kızılderili reisinin profili bulunduğunu anımsıyorsun; sen de özenle çalıştın ve elin resme yatkın olmadığı halde beklediğinden daha iyi iş çıkardın, yaptığın süslemeler boyası taşmadan, biçimi bozulmadan yapılmış güzel desenlerdi, bu başarınla gurur duyuyordun. Çocukların o gün yaptıkları bütün tören çıngırakları içinde seninki en güzeli değilse bile, en güzellerinden biriydi; ama herkes çıngırakların son rötuşunu yapamadan akşam oldu ve işin tamamlanması ertesi sabaha kaldı. Ne var ki, sen soğuk algınlığı yüzünden ertesi gün, belki ondan sonraki gün de kampa gidemedin, gittiğin gün kampın son günü, yani geçit töreninin yapılacağı gündü. O güzelim başyapıtını aramadık yer bırakmadın ama bulamadın ve çıngırakların arasında arayıp dururken sen yokken çocuklardan birinin çıngırağını aldığını anladın. Bir kamp yöneticisi (Lenny değil) kutudan başka bir çıngırak alıp onu kullanmanı söyledi; tabii bunun seni hayal kırıklığına uğrattığını söylemeye bile gerek yok; çünkü seninkinin yerine verilen çıngırak özensizce, üstünkörü yapılmış bir şeydi, senin yaptığınla hiç kıyaslanamazdı; ama herkesin senin süslediğini sanacağı bu utanç verici baştan savma çıngırağı kullanmak zorundaydın ve geçit törenine katılmak için yürümeye başlarken, senden daha büyük olan ve bütün yaz seninle uğraşan, sana hiçbir şey bilmeyen beş yaşında bir beceriksiz muamelesi yapan Michael adındaki çocuğun yanında buldun kendini; o çirkin çıngırağı kaldırıp Michael’a göstererek onu senin yapmadığını, çok daha güzelini yapmış olduğunu söyleyince, Michael, İyi uydurmuşsun, güzel hikâye, diye seninle alay etti, sen bu çıngırağın gerçekten seninki olmadığını söyleyerek kendini savunmaya çalışınca da sana yalancı deyip arkasını döndü. Belki önemsiz bir olaydı ama o anda nasıl için yandı, böyle haksızlığa uğradığın için nasıl bir hayal kırıklığına uğradın; sadece haksızlığa uğradığın için değil, o haksızlık hiçbir zaman düzeltilemeyeceği için sarsıldın.</p>

    <p>Çocukluğunun o erken yıllarından bir başka olay da, sen yedi ya da sekiz yaşındayken başka bir şehre taşınan ve hayatından tamamen çıkan Dennis adında biriyle ilgili. Artık belleğinden silinmiş olan o günlerdeki onca olay varken, bu hikâyenin de adil olmakla, hak yememekle, bir haksızlığı düzeltmeye çalışmakla bağlantılı olmasını ilginç buluyorsun. Galiba altı yaşındaydın. Birinci sınıfta Dennis’le aynı sınıftaydınız ve çok geçmeden yakın arkadaş oldunuz. Sınıf arkadaşının sakin, iyi huylu, her an gülmeye hazır ama gizli bir derdi varmış gibi biraz içine kapanık olduğunu anımsıyorsun; yine de sükûnetine ve o yaşta pek görülmeyen ağırbaşlılığına hayrandın. Dennis, kalabalık bir Katolik aileden geliyordu, birkaç hatta belki daha da çok kardeşten biriydi; hepsine yetecek kadar paraları olmadığı için, annesiyle babası ona pejmürde, elden düşme kıyafetler, ağabeylerinden kalma üstüne oturmayan gömlekler ve pantolonlar giydirirlerdi. Tam anlamıyla yoksul bir aile olmasalar da, ayakta kalmak için mücadele eden, nemli ve az eşyalı sayısız odası varmış gibi görünen büyük bir evde yaşayan bir aileydiler; öğle yemeği için oraya her gidişinde yemeği hep Dennis’in, ne iş yaptığını bilmediğin, sıcakkanlı, sevimli babası hazırlardı ama Dennis’in annesi pek ortalarda görünmezdi. Bütün gününü alt kattaki odalardan birinde tek başına geçirirdi, sen oradayken ortaya çıktığı nadir günlerde hep sabahlık ve terlikle, saçı başı dağınık bir halde dolaşırdı; zincirleme sigara tüttüren, bayağı görünüşlü, gözaltlarında mor halkalar olan, ürkütücü, cadı gibi biri gelirdi sana; çok küçük olduğun için onun ne gibi bir sorunu olduğunu, örneğin alkolik mi, hasta mı veya ruhsal ya da zihinsel bir rahatsızlığı mı var kestiremezdin. Her halükârda Dennis’e acır, öyle bir anneyi çekmek zorunda olduğu için üzülürdün, elbette Dennis bu konuda tek laf etmezdi; çünkü küçük çocuklar en beteri de olsa ana babalarından şikâyet etmez, onları olduğu gibi kabullenip yaşamı sürdürürler. Bir cumartesi günü sen ve Dennis, sınıfınızdaki çocuklardan birinin doğum günü partisine davet edildiniz; o sırada herhalde yedi yaşına girmiş ya da girmek üzereydiniz. O tür toplantıların protokolünü iyi bilen annen, doğum günü çocuğu için gösterişli bir kâğıda sarılıp renk renk kurdelelerle bağlanmış bir armağan hazırlamıştı. Dennis’le ikiniz partiye gitmek üzere yaya olarak yola çıktınız ama her şey yolunda değildi; çünkü arkadaşının elinde bir armağan yoktu, ailesi armağan almayı düşünmemişti; Dennis’in senin koltuğunun altındaki pakete baktığını görünce kendini ne kadar kötü hissettiğini, eli boş gittiği için ne kadar utandığını fark ettin. Bunu konuşmuş olmalısınız. Dennis duygularını –o ezikliği, mahcubiyeti– seninle paylaşmış olmalı ama konuştuklarınızın tek kelimesini bile hatırlamıyorsun. Anımsadığın tek şey, hissettiğin acıma ve şefkat duygusu, arkadaşının üzüntüsü karşısında yüreğinin burkulması; çünkü bu çocuğu seviyordun, değer veriyordun ve acı çekmesine seyirci olmayı için kaldırmıyordu, o yüzden sadece Dennis’e değil, kendine de bir iyilik yaparak hiç düşünmeden elindeki armağanı ona verdin, o armağanın artık onun olduğunu ve doğum günü çocuğunun evine gittiklerinde paketi kendisinin vermesi gerektiğini söyledin. Dennis, Peki sen ne yapacaksın? dedi. Eğer bunu alırsam senin verecek bir şeyin kalmayacak. Sen, Aldırma, diye cevap verdin. Onlara armağanımı evde bıraktığımı, getirmeyi unuttuğumu söylerim.</p>

    <p>Çoğunlukla söz dinlerdin, terbiyeliydin. Ama bir anda içinden gelip arkadaşına iyilik yaptığın o olay dışında, melek gibi bir çocuk sayılmazdın; bir başkası üzülmesin diye bencillikten uzak bir davranışla kendine ait şeyleri ona buna dağıtmak gibi bir huyun da yoktu. Her zaman doğru söylemeye gayret ederdin ama arada bir hatalarını örtmek için yalan söylediğin de olurdu; oyunlarda hile yapmıyor ya da arkadaşlarının eşyasını çalmıyor olmanın nedeni, iyi insan olmaya çalışmaktan çok, bu tür şeylerin aklını çelmemesiydi. Ama arada bir, daha doğrusu kesinlikle anımsadığın kadarıyla sadece iki kez, sapkın bir dürtüyle bir şeyleri yok etme, kırıp dökme, sabote etme, parçalama isteği duyduğun ve kişiliğine hiç uymayan, kendini tanıyamayacağın şeyler yaptığın oldu. Bunların ilki, beş yaşlarındayken 1940’lardan kalma, cam tüplerle, altı bin kabloyla dolu kocaman bir makine olan evin radyosunu sistematik bir biçimde sökmek oldu; bu vandallığa <em>bilimsel bir deney</em> tanımı yakıştırıp kendini kandırarak radyoyu sökmeye başlarken parçaları yeniden bir araya getirebileceğini düşünüyordun ama makinenin içindeki parçaları çıkarmaya devam ettikçe, bir biliminsanı olarak bunları yeniden monte edecek becerinin olmadığı anlaşıldı; buna rağmen sökmeye devam ettin, kutunun içindeki her bir cıvatayı, her bir kabloyu manyakça bir tutkuyla söktün ve bunu sadece yapmaman gereken, kesinlikle yasaklanmış bir hareket olduğunu bildiğin için yaptın. Seni o emektar Philco’ya hücum etmeye, içini dışına çıkarmaya, kullanılamaz hale getirip yok etmeye yönelten nasıl bir dürtüydü? Annenle babana mı öfkelenmiştin? Sana haksızlık ettiklerini düşündüğün bir şeyin hıncını mı çıkarıyordun, yoksa bazen küçük çocuklarda görülen bir dik kafalılık, isyankârlık nöbetine mi kapılmıştın? Hiçbir fikrin yok ama suçsuz olduğunda ısrar edip işlediğin suçun bilimsel bilgiye ulaşmak için yapıldığını söylemene karşın fena halde cezalandırıldığın bugün gibi aklında. Ağaç olayını neden yaptığın ise daha büyük bir muamma; o da radyo tantanasından yaklaşık bir yıl sonra oldu, demek ki olsa olsa altı yaşındaydın, yine yalnızdın, keşke birlikte oyun oynayabileceğin biri olsa diye hayıflanıyordun, keyifsizdin, huysuzdun, yerinde duramıyor, evinizin arkasındaki bahçede dolaşıp duruyordun; tam o sırada çiçek tarhının yanındaki, gövdesi iki elinle kavrayabileceğin kadar incecik olan yeni dikilmiş cılız meyve fidanını kesmenin harika bir fikir olacağı aklına geliverdi. O kadar ufacık bir ağacın sorun olmayacağını düşünerek babanın baltasını almak için garaja gittin; balta çok eskiydi, hiç kuşkusuz Batı Yarıküresi’nde varlığını sürdürebilmiş en eski baltaydı, sapı neredeyse senin boyun kadardı, bıçağı da öylesine kalın, öylesine körelmiş, öylesine paslıydı ki, herhalde tereyağını bile zor keserdi. Üstüne üstlük çok ağırdı, arka bahçeye taşıyamayacağın kadar ağır olmasa da, ağacın yanına gidince baltayı başının yukarısına kaldıramayacağın, hızla savurup ağaca indiremeyeceğin kadar ağır olduğu anlaşıldı – sandığın gibi beyzbol sopası ağırlığında değildi, yedi sopa, yirmi sopa kadar ağırdı, o yüzden de yere paralel tutmakta bile zorlandın, kör baltayı ağaca saplarken bileklerin ve kolların büküldüğü için aynı hizada kesmeyi beceremedin ve altı ya da yedi hamleden sonra öylesine yorgun düştün ki vazgeçmek zorunda kaldın. Fidanın birkaç yerinde kabuğu yarmayı becermiştin, gri kabuk parçaları yukarıya doğru kıvrılmış, altındaki taze yeşil iç kabuk ve onun da altından sarı odun kısmı biraz ortaya çıkmıştı ama onun dışında ağacı devirme planın tamamen başarısız olmuştu, ağacın gövdesinde açtığın yaralar bile zamanla kapanacaktı. Yine aynı soru çıkıyordu karşına: Bunu neden yaptın? Neden yaptığını anımsamıyorsun –sadece yapmak istemiştin, yapmak ihtiyacı duymuştun– ancak, bunun George Washington ve vişne ağacı hikâyesiyle, hani şu çocukluğunun vazgeçilmez Amerikan mitiyle, küçük George’un hiç nedensiz, sırf canı istediği için, ona iyi bir fikir gibi geldiği için ağacı kestiğini anlatan masalla ilintili olabileceğinden kuşkulanıyorsun; sanki her oğlan, çocukluğunun bir noktasında sırf kesmiş olmak için ağaç kesmeye yazgılıymış gibi sen de ağacı kesmeye tıpkı onun gibi canın istediği için karar vermiştin; ama George Washington ülkesinin, senin ülkenin babasıydı, onun için –<em>ben yalan söyleyemem</em> diye– yürekli davranıp yaptığı kötülüğü babasına itiraf etti, böylece dürüst bir çocuk, erdemli ve ahlaklı bir çocuk olduğunu kanıtlamış oldu; oysa sen hiçbir ülkenin babası değilsin, o yüzden çocukken bazen yalan söylediğin oldu, yalan söyledin; çünkü George Washington’ın aksine, önünde sonunda Tanrı’nın seni cezalandıracağını bilsen de durum gerektirdiği zaman yalan söyleyebiliyordun. Annenle baban cezalandıracağı yerde Tanrı’nın cezalandırması yeğdir, diye düşünüyordun.</p>

    <p>Soylu ve saygın, onuru tartışılmaz olan, bütün Amerikalıların saygı duyduğu, taptığı Washington, Devrimci Savaş sırasında New Jersey topraklarında önemli çarpışmalarda savaşmıştı; her yıl generalin Morristown’daki karargâhına sınıf gezisi yapılırdı, orası Menlo Park’taki Edison Merkezi’nden bile daha kutsal sayılan bir ziyaretgâhtı. Elektrik ampulü ve fonograf harika buluşlardı ama sömürge mimarisi tarzındaki bu beyaz ev Amerika’nın kalbiydi, Columbia zaferinin yuvasıydı ve çocukluğunun o erken yıllarında sana Amerika ile ilgili her şeyin iyi olduğuna inanman öğretilmişti. Öğretmenleriniz size hiçbir ülkenin yaşadığınız cennetle karşılaştırılamayacağını; çünkü buranın özgürlükler ülkesi, fırsatlar ülkesi olduğunu söylerdi ve her çocuk ileride başkan olabileceğini hayal edebilirdi. Yiğit Öncüler vahşi topraklarda bir ülke kurmak amacıyla okyanusu aştılar, onları izleyen yerleşimci kitleleri Amerikan Cennetini Atlantik’ten Pasifik’e, Kanada’dan Meksika’ya kadar bütün kıtaya yaydılar; çünkü Amerikalılar çalışkan ve zekiydi, yeryüzünde en çok buluş yapan, en çok yenilik getiren bir halktı ve her çocuk büyüyüp zengin ve başarılı biri olmayı hayal edebilirdi. Kölelik düzeninin kötü bir fikir olduğu doğruydu; ama Lincoln kölelere özgürlük vermişti ve bu talihsiz hata artık geçmişte kalmıştı. Amerika kusursuzdu, mükemmeldi. Amerika, savaşı kazanmış, dünyanın efendisi olmuştu, Amerika’dan çıkan tek kötü insan ülkesine ihanet eden ve bütün vatanseverler tarafından lanetlenen Benedict Arnold<a class="si-noteref" href="#f10" id="ref_f10">10</a> adındaki haindi. Onun dışındaki bütün tarihî kişiler akıllı, iyi ve adildi. Her geçen gün yeni ilerlemeler kaydedildi, Amerika’nın geçmişi ne kadar olağanüstüyse, geleceği daha da güzel olacaktı. Ne kadar şanslı olduğunu hiç aklından çıkarma. Amerikalı olmak, insanın yaratılışından bu yana insanlığın gelmiş geçmiş en büyük atılımıdır.</p>

    <p>Elbette babanın binalarında yaşayan o zavallı, yoksul siyahlar hakkında tek kelime edilmiyordu, Kore’deki askerlerin giydiği postallarla ilgili tek sözcük yoktu ama o uzun yaz sona erdikten sonra sen Lenny’yi düşünmeye devam ettin ve soğuktan donup morarmış, kesilmiş ayak parmaklarının, on binlerce kesilmiş parmağın, soğukta titreyen, donan askerlerin ayaklarından kesilip bir ev kadar geniş alanda yükselen dağ gibi parmaklar yığınının, kül tablasından taşmış sigara izmaritlerine benzeyen görüntüsü gözünün önünden bir türlü gitmedi.</p>

    <p>1952 yılının sonbaharında, ömründeki ilk başkanlık kampanyasına tanık oldun, Eisenhower ile Stevenson’ın yarıştığı kampanya. Ailen Demokratları tutuyordu, yani Illinois’de de Demokratları destekliyordunuz; ama Stevenson’dan yana olmak, seni âşık olduğun yuvarlak yüzlü, bücür Patty F. ile karşı karşıya getirdi; kız saçlarını örerdi, beline kadar inen o birbirinin eşi iki örgü senin aklını başından alıyordu, ta ki gönlünün çelinmesi birdenbire büyük bir hayal kırıklığına dönüşünceye kadar; çünkü bir sabah okulun önündeki basamaklara oturmuş anaokulu öğretmeninizin kapıyı açıp sizi içeriye almasını beklerken kızın Cumhuriyetçilerin kampanyasındaki bir şarkıyı söylediğini duydun, saldırgan, hakaret dolu niteliğiyle seni şoke eden bir şarkıydı: <em>Stevenson bir pisliktir, Stevenson pisliğin teki, Eisenhower daha güçlü, Stevenson bir pislik!</em> Nasıl olurdu da sen ve sevdiceğin, yeni başkanın kim olması konusunda aynı görüşü paylaşmazdınız? Politikanın pis bir iş, herkesin istediği gibi saldıracağı, sert, sonu gelmez bir çatışma olduğunu anladın ve başkanlık seçimi gibi o kadar uzak, o kadar soyut bir meselenin seninle karşı tarafın ateşli taraftarı olduğu ortaya çıkan tombiş Patty’nin arasında bir uçurum açmış olmasından acı duydun. Birlik bütünlük ve uyum içindeki Amerika masalına, herkesin toplumun yararı için birlikte mücadele ettiği fikrine ne oldu, diye soruyordun kendine. Birine pislik demek ciddi bir suçlamaydı. Bu sözler, ülkelerin en mükemmeli olan bu ülkede sözümona egemen olan uygarca ilişkileri yok ediyor ve sadece Amerikalıların bölünmesini değil, o bölünmelerin çoğu kez çirkin niyetler ve karalayıcı hakaretlerle ateşlendiğini de kanıtlıyordu. O dönemde Soğuk Savaş zirveye tırmanmıştı, Kızıllara duyulan korku en zehirleyici aşamasına gelmişti ama sen bunları kavrayamayacak kadar küçüktün ve 1950’lerin başlarında çocukluğunu sürerken “zamanın ruhu” diye tanımlanan genel geçer görüşlerin yükselttiği şamatadan duyabildiğin tek şey Komünistlerin Amerika’yı yok etmeye hazırlandıklarını ilan eden davulların sesiydi. Hiç kuşkusuz bütün ülkelerin düşmanları olduğunu söylüyordun kendine. Zaten bu yüzden savaşılıyordu ama Amerika, İkinci Dünya Savaşı’nı kazandığına ve dünyadaki bütün diğer ülkeler üzerinde üstünlüğünü kurduğuna göre, komünistler neden Amerika’nın kötü, yok edilmeye müstahak bir ülke olduğunu düşünüyordu? Onlar geri zekâlı mı diye düşünüyordun, yoksa Birleşik Devletler’e olan düşmanlıkları, dünyanın başka yerlerindeki insanların yaşam biçimi konusunda başka görüşleri, <em>Amerika aleyhtarı</em> fikirleri olmasından mı kaynaklanıyordu ve eğer öyleyse bütün Amerikalılar için aşikâr olan Amerika’nın büyüklüğünü öteki halklar göremiyor muydu? Eğer onlar bizim gördüğümüzü göremiyorsa, bizim gördüğümüzün gerçek olduğunu kim iddia edebilirdi?</p>

    <p>Asker postalları hakkında tek söz edilmiyordu, Kızılderililer konusundan da çok nadiren söz ediliyordu. Onların sizden önce burada yaşadıklarını, şimdi Amerika denilen topraklara beyaz Avrupalıların bu kıyılara gelmeye başlamasından iki bin yıl önce yerleştiklerini biliyordun ama öğretmenlerin Amerika’dan söz ederken Kızılderililer bu hikâyede hemen hiç yer almıyordu. Onlar yerlilerdi, bizim aborijinlerimizdi, bir zamanlar dünyanın bu bölgesinde hüküm sürmüş yöre halkıydı ve yüzyılın ortalarında onlar hakkında Amerika’da birbirine taban tabana zıt iki görüş egemendi, o görüşleri savunan tarafların her biri eşit konumda, kendi iddiası gerçekmiş gibi davranıyordu. Televizyonda seyrettiğiniz siyah beyaz kovboy filmlerinde, Kızılderililer mutlaka gaddar katiller, uygarlık düşmanları, sırf sadistçe keyifleri için beyaz yerleşimcilere saldıran talancı iblisler olarak gösteriliyordu. Öte yandan Calumet kabartma tozu kutusunun, beş yaşındayken geçit töreni için boyayıp süslediğin o teneke kutunun üzerinde Kızılderili reisinin krallara yaraşır soyluluktaki resmi vardı, katıldığın Kızılderili geçit töreni de, Kızılderililerin acımasızlığıyla değil, bilgeliğiyle, doğayı Beyazlardan daha derinlemesine kavrayışıyla, evrenin ebedi güçleriyle aynı yönelişte olmalarıyla ilintiliydi ve inandıkları Yüce Ruh, hayalindeki şiddet ve amansız cezalarla hüküm süren Tanrı’dan çok daha cana yakın ve merhametli bir ilah gibi görünüyordu sana. Daha sonra ikinci ya da üçüncü sınıftayken ilk Şükran Günü’nü canlandıran temsilde Vali William Bradford rolünü oynarken, Kızılderililerin iyi kalpli bir halk olduğunu, onların cömertliği ve sürekli yardımı olmasa, bol bol yiyecek armağan etmemiş ve bu topraklar hakkında bildiklerini paylaşmamış olsalar yerleşimcilerin Yeni Dünya’daki ilk kışlarını sağ salim aşamayacaklarını bilerek cömert Squanto ve Massasoit<a class="si-noteref" href="#f11" id="ref_f11">11</a> ile birlikte töreni idare ettin. Birbiriyle çelişen iddialara göre hem şeytandılar hem melek, hem şiddet uygulayan ilkellerdi hem de soylu vahşiler, aynı gerçeğin birbiriyle uzlaşmaz iki görüntüsüydü bu ama bu kafa karışıklığı içinde bildiğin kadarıyla senin iç dünyanın en gizli bölümünü besleyip geliştiren üçüncü bir terim vardı: <em>Vahşi Kızılderili</em>. Bu sözler, yaramazlık yaptığın, her zamanki sessiz sakin tavrın ele avuca sığmaz bir şamatacılığa ve isyankârlığa dönüştüğü zaman annenin kullandığı bir terimdi; çünkü gerçekten de içinde vahşi olmayı isteyen, bir Kızılderili olduğunu, elinde yay ve okla yarı çıplak bir halde büyük çam ormanlarında dolaştığını, palomino atınla ovalarda dörtnala koşturduğunu, aşiretinin diğer savaşçılarıyla birlikte buffalo avladığını kurduğun hayallerinde su yüzüne çıkan bir dürtü vardı. <em>Vahşi Kızılderili</em>, şehvetle, özgürlükle, serbestlikle ilintili ne varsa hepsini temsil ediyordu, beyaz şapkalı kovboy kahramanların süperegosuna, rahatsız ayakkabılar, çalar saatler, havasız, aşırı sıcak sınıflardan oluşan baskıcı dünyaya karşı libidal arzulara yol veren <em>id</em>’i simgeliyordu. Filmler ve fotoğraflar dışında tabii hiç Kızılderili görmemiştin; ama Kafka’nın da hayatında hiç Kızılderili görmemiş olması onun “Kızılderili Olmak İsteği” başlıklı tek paragraflık bir öykü yazmasına engel olmamıştı: “Bir Kızılderili olsa insan, her an tetikte, koşan bir at üzerinde, rüzgâra karşı eğilip bükülen...” bütün kısıtlamaları silkip atmak, kapıp koyuvermek, Batı kültürünün aptallaştırıcı geleneklerinden kaçmak isteğini tam anlamıyla yansıtan tek cümlelik bir öykü. Üçüncü ya da dördüncü sınıfa geldiğinde şunu anlamıştın: 1620’lerde buraya gelen Beyazlar o kadar azdı ki, çevrelerindeki aşiretlerle barış yapmaktan başka seçenekleri yoktu ama İngiliz göçmenler akın akın gelmeye başlayıp da Beyazların sayısı arttıkça durum tersine döndü ve Kızılderililer yavaş yavaş dışlandılar, mallarına el konuldu, öldürüldüler. <em>Soykırım</em> sözcüğünü henüz bilmiyordun ama televizyonda gösterilen eski kovboy filmlerinde Kızılderililer ile Beyazların birbirlerine saldırdıklarını seyrederken, o filmlerde anlatılandan başka bir şeyler daha olduğunu anlıyordun. Saygı duyulan tek Kızılderili, Maskeli Süvari’nin sadık dostu olan ve aktör Jay Silverheels tarafından canlandırılan Tonto’ydu, onun cesaretine, zekâsına, uzun, düşünceli suskunluklarına hayrandın. Beşinci sınıfa geldiğinde, yani on-on bir yaşlarındayken <em>Mad</em> dergisinin tutkulu bir okuru olmuştun ve o sıralarda derginin bir sayısında yayımlanıp meşhur olan <em>Maskeli Süvari</em> parodisinde, haksızlıklarla mücadele eden maskeli intikamcıyla sadık yoldaşı kendilerini bir anda düşman Kızılderili savaşçıların karşısında bulurlar. Maskeli Süvari, arkadaşına dönüp, “Tonto, biz galiba kuşatıldık,” der. Kızılderili de, “<em>Biz</em> derken neyi kastediyorsun?” diye karşılık verir. Özellikle sonu hiç de şakayla bitmediği için çok incelikli ve çok komik olan bu espri hoşuna gitti.</p>

    <p><em>Anne Frank’ın Hatıra Defteri</em>. Hindistan bağımsız bir ülke oldu. Henry Ford öldü. Thor Heyerdahl 101 günde salla, Peru’den Polinezya’ya gitti. Arthur Miller’dan <em>Bütün Oğullarım.</em> Tennessee Williams’dan <em>Arzu Tramvayı.</em> Ölü Deniz elyazmaları bulundu. Birleşik Devletler’in batısındaki bir çölün üzerinde bir Amerikan jet uçağı ses duvarını aştı. Truman, George C. Marshall’ı dışişleri bakanı yaptı ve Marshall Planı başladı. Giacometti’nin heykeli <em>İşaret Eden Adam.</em> Albert Camus’den <em>Veba</em>. Birleşmiş Milletler, Filistin’in bölünmesi planını açıkladı. Actor’s Studio, New York’ta kuruldu. André Gide, Nobel Ödülü’nü kazandı. Pablo Casals, Franco iktidarda olduğu sürece konser vermemeye ant içti. Al Capone öldü. ABD’de şekerin karneyle dağıtımı beş yıl sonra sona erdi. Jackie Robinson birinci ligde oynayan ilk siyah beyzbolcu oldu. Truman bütün devlet çalışanlarının sadakat yemini etmesini gerektiren 9835 sayılı İdare Yasasını<a class="si-noteref" href="#f12" id="ref_f12">12</a> imzaladı ve televizyonda halka sesleniş konuşması yapan ilk başkan oldu. Mickey Spillane’den <em>Kanun Benim</em>. Thomas Mann’dan <em>Dr. Faustus</em>. Amerikan Aleyhtarı Faaliyetler Komitesi, film endüstrisindeki komünist etkisini soruşturmaya başladı. Charlie Chaplin <em>Monsieur Verdoux</em>’yu çevirdi. Dünya Kupası’nda Yankeeler, Dodger’ ları yendi. Maria Callas ilk kez sahneye çıktı. New York’a yetmiş santim kar düştü, şehrin tarihindeki en müthiş kar fırtınası yaşandı. Jacques Tourneur’ün yönettiği <em>Out of the Past</em> (Darağacımı Yükseğe Kur veya Geçmişten Kaçış), ayrıca <em>Body and Soul, Brute Force, Crossfire, Born to Kill, Dead Reckoning, Desperate, Framed, Kiss of Death, Lady in the Lake, Nightmare Alley, Possessed, Railroaded, Dark Passage</em> ve <em>They Won’t Believe Me</em> adlı filmler. Rastgele, birbirinden bağımsız olaylar, onları yan yana getiren tek özellik hepsinin de senin doğduğun 1947 yılında meydana gelmiş olması.</p>

    <p>Masmavi yaz göğünün aydınlığında bir an gümüşi bir ışık gibi parlayıp neredeyse görünemeyecek kadar hızla geçen uçakları, süpersonik jetleri anımsıyorsun, o uçaklar ufukta gözden kaybolduktan az sonra hava dört yanda millerce uzağa yayılan gök gürültüsü gibi bir gümbürtüyle patlayarak ses duvarının bir kez daha aşıldığını gösterirdi. Beklenmedik bir anda gelen, korkunç uğultusunun ta uzaktan duyulmasından saniyeler sonra tepenizde bitiveren bu uçakların gücü seni ve arkadaşlarını şaşkına çevirir, o gümbürtülü makineler üzerinizden hızla geçip gidene kadar seyretmek için o anda oynadığınız oyunu yarıda bırakır, hepiniz başınızı kaldırıp beklerdiniz. Havacılık mucizelerinin yaşandığı bir dönemdi, hep daha, daha da hızlı, hep daha, daha da yüksekten uçan uçaklar, gövdesi olmayan, kuştan çok egzotik balıklara benzeyen uçaklar, savaş sonrasındaki bu uçan makineler Amerikalı çocukların gözünde öyle önemliydi ki, yeni uçakların kartları içinde pembe bir çiklet de olan beşlik ya da altılık paketlerde, tıpkı beyzbol ya da futbol kartları gibi dağıtılıyordu; kartın bir yüzünde bir beyzbolcu veya futbolcu yerine uçağın fotoğrafı olurdu, arka tarafında da uçakla ilgili bilgiler yer alırdı. Sen ve arkadaşların bu kartları biriktirirdiniz; beş-altı yaşlarındaydın, bu uçaklara bayılıyordun, seni büyülüyorlardı; bir hava saldırısı tatbikatı sırasında sınıf arkadaşlarınla birlikte okulun koridorunda, yerde oturduğunu (hem de son derece net bir biçimde) anımsıyorsun şimdi; bu tatbikatlar yine beklenmedik zamanlarda sıcak ya da soğuk bahçeye çıkarıldığınız ve okulun gözlerinizin önünde yandığını hayal ettiğiniz yangın tatbikatlarına benzemezdi; çünkü hava saldırısı tatbikatında çocukları içeride tutarlar, güya yüksekten uçan komünist uçaklarının atacağı füzeler, roketler, bombalardan korumak için sınıflarda değil, koridorlarda toplarlardı; işte sen de uçak kartlarını ilk kez o tatbikatlardan birinde gördün; ciddiyetle yürütülen bu uygulamalar, muhtemel bir ölüme ve yok olmaya karşı yapılan bu yararsız hazırlıklar sırasında konuşmanıza izin verilmediği için o sessizliği bozmaya kalkışmadan sırtını duvara dayayarak sus pus oturuyordun, çocuklardan biri o sabah bir paket uçak kartı getirmiş, sessizce oturan arkadaşlarına göstermek için elden ele geçiriyordu, kartlardan birine bakma sırası sana gelince uçağın tasarımına, tuhaf ve alışılmamış güzelliğine, arşıâlâda, o saf, sonsuz ateş âleminde baştan aşağı kanat, baştan aşağı uçuş olarak doğmuş o madeni hayvana hayran kaldın ve katıldığın hava saldırısı tatbikatının tam da böyle bir uçağın, ülkenin düşmanları tarafından karttakine benzer biçimde yapılmış bir uçağın saldırısından nasıl korunacağını öğretmek üzere yapıldığı aklının ucundan geçmedi. Korkmuyordun. Bombalar ya da roketler tepene iner diye hiç kaygılanmaz ve hava saldırısı tatbikatını haber veren alarm düdüğünü sevinçle karşılardın; çünkü bu birkaç dakikalığına sınıftan çıkabilmek ve o sırada öğretilen hangi ders ise onun angaryasından kurtulmak demekti.</p>

    <p>1952’de, yazı Lenny ile geçirdiğin, ilkokula başladığın, Eisenhower-Stevenson seçim kampanyasının yapıldığı ve beş yaşına bastığın yıl, Amerika’da çoğu çocuk <span class="dgt">57</span>626 kişinin yakalandığı, <span class="dgt">3</span>300’ünün öldüğü, pek çoğunun da sakat kaldığı bir çocuk felci salgını oldu. İşte asıl korku oydu. Bombalar ya da nükleer saldırı değil ama çocuk felci. O yaz mahallenin sokaklarında gezinirken küme küme toplanıp kaygılı fısıltılarla konuşan kadınlara, bebek arabalarını süren ya da köpeklerini gezdiren kadınlara, gözlerinde dehşet, fısıltıya indirilmiş seslerinde dehşet olan kadınlara rastlıyordun, hepsi de <em>polio</em>’yu, her yere yayılan, herhangi bir erkeğin, kadının, çocuğun bedenine gece ya da gündüz her an saldırabilecek olan o belayı konuşuyordu. Ondan da beteri, en yakın arkadaşının evinin karşısında oturan, annenin dediğine göre çok parlak zekâsı, büyük şeyler başarabilecek bir geleceği olan Franklin adındaki Harvard öğrencisi şimdi kanserle savaşarak ömrünü tüketiyor, yataktan çıkamıyor, ecelini bekliyordu; arkadaşın Billy’ye her gidişinde Billy’nin annesi bahçeye çıkınca Franklin rahatsız olmasın diye alçak sesle konuşmanızı tembih ederdi. Frank’in sokağın karşısındaki bütün pencerelerinin perdesi kapalı, artık orada kimse yaşamıyormuş gibi ürkütücü bir sessizliğe bürünmüş beyaz evine bakar ve eskiden birkaç kez gördüğün uzun boylu, yakışıklı Frank’in üst kattaki yatak odasında ağır ve acılı ölümünü bekleyerek beyaz yatağında yattığını hayal ederdin. Çocuk felci salgınının neden olduğu korkuya karşın, hastalığa yakalanan kimseyi görmemiştin, oysa Franklin sonunda tıpkı annenin söylediği gibi öldü. Cenaze töreni günü evin önüne siyah arabaların dizildiğini gördün. Altmış yıl sonra o siyah arabalar ve beyaz ev hâlâ gözünün önünde. Sence onlar, hâlâ kederin en özetlenmiş, en çekirdek amblemi.</p>

    <p>Yahudi olduğunu anladığın ânı tam olarak anımsayamıyorsun. Kendini bir Amerikalı olarak tanımlayacak yaşa gelmenden bir süre sonra gibi görünüyor ama yanılıyor olabilirsin, Yahudilik en başından beri senin bir parçan olmuş olabilir. Annen de, baban da dindar ailelerden gelmiyordu. Evde herhangi bir dinî gelenek uygulanmaz, cuma akşamları Şabat yemeği yenmez, mum yakılmaz, yılın herhangi bir cuma akşamı ya da cumartesi sabahı şöyle dursun, büyük dinî bayramlarda bile sinagoga gidilmez, senin yanında tek kelime İbranice konuşulmazdı. Arada bir akrabalarla birlikte Hamursuz Bayramı’nda yemek yenir, Noel’in kutlanmamasını dengelemek üzere her aralık ayında Hanukkah armağanları verilirdi; katıldığın tek ciddi dinî tören sen sekiz günlükken, herhangi bir şey anımsayamayacak kadar küçükken gerçekleşti, o da yeni doğmuş benliğinle atalarının Tanrısı arasındaki sözleşmeyi mühürlemek için penisinin ucundaki derinin çok keskin bir bıçakla kesildiği sünnet ya da <em>bris</em> töreniydi. Annenle baban dinlerinin şartlarını yerine getirmek konusunda son derece umursamaz olmalarına karşın Yahudi olduklarını açıkça söylerler, Yahudi olmaktan tedirginlik duymazlar; yüzyıllar boyunca kendilerini çevreleyen Hıristiyan âlemi içinde kaybolmak için ellerinden geleni yapan, Katolikliğe veya Protestan mezheplerinden birine dönen, öz benliklerine sırt çevirip geçmişlerini yok eden sayısız Yahudinin aksine bunu saklamaya kalkışmazlardı. Evet, annenle babanın ayakları yere sağlam basardı, kimliklerini hiçbir zaman sorgulamazlardı; ama küçükken dininle, geçmişinle ilgili herhangi bir şeyi sana aşılamaya çalışmadılar. Onlar, kendi göçmen ailelerinin mücadeleleri sonucunda tamamen asimile olmuş Amerikalı Yahudilerdi; o yüzden de senin kafandaki Musevilik kavramı her şeyden önce yabancı olmakla ilintiliydi, o yabancı varlığın örneği de hâlâ çoğunlukla Yidiş dilini konuşup okuyan, ağır aksanı yüzünden İngilizcesini anlayamadığın babanın annesiydi; bir de bazen annenin ailesinin New York’taki evlerine uğrayan uzak akrabadan biri vardı, ince uzun yapılı, iyi terzi elinden çıkma yelekli takım elbiseler giyen, uzun siyah bir ağızlıkla sigara içen, sofistike bir kozmopolitan olan Joseph Stavsky adındaki bu adamın Lehçe aksanlı İngilizcesini kolayca anlıyordun; bu tür şeyleri anlayabilecek yaşa geldiğinde (Yedi mi? Sekiz mi? Dokuz mu?) annen kuzen Joseph’in savaştan sonra annenin ailesinin yardımıyla Amerika’ya geldiğini, Polonya’dayken evli ve iki kız babası olduğunu ama karısıyla kızlarının Auschwitz’de öldürüldüklerini, Joseph’in de Varşova’da varlıklı bir avukatken şimdi New York’ta düğme satarak geçinmeye çalıştığını anlattı. O sırada savaş biteli yıllar olmuştu ama savaş hâlâ vardı, senin ve tanıdığın herkesin çevresinde hâlâ devam ediyordu, hem sadece arkadaşlarınla oynadığın savaş oyunlarında değil, bütün akrabalarının evlerindeki konuşmalarda da hâlâ varlığını sürdürüyordu; Nazilerle ilk kez küçük New Jersey kentinin arka bahçelerinde hayalî bir asker olarak karşı karşıya geldiysen de, Nazilerin Yahudilere, örneğin Joseph Stavsky’nin karısıyla kızlarına, ailenin bireylerine sırf Yahudi oldukları için neler yaptıklarını çok geçmeden anladın ve kendinin de bir Yahudi olduğun gerçeğini şimdi kesinlikle kavramış olduğun için Nazileri artık sadece Amerikan ordusunun düşmanları olarak değil, canavarca bir kötülüğün timsali, dünyayı yok edebilecek gayriinsani bir güç olarak görüyordun ve Naziler yenildiği, yeryüzünden silinip süpürüldüğü halde, senin hayalinde yaşıyorlar, şeytanca ve sinsice fırsat kollayan, her an saldırıya hazır, son derece güçlü bir ölüm birliği olarak senin içinde gizleniyorlardı ve sadece bir Amerikalı değil aynı zamanda Yahudi olduğunu anladığın andan itibaren, rüyalarına küme küme Nazi askeri üşüştü, geceleri kendini onlardan kaçarken, can havliyle umutsuzca koşarken buluyordun, açıklık alanlarda, labirent gibi karmaşık ormanlarda seni vurmaya, kollarını bacaklarını koparmaya, seni kazığa bağlayıp yakarak küle dönüştürmeye kararlı silahlı Naziler, yüzleri olmayan Alman askerleri peşini bırakmıyordu.</p>

    <p>Yedi ya da sekiz yaşındayken gerçeği kavramaya başladın. Yahudiler görünmeyen varlıklardı, Amerikan yaşamında oynadıkları herhangi bir rol yoktu, kitapların, filmlerin, televizyon şovlarının kahramanı olmuyorlardı. Doğduğun yıl en iyi film Oscar’ını alan <em>Centilmen Anlaşması</em><a class="si-noteref" href="#f13" id="ref_f13">13</a> dışında, ne Bernstein ya da Schwartz adında bir kovboy vardı ne Greenberg veya Cohen diye bir özel detektif ne de ailesi doğu Polonya’nın veya Rusya’nın gettolarından göç etmiş bir başkan adayı. Gerçi 1930’lar ve 1940’larda sivrilmiş bazı boksörler vardı, futbolda savunma oyuncusu Sid Luckman, beyzbol alanında da üç ünlü oyuncu vardı (Hank Greenberg, Al Rosen ve 1955’te Dodgers’a giren Sandy Koufax) ama onlar kabul edilmiş normun öylesine göze batan istisnalarıydı ki, demografik sürprizler, istatistiki sapmalar olarak nitelendiriliyorlardı. Yahudiler keman ve piyano çalabiliyordu, bazen senfonik orkestraları yönettikleri de oluyordu ama popüler şarkıcıların ve müzisyenlerin hepsi ya İtalyan, ya siyah ya da Güneyli dağ köylüleriydi. Evet vodvil oyuncuları vardı, evet (Marx Kardeşler, George Burns gibi) komedyenler vardı ama hiçbir film yıldızı yoktu, Yahudi doğumlu aktörler bile her zaman adlarını değiştiriyorlardı. George Burns, Nathan Birnbaum olmuştu. Emmanuel Goldenberg, Edward G. Robinson’a dönüşmüştü. Issur Danielovitch, Kirk Douglas olmuş ve Hedwig Kiesler, Hedy Lamarr olarak yeniden doğmuştu. Uydurma konusu ve dindarlık taslayan yaklaşımları nedeniyle (Yahudi olmayan bir gazeteci Yahudilere karşı önyargıyı açığa çıkarmak için Yahudi kimliğine bürünür) ılımlı bir yapıt olan <em>Centilmenlik Anlaşması</em>’na 1947 yılında Yahudilerin Amerikan toplumundaki yerlerini gösteren bir enstantane olarak bakmak çok şey öğretir. Bir çocuk olarak içine doğduğun işte böyle bir dünyaydı ve Almanların 1945’te yenilmiş olmasının antisemitizmin kökünü kazımış olduğunu veya olabileceğini varsaymak mantıklı olsa da, ülkendeki iç cephede değişen fazla bir şey yoktu. Üniversitelere alınacak öğrenci sayısını belirleyen kotalar hâlâ yürürlükteydi, kulüplere ve diğer kuruluşlara üye olmak hâlâ sınırlıydı, haftalık poker partilerinde anlatılan Yahudi fıkraları hâlâ delikanlıları güldürüyordu ve Shylock hâlâ halkının baş temsilcisi olarak hüküm sürüyordu. Senin büyüdüğün New Jersey kentinde bile, henüz anlayamayacak ya da farkına varamayacak kadar küçük olduğun görünmez bariyerler, engeller vardı; ama en iyi arkadaşın Billy ailesiyle birlikte 1955’te oradan taşınınca, ertesi yıl da Peter ortadan kaybolunca –bu taşınmalar seni hem şaşırtan hem üzen, ayrılık acısı veren olaylardı– annen pek çok Yahudinin Newark’tan banliyölere taşındığını, onların da herkes gibi ev sahibi olmak istediğini, o yüzden de Hıristiyan olmayan ev sahiplerinin çoğalması üzerine aşırı tutucuların oralardan kaçtığını anlattı. Antisemitik terimini kullanmış mıydı? Anımsamıyorsun ama söylediklerinin ne anlama geldiği açıktı: Yahudi olmak demek diğer herkesten farklı olmak, bir kenarda kalmak, bir dışarlıklı, bir yabancı olarak görülmek demekti. Ve o zamana kadar kendini has kan bir Amerikalı, <em>Mayflower</em> soyundan gelen herkes kadar Amerikalı olarak görmüş olan sen, senin kendilerinden olmadığını düşünenler olduğunu, evim dediğin yerde bile tam anlamıyla evinde olmadığını anladın.</p>

    <p>Bir şeyin parçası olmak; ama yine de bir parçası olamamak. Çoğunluk tarafından kabullenilmek, yine de bir takım kişiler tarafından kuşkuyla süzülmek. Küçüklüğünde Amerikan farklılığı<a class="si-noteref" href="#f14" id="ref_f14">14</a> denilen başarı hikâyesine dört elle sarıldıktan sonra, giderek kendini o hikâyenin dışında bırakmaya, içinde yaşadığın dünyadan farklı bir dünyaya ait olduğunu, geçmişinin Doğu Avrupa’nın uzak köşelerindeki bir yere demir attığını, eğer babanın ailesi ve annenin ailesi dünyanın o bölgesinden zamanında ayrılmayı akıl edememiş olsalar hemen hemen hiçbirinizin kurtulamayacağını, neredeyse her birinizin savaşta öldürülmüş olacağını anlamaya başladın. Hayat güvenli değildi. Ayaklarının altındaki toprak her an kayabilirdi ve ailenin Amerika’ya gelmiş olması Amerika tarafından kurtarılmış olması demek değildi, Amerika seni bağrına basmış demek değildi. Sempati duyguların toplumdan dışlananlara, hor görülenlere, kötü muameleye maruz kalanlara, topraklarından sürülüp soykırıma uğratılan Kızılderililere, buraya zincirlenerek getirilen Afrikalılara yöneldi ve Amerika’yı reddetmesen, hâlâ senin yerin, senin ülken olduğu için reddedemesen de, o ülkede yeni bir sakınma ve tedirginlik duygusuyla yaşamaya başladın. Küçük dünyanda tavır koyma fırsatları azdı; ama öyle bir fırsat yakaladığında elinden geleni yapıyordun; sana Yahudi piçi, Yahudi boku, diyen senden büyük oğlanlarla dövüşüyordun; okuldaki Noel kutlamalarına katılmayı, yıllık Noel toplantısında Noel ilahileri söylemeyi reddediyordun, o yüzden sınıftaki herkes diğer sınıflarla birlikte prova yapmak üzere toplantı salonuna giderken öğretmenlerin senin sınıfta yalnız kalmana izin veriyorlardı. Sıranda otururken bir anda seni kuşatan sessizliğin, üzerinde Roma rakamları olan eski mekanik saatin yelkovanından gelen tik takların ortasında, kendi isteğinle dışlanan, tutumunu inatla sürdüren ama gururlu, inadıyla gurur duyan, olmadığın biriymiş gibi yapmayı reddettiğin için gurur duyan biri olarak Poe ve Stevenson ve Conan Doyle okurdun.</p>

    <p>Senin kafanda bunların dinle ya çok az ilgisi vardı ya da hiç yoktu. Kendini güçsüzlüğün güçleriyle aynı safa koyuyor, başkalarından farklı olduğunu kabullenerek ruhsal veya zihinsel güç kazanmayı umuyordun; <em>Yahudi</em> sözcüğü teolojik bir sistemi değil, bir insan kategorisini, İkinci Dünya Savaşı’nın felaketlerinde doruğa ulaşan bir mücadele ve dışlanma tarihini simgeliyordu ve seni ilgilendiren de işte o tarihti. Ancak, sen dokuz yaşındayken ailen yerel sinagoglardan birine katıldı. Bunun bir reform cemaati olduğunu söylemeye gerek yok elbette; çünkü Museviliğin o basitleştirilmiş, sulandırılmış kolu, senin ailen gibi insanların, sadece atalarıyla olan bağlarını güçlendirmek isteyen, vasat, dinle ilişkisi olmayan, dinin şartlarını yerine getirmeyen Amerikalı Yahudilerin çıkarlarına hizmet ediyordu. Dobra dobra –ama hiç kuşkusuz tamamen doğru olarak– söyleyecek olursak, Hitler’in yüzünden olmuştu bu. Savaş sonrasında Amerika’ da Yahudi yaşam tarzının canlanması, doğrudan doğruya ölüm kamplarının bir sonucuydu ve senin ailen gibi insanları sinagoga yönlendiren mekanizma suçluluk duygusuydu; çocuklarına dinlerini öğretmedikleri takdirde Musevilik kavramının Amerika’da giderek silinip kaybolacağı korkusuydu. Baban çocukluğunda Musevi eğitimi almamış, Bar Mitzvah’ına<a class="si-noteref" href="#f15" id="ref_f15">15</a> hazırlanmak için uyması zorunlu koşulları yerine getirmemişti, bir sosyalistin kızı olan annen ise ömründe sinagogdan içeriye adımını atmamıştı; ama ikisi kafa kafaya verip kendilerinin yapmadıklarını sana yaptırmaya karar verdiler ve dördüncü sınıfa başladığın eylül ayında İbrani okuluna<a class="si-noteref" href="#f16" id="ref_f16">16</a> da kaydoldun; bu da her salı ve perşembe öğleden sonraları saat dörtten beş buçuğa kadar, her cumartesi sabahı da dokuz buçuktan öğlene kadar sinagogdaki derslere katılman demekti. Din okuluna gitmek yerine yapmak isteyeceğin bin tane başka şey vardı ama upuzun dört yıl boyunca haftada üç kez, okula hapsolmanın her ânından nefret ederek, ayaklarını sürüye sürüye o can sıkıcı hapishaneye gittin; Museviliğin esaslarını yavaş yavaş öğrendin, Eski Ahit’in çoğunluğu korkudan ödünü patlatan başlıca hikâyelerini okudun; seni en çok ürküten de Kabil’in Habil’i öldürmesi (Tanrı, Kabil’in armağanını neden kabul etmemişti?), Nuh ve Tufan (Tanrı kendi yarattığı dünyayı neden yok etmek istemişti?), İbrahim’in İsmail’i neredeyse kurban ettiği an (Bir adamdan oğlunu öldürmesini isteyen nasıl bir Tanrı’dır?), Yakup’un Esav’dan “ilk oğulluk” hakkını çalması (Tanrı neden bir vicdansızı, bir hilekârı kutsar?) hikâyeleriydi; bu hikâyelerin hepsi de sana yerine göre öfkeli ve deli bir psikopat, alıngan bir çocuk, gözü dönmüş bir cani gibi görünen Tanrı hakkındaki olumsuz görüşünü pekiştiriyor, çok küçükken hayal ettiğin Tanrı’dan çok daha ürkütücü ve tehlikeli bir figür olarak gösteriyordu. Bunlar yetmiyormuş gibi, bir de sadece oğlanların olduğu bir sınıftaydın; onların çoğu okul konusunda senden bile daha isteksizdi, bu zorunlu fazladan öğrenimi sadece dünyaya gelmiş olmak günahının haksız cezası gibi gören, kıçlarına arı kaçmış gibi yerinde duramayan ve öğretmenin ağzından çıkan her kelimeye isyankâr bir öfke duyan on beş yirmi Yahudi çocuğu; öğretmen de Fish<a class="si-noteref" href="#f17" id="ref_f17">17</a> diye talihsiz bir adı olan, kısa boylu, tıknaz, iri suratlı, geniş alınlı, ders saatinin büyük bölümünü ağzından tükürükler saça saça çocuklara susun diye haykırarak, yumruğunu masaya vurarak geçiren bir haham yardımcısıydı. Zavallı Haham Fish. Vahşi Kızılderililerle dolu bir odaya tıkılmıştı ve haftada üç kez kafasının derisi yüzülüyordu.</p>

    <p>Ailenden ilk kez sekiz yaşındayken ayrıldın. Bu senin fikrindi, beş yaşından bu yana en yakın arkadaşın Billy, şimdi uzakta, son üç yılınızı birlikte geçirdiğiniz kentten çok uzakta bir yere taşınmış olduğundan onunla yeniden yakın olabilmek için tek şansın Billy’nin ağabeyiyle birlikte gittiği New Hampshire’daki yaz kampına katılmaktı, seni de oraya göndersinler diye ailene yalvaran sendin; temmuz başından ağustos sonuna kadar sekiz hafta süren bu yatılı kamp, o zamana kadar evinden bir geceden daha fazla uzak kalmamış olan küçük bir çocuk için gerçekten uzun bir süreydi. O uzun süreli ayrılığa dayanamayacağından korkan annen gitmen konusunda çekimserdi ama sonunda annenle baban seni hayal kırıklığına uğratmamak için (belki de oraya gitmezsen yazı nasıl geçirebileceğini kestiremedikleri için) gitmene izin verdiler. 1955 yılında New Jersey’den New Hampshire’ın Beyaz Dağlar, diye bilinen kuzey orta bölgesine gitmek için uzun bir otomobil yolculuğu yapmak gerekliydi; çünkü o sırada en azından ülkenin o kesiminde eyaletler arası otoyollar yoktu, ebeveynlerinle birlikte yaptığın o bitmek tükenmek bilmez yolculuğu, arabanın arka koltuğunda on, on bir, belki de on iki saat yol aldığınızı anımsıyorsun; şimdi düşünüyorsun da, kuzey yönündeki o yolculuğun ara yerde bir otel ya da motelde mola vererek iki güne yayılıp yayılmadığını bir türlü çıkaramıyorsun. Bu ayrıntıyı hiç anımsamıyorsun, tıpkı annenle baban seni kampa bırakıp giderlerken onlara güle güle dediğini hatırlamadığın gibi; demek ki o andaki düşüncelerinden ve duygularından hiçbir iz yok – üzülüyor muydun, seviniyor muydun, korkuyor muydun yoksa heyecanlı mıydın, keşke gelmeseydim mi diyordun, yoksa kararınla gururlanıyor muydun, hiç bilmiyorsun. O sekiz haftayla ilgili olarak en iyi hatırladığın şeyler çeşitli kokular, çevreyi kuşatan çam ormanlarının hiç eksilmeyen kokusu, kaldığın barakayla yemekhane arasındaki çok çiğnenmiş patikayı kaplayan tozları kavuran öğle sonu güneşinin kuru kokusu, ilkel bir ahşap yapıdaki pisuar işlevi gören uzun bir yalaktan ve kapısı olmayan bir sıra oturak bölmesinden oluşan tuvaletin kokusu, adımınızı attığınız anda bir amonyak dalgası halinde burun deliklerinize hücum eden, hiç unutamadığın o keskin ve yoğun sidik kokusu. Yeşil yün battaniyeler altında geçen serin geceler, doğanın harikalarına ve bütün çocukların kenarlarından gri tüyler çıkan bandanalar takıp Yüce Ruh’un ihsanlarına övgüler düzdüğü uydurma Kızılderili kamp ateşleri, beyzbol, at binmek, ok atmak, atış alanında .22’ lik tüfekle ateş etmek, gölde yüzmek, çırılçıplak suya dalmak. Oradayken kendini her şeyden uzakta hissediyordun, o uzun araba yolculuğu sanki seni dünyanın öteki ucuna götürmüş gibi, tanıdığın, bildiğin her şeyden uzaklardaymışsın hissini ömründe en çok o zaman duydun. Tuhaftır, Billy’yi ve diğer çocukları pek hatırlamıyorsun, sürekli olarak her gün karşılaştığın yenilikler hemen hemen tüm ayrıntıları zihninden silmiş gibi, sadece iki olayı açık seçik anımsıyorsun. Birincisi, annenin babasının hiç haber vermeden, beklenmedik ziyareti oldu; büyükbaban erkek arkadaşlarıyla birlikte her yıl Maine’ de yaptığı haftalık tatiline giderken yol üstünde sana uğradı; bu tatilin başlıca uğraşı “ıstakoz tutmak”tı, bu da yanlış bir tanım; çünkü ıstakoz balık tutar gibi tutulmaz, suya tahta kafesler indirilir ve ıstakozların o kafeslere girmesi umuduyla kayıkta oturup beklenir, bu sana çok sıkıcı bir bekleyiş gibi görünse de, “ıstakoz tutmak” aynı zamanda içki içip sigara tüttürmek, poker oynamak ve açık saçık fıkralar anlatmak demekti; çünkü fıkra anlatmakta ve evli olmadığı kadınlarla gezip tozmakta kimse büyükbabanın eline su dökemezdi, katıldığı gruplara can katardı, sen de onu çok severdin. Seni görmeye geldiği gün, öğle yemeği ile akşamüstü etkinlikleri arasında verilen bir saatlik dinlenme süresinin ortasındaydın ve her zaman yaptığın gibi okumak ya da mektup yazmak yerine uyuyup kalmıştın; çocukken komadaymış gibi derin bir uykudaydın; hiç kimsenin ya da hiçbir şeyin, ne dolunun ne gök gürültüsünün ne üzerine üşüşen sivrisineklerin ne de en yüksek marş sesinin bölebileceği bir uykuya dalmıştın; o yüzden büyükbaban gelip de kamp yöneticilerinden biri seni dürtükleyerek uyandırmayı başarınca yarı uykuda, kafan sersemlemiş bir halde, kim olduğunu, hatta var olup olmadığını bile kestiremeden uyandın ve sendeleyerek dışarıya çıkıp kampın girişindeki ofiste seni bekleyen büyükbabanın yanına gittin. Onu gördüğüne tabii ki çok sevinmiştin ama henüz kendini toparlayamadığın, kafanın karışıklığından, şaşkınlıktan kurtulmaya çalıştığın için konuşmayı, onun sorularına bir-iki sözcükten daha uzun cevaplar vermeyi beceremiyordun ve o kısa sohbetiniz sırasında bir yandan da, acaba hâlâ uykudayım da büyükbabamın geldiğini rüyamda mı görüyorum, diye düşünüyordun; çünkü onu ilk kez takım elbisesi, kravatı ve beyaz gömleği dışında bir kıyafette görüyordun; büyükbaban yakası açık, kısa kollu, renkli gömleği içinde ne kadar dazlak ne kadar göbekli görünüyordu; sen tam büyükbabanın da senin kadar yakından izlediği beyzbol konusunu açıp rahat rahat konuşmaya başlayacağın sırada, o dizlerine vurup ayağa kalktı ve yola koyulması gerektiğini söyledi. Bir an oradaydı, bir an sonra yoktu, tıpkı kötücül bir hayalet gibi. Kendini toparlayıp doğru dürüst konuşamadığın, geri zekâlı bir et yığını gibi davrandığın için kendinden iğrendin; ama birkaç gün ya da birkaç hafta sonra bir sabah kalkıp da yatağını ıslatmış olduğunu görünce kendinden daha da beter tiksindin. Bu sorun çocukluğun boyunca yakanı bırakmadı, senin yaşında çocuklar için olağandan çok daha uzun süre, beş yaşını, altı yaşını geçene kadar bu belayla, şilteyi korumak için yıllarca altına serilen muşambanın verdiği eziklikle yaşadın; annen bunun psikolojik bir bozukluktan ya da idrar torbanın hassasiyetinden kaynaklanmadığını, uykun çok derin olduğu, rüyalar tanrısı Morpheus seni yalnızca kucaklamakla kalmayıp yatağa bastırdığı, ezdiği için uyanamadığını söylerdi (Haklı olup olmadığını kim bilebilir?), o yıllarda annen kim bilir kaç kez gecenin bir yarısında parmaklarının ucuna basarak odana girmiş, seni uyandırıp tuvalete götürmüştür, kim bilir kaç kez seni rüyalar âleminden çekip çıkarmaya çalışmış da başaramamıştır? Altı ya da yedi yaşına geldiğinde bu sorunun büyük ölçüde üstesinden geldin, geceleri altına işemenin ayıbı bitip tükenmez bir işkence olmaktan çıktı; ama arada bir yine eskisi gibi oluyor, ayda veya iki ayda bir tekrarlanıyordu ve sabahları o soğuk, ıslak çarşafın üzerinde uyanmak öylesine moral bozucu, öylesine çocukça ve aptalca görünüyordu ki, acaba hiç büyüyemeyecek miyim, diye merak ediyordun. Sekiz yaşındayken de yine aynı şeyi yaptın. Hem de herkesin durumu bildiği halde bu konuda tek kelime etmediği aile yuvasının koruyucu kanadı altında değil, senin yanı sıra yedi çocuğun ve yirmili yaşlarının başındaki bir yöneticinin de kaldığı yaz kampı barakasında. Neyse ki olay bir pazar günü, yani kalk borusunun her zamankinden geç çaldığı, kahvaltı otuz ya da kır beş dakika yerine bir saatten fazla sürdüğü haftanın tek gününe denk geldi de öteki çocuklar yemekhaneye gitmek üzere barakadan çıkıncaya kadar bekledin, sonra yataktan kalkıp sidikli pijamanı kirli çamaşır torbasına sokuverdin. Kahvaltı sofrasında diğerlerine katıldığında ise bundan sonra ne yapacağını düşünerek paniğe uğramış bir halde oturdun. Yatağa işemek berbat, gururunu ve yeniyetme onurunu zedeleyen bir şeydi; ama işin ortaya çıkması, öteki çocukların alay konusu olman, hiçbir zaman silinmeyecek bir bebek, bir şapşal damgası yemen, küçük düşmen daha da beterdi. Zaman azalıyordu, on beş-yirmi dakika içinde herkes barakaya dönecekti, ne yapacağını bilemediğin için yöneticiyle konuşma riskini göze aldın; George adındaki bu genç sessiz sakin, ağırbaşlı, o güne kadar sana hep iyi davranmış olan biriydi ama yaptığını itiraf ettiğinde seninle alay etmeyeceğinden nasıl emin olabilirdin? Ama bir an önce barakaya gidebilmek için yemekhaneden çıkmana George’dan başka kim izin verme yetkisine sahipti? Başka seçeneğin yoktu, onunla konuşmaktan ve seninle alay etmeyeceğini ummaktan başka çaren yoktu; sen de kalktın, masanın başında oturan George’un yanına gidip fısıldayarak bir kaza olduğunu söyledin, çarşafını yıkayıp barakanın arkasına asmak üzere erken çıkmak için izin istedin. George başıyla onaylayıp hemen gidebileceğini söyledi. İşte o kadar – hiç beklemediğin bir şefkat ve anlayış mucizesi; ama o kadar da tuhaf değilmiş meğer; çünkü birkaç saat sonra kendisinin de senin yaşındayken benzer sorunlar yaşadığını anlattı. Yataklarını ıslattıkları için acı çekenlerin, suçluluk duyanların gizli kardeşlik grubunun bir üyesiymiş o da. Fırlayıp koşa koşa barakaya gittin, suç kanıtı olan o Fransa haritasına benzer sarı lekeli beyaz çarşafı yataktan çıkardın, insanın burnunun direğini kıran, ciğerlerine dolan sidik kokulu tuvalete koşup musluklardan birinde lekeyi yıkadın. Kimseye yakalanmadın. George’un merhameti seni ayıplanmaktan, yaptığın anlaşılınca duyacağın sarsıcı utançtan kurtarmıştı ama ucu ucuna kurtulmuştun, birkaç dakika, hatta birkaç saniye içinde her şey bitebilirdi, yüreğinin gümbürtüsü ne kadar korktuğunun kanıtıydı.</p>

    <p>Bu hikâyeyi, sonu iyi biten, korkuyla beklediğin hiçbir şeyin olmadığı bu eski anıyı şimdi neden hatırlıyorsun? Çünkü o olay, yüreğini hızla çarptıracak kadar korktuğun gibi olmasa da birtakım sonuçlar doğurdu. Bir sırrın vardı. Bütün dünyadan saklaman gereken bir kusurun vardı ve bunun keşfedilme olasılığı aklına gelince duyduğun akla hayale sığmayacak perişanlık, seni ikiyüzlülük yapmaya, dünyaya gerçek yüzün olmayan bir yüzü göstermeye zorluyordu. O sabah George kendisinin de bir zamanlar aynı sırrı gizleyerek yaşadığını itiraf edince, çoğu kişinin, hatta belki herkesin sırları olduğunu, dünyadaki bütün insanların dikenden örülmüş aynı suçluluk çelengini, yüreklerini parçalayan aynı utancı taşıyarak dolaştıklarını, ikiyüzlü davranmak, dünyaya gerçek yüzleri olmayan bir yüzü göstermek zorunda kaldıklarını kavradın. Dünyayla ilgili bu görüş ne anlama geliyordu? Dünyadaki herkesin az ya da çok gizlediği bir şeyler olduğu, hepimizin aslında göründüğümüzden başka olduğumuz, kimsenin kim olduğunu bilmenin olanaksız olduğu anlamına geliyordu. Şimdi düşünüyorsun da, acaba o sırları bilememek duygusu mu senin kitaplara düşkünlüğüne neden oldu, diye merak ediyorsun; çünkü romanlardaki karakterlerin sırları sonuçta daima ortaya çıkar.</p>

    <p>O yaz, evini özlediğini söylemek abartı olur. Hayır, anneni babanı özlemedin, halinden yakınan mektuplar yazmadın, oradan kurtarılmak arzusu duymadın; New Hampshire’ın çam ormanlarındaki o uzun tatilden hoşnuttun, yine de tam olarak beklediğin gibi olmamıştı, kendini biraz tükenmiş ve yalnız hissediyordun ve ertesi yıl yaz gelip de annen kampa yine gitmek isteyip istemediğini sorunca, istemediğini, evde kalıp yazı arkadaşlarınla beyzbol oynayarak geçirmeyi yeğlediğini söyledin. Bunun verilebilecek en akıllıca karar olmadığı sonradan anlaşıldı; çünkü günde üç-dört saat top oynadığın halde, oyun oynamadığın zaman doldurman gereken daha pek çok saat kalıyordu, hele yağmurlu sabahlarda oyun oynayamayınca ne yapacağını kestiremediğin uzun saatler boyu boş kalıyordun; o yalnız geçen saatler sonuçta sana bir birikim sağladıysa da, 1956 yazında hiç de öyle gelmiyor, kendini yitip gitmiş gibi hissediyordun. Hâlâ ilk bisikletine, annenle babanın altı yaşındayken aldıkları o eski iki tekerlekli, ayak frenli, geniş lastikli eski, turuncu bisikletine biniyordun (ertesi yıl boyun uzayınca daha büyük, şık, siyah, el frenli ve ince lastikli bir bisiklete terfi edecektin), her sabah o fazlasıyla küçük bisiklete atlayıp arkadaşın Peter J.in yaklaşık çeyrek mil uzaktaki evine gidiyordun. Beyzbol sahası Peter’ın evinin arka bahçesiydi, tabii nizami bir saha değildi ama o zaman sana kocaman görünen, en azından dokuz yaşındakilerin oyunu için yeterli büyüklükte yıpranmış otlar ve toprakla kaplı, ara kaleler yerine taşların yerleştirilmiş ve ana kaleyi göstermek için toprağa bir üçgenin çizilmiş olduğu bir açıklıktı; oyun oynanacağı sabahlar elinizde eldivenleriniz ve sopalarınızla sekiz-on kişi orada toplanır, iki takıma ayrılırdınız ve herkes hiç değilse bir kez atış yapmak istediği için yerlerinizi sırayla değiştirirdiniz; pek çok maç yapar, her gün iki kez oynardınız, hatta bazen üç oyun oynadığınız olurdu; bütün maçları ciddiye alır, canla başla oynardınız, herkes sayı yapan vuruşların (topu sahanın solundaki çalılıkların arkasına gönderen vuruşların) çetelesini tutardı, o yazın en dolu saatleri, arkadaşının arka bahçesindeki uydurma sahada oynayarak, elli sayı vuruşu yaparak, yüz kez koşup kaleye vurarak, beş yüz kez de topu çalılıkların arkasına göndererek geçti.</p>

    <p>Sınıftaki çocuklar içinde en çok Peter’ı severdin, artık orada olmayan en yakın arkadaşın Billy’nin yerini almıştı; ama o da bir yıl içinde başka bir kente taşınacak ve yaşamından temelli çıkıp gidecekti. Onun ailesinin neden gittiğini bilmiyorsun, o yüzden onların gidişini annenin hep yaptığı gibi semtte çok fazla Yahudinin yerleşmesine bağlamayacaksın; ancak arkadaşının ailesinin sana başka dünyadan gelmiş biri gözüyle baktığı da su götürmezdi; özellikle de bir öğleden sonra sana öfkelenip evden kovan ve oraya bir daha ayak basmanı yasaklayan, beyaz saçlı, İngilizceyi bozuk şiveyle konuşan İsveçli büyükbabası. O olay arka bahçede beyzbol oynadığınız yazdan bir süre sonra, belki eylül başlarında, sahici ya da sahte Whitey Ford’la tanışmandan yaklaşık bir ay önce oldu; bir gün okuldan çıktıktan sonra Peter’la beraber onun evine gittiniz, hava yağmurlu olduğu için evden dışarı çıkamadınız, sonunda bodrumu karıştırmak niyetiyle aşağıya indiniz. Eşya sandıklarının, örümcek ağlarının ve kullanılmayan mobilyaların arasında, o güne kadar ikiniz de elinize golf sopası almamış olduğunuzdan size önemli bir keşif gibi görünen bir golf sopası takımı buldunuz; yerin altındaki odanın nemli ortamında sopayı sırayla kaldırıp sallamaya başladınız; çünkü bodrumda çok fazla eşya olduğundan ikinizin aynı anda sopayı sallayabileceği kadar yer olmadığı için işi sıraya bindirmiştiniz. Bir ara sopayı yeniden sallamaya hazırlanırken, sen hiç farkında değilken Peter daha iyi görebilmek için yaklaştı ama senin sopayı döndürme çemberinin içine kadar girdi ve sen onun geldiğini duymadığın, görmediğin için herhangi bir engelle karşılaşmayı beklemeden, sopanın bomboş havada döneceğinden kuşku duymadan sopayı iki elinle tutup kollarını iyice gererek sopayı arkaya doğru döndürdün; ama Peter boşluktan başka bir şey olmaması gereken alanın eşiğini geçtiği için arkaya doğru savurduğun sopa yarı yerde sert bir şeye çarptı ve hareketinin engellenmesinden bir saniye sonra da bir çığlık, birdenbire patlayan, bodrumun duvarlarına çarpıp yankılanan bir çığlık duydun. Demir sopanın ucu Peter’ın alnına gelmiş, deriyi sıyırmıştı, yaradan kan akıyor, arkadaşın da acıyla kıvranıyordu. Dehşete kapıldın, korkudan ödün patladı, suçsuzdun ama suçluluk duyuyordun; senin yardım etmek için bir şeyler yapmana fırsat kalmadan, Peter’ın büyükbabası merdivenlerden koşa koşa inerek bodruma geldi, seni bir yana iterek derhal evden çıkıp gitmeni söyledi. O sırada bile, adamın neden böylesine kızdığını anladın; o anda öfkesine hâkim olamaması çok doğaldı; çünkü golf sopasıyla kafası yarılan torunu kanlar içinde ağlıyordu ve bu senin suçun olsa da olmasa da sevgili torununun yaralanmasından sen sorumluydun, o yüzden hırsını senden aldı. Ancak, o öfkeyi her ne kadar anlıyorsan da, o şiddette bir öfkeyi çok ender gördüğünü, belki de hiç görmediğini de söylemek gerekir. Muazzam bir öfkeydi, ancak Eski Ahit’teki Tanrı’ya, en kötü kâbuslarındaki o kindar ve cana kıyıcı Yehova’ya yaraşır bir gazap patlamasıydı; ihtiyarın sana bağırıp çağırmasını dinlerken seni sadece o an eve göndermekle kalmayıp arkadaşının evine bir daha gelmeni yasakladığı anlaşıldı; sana bir işe yaramaz, hain bir çocuk olduğunu söyledi ve <em>bizim senin gibilerle işimiz olmaz,</em> dedi. Yumruk yemişçesine sarsılmış bir halde ve Peter’ın yaralanmasına sebep olduğuna üzülerek sendeleye sendeleye oradan çıktın ama en kötüsü ihtiyarın kafanda çınlayan sözleriydi. <em>Senin gibilerle</em> derken ne demek istediğini merak ediyordun. Arkadaşlarına golf sopasıyla vurup kafalarını kanatan bir çocuk gibi mi demek istemişti, yoksa daha uğursuz, ruhundaki hiç silinmeyecek bir lekeyi mi kastetmişti? <em>Senin gibiler</em> sözü pis Yahudi demenin bir başka biçimi miydi? Belki öyleydi. Ama belki de değildi. O akşam annene golf sopasını, kanı ve arkadaşının büyükbabasını anlattığın zaman, annenin ağzından <em>belki</em> sözcüğü hiç çıkmadı.</p>

    <p>Ertesi yaz yine New Hampshire’daki yatılı kampa gittin. Zamanın programa bağlanmadığı deneyimin kısmen başarılı olmuştu, daha doğrusu olamamıştı, o yüzden temmuz ve ağustosta yine Kuzey’e gitmek için izin istedin, ne zengin ne fakir ama seni oraya göndermek için birkaç yüz dolar verebilecek durumda olan ebeveynlerin isteğini kabul etti. Yatak ıslatma meselesi artık geçmişte kalmıştı ama bu gerekli olsa da görünmeyen gelişmenin ötesinde hemen her şeyin farklıydı. Sekiz ile on yaş arasındaki fark sadece iki yıllık bir mesafe değil, on yıllara bedel bir uzaklık, örneğin daha sonra aşacağın yirmi yaşınla kırk yaşın arasındaki mesafeye eşit nitelikte hayatının bir döneminden bambaşka bir dönemine sıçrayıştı, artık 1957 yılı olduğuna göre 1955’te olduğundan daha büyük, daha güçlü, daha akıllıydın, yaşamının her yönünü irdelemekte çok daha yetkindin, ailesinden en ufak bir kaygı ya da pişmanlık duymadan ayrılabilecek kadar çok daha bağımsız bir çocuktun. Sonraki iki ayı beyzbol âleminde geçirdin, o dönem beyzbola en büyük tutkunun, en fanatik bağlılığının doruk noktasıydı; her gün oynuyordun, hem sadece sabahları ve öğleden sonraları uygulanan etkinlik programlarında değil, akşam yemeğinden sonraki boş saatlerinde de oynuyor, daha iyi bir sol alan savunma oyuncusu, daha disiplinli bir atıcı olmak için bilinçli bir çaba gösteriyordun ama oynamaya o kadar hevesliydin ki, bazen alışık olmadığın pozisyonun zorluklarını göze alarak top tutuculuğu yapmaya gönüllü oluyordun; beyzbol koçluğu yapan kamp yöneticileri de senin ne kadar çabuk gelişme kaydettiğini, birkaç hafta içinde kaydettiğin mesafeyi fark etmeye başladılar ve yazın ortasında, eyaletin çeşitli yerlerini dolaşıp başka kamplardaki takımlarla oynayan on iki, on üç ve on dört yaşındaki büyük çocukların takımına terfi ettin; başlangıçta sahanın yeni boyutlarına (kaleler arasında on sekiz buçuk yerine profesyonel oyunların standart ölçüsü olan yirmi yedi buçuk metre, atış noktasıyla varış noktası arasında da on üç buçuk yerine on dokuz metre) alışmakta zorluk çektiysen de koçlar senden vazgeçmedi, sol savunma oyuncusu ve ilk çıkış atıcısıydın, takımın en ufağıydın ama pekâlâ idare edebiliyordun ve başarılı olmaya öyle kararlıydın ki başarısızlık fikrini aklından çıkarıp attın, her atış hatasında, topu her dışarı gönderişte kendini cezalandırıyordun; büyük oğlanların arasında sivrilmesen de utanılacak duruma düşmüyordun. Sonra veda şölenine, yazın sonunu simgeleyen büyük ziyafete, en iyi yüzücü, en iyi binici, en iyi vatandaş, en iyi kampçı seçilen çocukların ödüllendirildiği ödül töreni yemeğine sıra geldi; birden baş yöneticinin senin adını söyleyip beyzbol ödülü kazandığını ilan ettiğini duydun. Doğru duyduğuna emin olamadın; çünkü senin kazanmış olman imkânsızdı, hem yaşın çok küçüktü hem de kamptaki en iyi beyzbol oyuncusu olmadığını biliyordun, belki yaşına göre iyiydin ama diğerlerinin arasında en iyi olmanın yanından bile geçemezdin. Yine de baş yönetici seni kürsüye çağırdı, ödülü verdiler, ömründe kazandığın ilk ödül olduğu için biraz utansan da oraya çıkıp baş yöneticinin elini sıkmaktan gurur duydun. Birkaç dakika sonra hiçbir zaman belleğinden silinmeyecek olan o pis, iğrenç kokulu tuvalete gitmek için yemekhaneden çıktın; tuvalette senden daha büyük olan takım arkadaşlarından dört ya da beşi durmuş kendi aralarında konuşuyorlardı, sana düşmanca, tepkili bir tavırla baktılar ve sen idrar torbanı yalağa boşaltırken ödülü hak etmediğini, ödülün içlerinden birine verilmesi gerektiğini, on yaşında bir acemi çaylaktan başka bir şey olmadığı için sana haddini bildirmek üzere belki dövmelerinin ya da ödülünü kırmanın veya daha da iyisi önce ödülü sonra seni paralamanın iyi olacağını söylediler. Bu tehditlerden biraz ürkmeye başlıyordun ama verebileceğin tek cevap doğruyu söylemekti: Ödülü senin istemediğini, kazanmayı beklemediğini ve kazanmaman gerektiği konusunda onlarla aynı fikirde olsan bile elinden bir şey gelmediğini söyledin. Sonra tuvaletten çıkıp yemeğe döndün. O geceden iki gün sonra kamptan ayrıldığın âna kadar kimse seni dövmedi, kimse ödülünü kırıp parçalamadı.</p>

    <p>Yavaş yavaş çocukluğunun sonuna yaklaşıyordun. On ile on iki yaş arasındaki yıllar seni en az sekiz ile on yaş arasındaki kadar devasa bir yolculuğa çıkardı; ama günden güne hızla yol aldığın, ergenliğin eşiğine doğru savrulduğun duygusunu hissetmiyordun; çünkü o zaman yıllar şimdiki gibi doğum gününün göz açıp kapayana kadar geldiği hızla geçmezdi. On birine geldiğinde başlayan değişimle, herkesin kapalı bir grubun mikrokozmosuna fırlatıldığı, çetelerin ve kliklerin oluşmaya başladığı, kimilerinin grubun içine alınıp kimilerinin dışlandığı, <em>popüler</em> sözcüğünün <em>arzu</em> kelimesiyle anlamdaş olduğu, kızlarla oğlanlar arasındaki çocukluk savaşlarının sona erip karşı cinsin cazibesinin ortaya çıktığı, öz bilincin aşırılaştığı, kendine sürekli dış gözle bakarak, başkalarının seni nasıl görüp algıladığını merak ederek aklının karıştığı ve saçmaladığın, kişinin iç benliği ile dünyaya gösterdiği dış benliği arasındaki uçurumun daha da açıldığı, ruhla bedenin sürekli çekişme halinde olduğu o ergenlik öncesi şaşkınlık döneminden geçmeye çalışan sürünün bir yaratığına dönüşmeye başladın. O dönemde aklın fikrin dış görünüşündeydi, saç kesimin doğru mu, ayakkabıların doğru mu, pantolonun doğru mu, gömleklerin ve süveterlerin doğru mu diye kaygılanıyordun; ömrün boyunca hiç on bir-on iki yaşlarındaki kadar giysilerine aklını taktığın olmadı, kimilerinin benimsenip kimilerinin dışlandığı oyunlara katılıyor, gruba alınmayı umutsuzca istiyordun, beşinci sınıfta başlayan cuma-cumartesi-geceleri-kızlı-erkekli partilerde, kendi değişimlerini ve azaplarını yaşayan, uçları belli belirsiz kabarmış dümdüz göğüslerine alıştırma sutyenleri takıp kabarık etekli parti elbiseleri, hışırdayan ipek külotlar giyen, hayatlarında ilk kez jartiyer takıp naylon çorap giyen kızlara hep en şık, en hoş halinle görünmeye çalışıyordun; şimdi aradan onca yıl geçtikten sonra saatler ilerledikçe o naylon çorapların sıska bacaklardan aşağı indiğini görmenin dokunaklılığını hatırlıyorsun, hatta dans ederken kollarının arasına aldığın kızların esans kokularını içine çektiğini de anımsıyorsun. Birdenbire <em>rock and roll</em>’la ilgilenmeye ve coşmaya başladın. Chuck Berry, Buddy Holly ve Everly Brothers en sevdiğin müzisyenlerdi, üst kattaki yatak odanda dinlemek için onların plaklarını topluyor, küçük 45’likleri pikabın geniş yuvasına oturtuyor, etrafta kimse yokken sesi sonuna kadar açıyordun; okuldan sonra yapacak başka bir şey olmayan günlerde eve koşup o sıralarda her gün ülkedeki bütün oturma odalarına şırınga edilen yeni <em>rock and roll</em> gösterisi <em>American Bandstand</em>’i izlemek için televizyonu açıyordun ama seni ilgilendiren müziğin ötesinde bir şeydi, bir oda dolusu gencin müziğe ayak uydurarak yaptıkları danstan gözünü alamıyordun; çünkü o günlerde aklın fikrin büyüyüp delikanlı olmaktı ve hayatının bir sonraki aşaması hakkında bir şeyler öğrenmek için ekrandaki çocukları dikkatle izliyordun. Geçen yıl <em>The Three Stooges</em> (Üç Ahbap Çavuş) en sevdiğin filmdi, şimdiki gözdense Dick Clark ve genç <em>rock</em>’çulardan oluşan grubuydu. Sivilceler ve pantolon askıları dönemi başlamıştı. Neyse ki o günler hayatta yalnızca bir kez geliyor.</p>

    <p>Yaşamının geri kalan yıllarında da o işleri yapacağını aklının köşesinden geçirmeden, sadece hoşuna gittiği için kitap okumaya, küçük hikâyelerini ve şiirlerini yazmaya hâlâ devam ediyordun. On bir yaşındayken Modern Library yayınlarından ikinci önemli kitabını, O. Henry’nin seçilmiş hikâyelerini aldın; bir süre sürpriz sonları ve sarsıcı anlatımları olan o incelikli, ustalıklı hikâyelerle mest oldun (<em>Alacakaranlık Kuşağı</em><a class="si-noteref" href="#f18" id="ref_f18">18</a> dizisinin ilk bölümlerine de aynı şekilde hayran olmuştun; çünkü Rod Serling’in hayal gücü de O. Henry imgeleminin 1950’lerdeki versiyonuydu), yine de alttan alta bu hikâyelerde bir ucuzluk, birinci sınıf edebiyat olarak gördüklerinden çok aşağıda kalan bir nitelik olduğunu seziyordun. 1958’de Boris Pasternak, Nobel Ödülü’nü kazandığında, durumu haberlerde öncelik aldı, Sovyet polis devletinin, dâhi yazarın ödülünü almak için Stockholm’e gitmesini nasıl engellediğini döktüren yazılar peş peşe yayımlandı; <em>Doktor Jivago</em> İngilizceye çevrilince bunun kesinlikle birinci sınıf edebiyat olduğundan emin olarak büyük yazarın yapıtını bir an önce okumak için koşa koşa gidip kitabı aldın (kendin için yaptığın ikinci önemli kitap alışverişiydi bu) ama on bir yaşındaki biri Rus simgesel romanının karmaşıklığını nasıl özümleyebilirdi, doğru dürüst bir edebiyat temeli olmayan bir çocuk o kadar uzun ve nüanslı bir yapıtı nasıl okuyabilirdi? Sen de okuyamadın zaten. Bütün iyi niyetini gösterdin, pasajları üç, dört, beş kez büyük bir azimle okudun ama yazılanların onda birini anlamak bile senin kapasiteni aşıyordu ve saatlerce çaba gösterip hüsrana uğradıktan sonra istemeye istemeye yenilgiyi kabullenip kitabı bir kenara koydun. On dördüne kadar ustaları anlamaya hazır değildin; ama on bir-on iki yaşlarındayken ötekiler kadar karmaşık olmayan kitapları okuyabiliyordun. Örneğin, bir süre seni doktor olmaya heveslendiren A.J. Cronin’in <em>Şahika</em>’sı, egzotik, yabanıl erotizmiyle hayalarını gıcıklayan W.H. Hudson’ın <em>Yeşil Malikâneler</em>’i o sıralarda en beğendiğin, en iyi anımsadığın kitaplardı. Yazma konusundaki kendi çocukluk çabalarına gelince, hâlâ Stevenson’ın etkisindeydin, hikâyelerinin çoğu şuna benzer cümlelerle başlıyordu: “Rabbimizin 1751. yılında, atalarımın yuvasına dönmeye çalışırken kendimi göz gözü görmeyen müthiş bir kar fırtınasının ortasında buldum.” On bir yaşındayken o tür azametli palavraları ne kadar çok severdin ama on iki yaşındayken (şimdi adını unuttuğun) birkaç polisiye roman okudun ve daha basit, daha az tumturaklı bir dil kullanırsan meramını daha iyi anlatabileceğini anladın ve bu yeni biçemdeki ilk girişimin oturup kendi polisiye romanını yazmak oldu. Yirmi-otuz sayfadan fazla değildi herhalde; ama sana öyle uzun, daha önce yazdıklarının hepsinden öyle uzun geldi ki, roman diye tanımladın. Romanın adını, hikâyenin çoğunu da anımsamıyorsun (iki çift yumurta ikizi ve bir daktilo makinesinin silindiri içine saklanan çalınmış bir inci kolyeyle ilgili bir şeydi) ama onu ilk erkek öğretmenin olan altıncı sınıf öğretmenine gösterdiğini hatırlıyorsun, adam hikâyeyi beğendiğini söyleyerek seni yüreklendirince cesaretlendin. Aslında o kadarı da yeterdi ama öğretmen küçük kitabını her gün saat üçteki paydos zilinden önce beş-on dakika sınıf arkadaşlarına okumanı önerince bir anda <em>yazar</em> rolüne soyunup arkadaşlarının karşısında dikilerek yazdığın sözcükleri yüksek sesle okumaya başladın. Eleştiriler sert değildi. Herkes –standart ders akışının tekdüzeliğinden kurtulmak adına bile olsa– yazdıklarını beğeniyor gibiydi; ne var ki iş daha ileriye gitmedi ve yeniden o kadar uzun bir şey yazmaya ancak birkaç yıl sonra kalkıştın. Bu yeniyetmelik çaba o zaman önemli görünmese de, şimdi düşününce diyorsun ki, bunu neden bir başlangıç, bir ilk adım olarak görmemeli?</p>

    <p>1959 Haziranı’nda, on ikinci doğum gününden dört ay sonra sen ve altıncı sınıftaki arkadaşların anaokulundan beri gittiğiniz küçük ilkokuldan mezun oldunuz. Yaz sonunda kentin çeşitli ilkokullarını bitiren bin üç yüz öğrencinin toplandığı üç yıllık ortaokula başladın. Orada her şey farklıydı: Artık bütün gün aynı sınıfta oturmuyordun, bir öğretmen yerine, aldığın her dersin kendi öğretmeni vardı, kırk altı dakikalık ders süresinin sonunda zil çalınca sınıftan çıkıp bir sonraki dersin sınıfına gitmek için koridorları arşınlıyordun. Ev ödevi yaşamın bir gerçeği haline geldi, akademik derslerin hepsinden (İngilizce, matematik, fen, tarih ve Fransızca) günlük ödev veriliyordu; ama bir de gürültücü soyunma odasıyla, süspansuar takma zorunluluğuyla, ortak duşlarıyla spor dersi vardı, öğretmeni de yarı yarıya dazlak kafalı, kalan saçları kepekli, sadece adı değil davranışları da Dickens romanlarını anımsatan, çocuklara ahmak ve haylaz diyen, yaramazları depo dolabına kilitleyerek cezalandıran Mr. Biddlecombe adında biriydi. Yani okulun en iyi yanı, aynı zamanda en kötü yanı oluyordu. Katı bir izleme sistemi uygulanıyordu, her öğrenci alfabeden rastgele seçilmiş bir harfle belirlenen bir grubun üyesi oluyordu, bu harflerin gruplaşmanın aslında bir hiyerarşi olduğu gerçeğini gizlemek için kullanıldığını ancak körlerle sağırlar anlayamazdı; çünkü gruplar hızlı, orta, ağır diye sınıflandırılıyordu. Pedagojik açıdan sistemin belirli avantajları vardı, parlak öğrencilerin ilerlemesi sınıftaki tembellerin varlığıyla kösteklenmiyor, ağır ilerleyenler hızlı koşanların altında ezilmiyor, her öğrenci kendi hızında ilerleme fırsatı buluyordu; ama bu sistem, kazanacakların ve kaybedeceklerin, kimlerin başarılı, kimlerin başarısız olacağının önceden belirlendiği bir topluluk yarattığı için sosyal açıdan bir felaketti; çünkü herkes bu gruplaşmaların ne anlama geldiğini biliyordu, hızlılarda ağır ilerleyenlere tepeden bakarak küçümseyen bir hava, ağır ilerleyenlerde de ötekilere bir karşıtlık ve düşmanlık, kısacası arada sırada gerçek kavgaya dönüşen gizli bir sınıf savaşı vardı; bütün grupların bir araya geldiği spor, elişi, ev ekonomisi dersleri gibi tarafsız alanlar olmasa okul Berlin’in savaştan sonraki bölünmüş haline dönerdi: Hızlı Bölge, Orta Bölge, Ağır Bölge. 1950’lerin son aylarında girdiğin bu okul en son eğitsel araç gereçlerle donanmış, kentin göğsünü kabartan, pembe tuğladan yeni yapılmış bir binaydı; oraya gideceğin, dünyada bir adım daha yükseleceğin için öylesine heyecanlıydın ki, okulun açılacağı gün çalar saatini 7.00’ye kurdun ve sabah –saat çalmadan önce– uyandığında saatin tam tamına 7.00 olduğunu, saniye ibresinin dokuzu geçip on ikiye doğru ilerlediğini, yani ayarladığından on saniye erken uyanmış olduğunu gördün; uykusu çok derin olan, saatin zili çalmadan bir türlü uyanamayan sen, ömründe ilk kez rüyanda saniyeleri saymışçasına saat çalmadan uyanmıştın.</p>

    <p>Pek çok yeni yüz vardı, yüzlerce yeni yüz vardı ama en çok ilgini çeken seninle aynı hızlı gruptaki Karen adında bir kızın yüzüydü. Hiç tartışmasız sevimli, hatta güzel bir yüzdü ama Karen aynı zamanda çok zeki, özgüvenli, esprili, canlı, hayat dolu bir kızdı ve tanıştıktan birkaç gün sonra ona vuruldun. Okul açıldıktan bir ya da iki hafta sonra yedinci sınıflar için danslı bir parti düzenlendi, spor salonunda bir cuma akşamı partisi, sen de hemen herkes gibi partiye gittin, üç ya da dört yüz kişi vardı, sen Karen’le olabildiğince sık dans etmeyi iş edindin. Partinin sonlarına doğru okul müdürü bir yarışma, bir dans yarışması yapılacağını ilan etti ve katılmak isteyen çiftlerin pistin ortasına gelmelerini söyledi. Karen yarışmaya katılmak istedi, sen de onun istediği her şeyi yapmaya can attığın için onun partneri oldun. Hayatındaki ilk dans yarışmasıydı, hayatındaki tek dans yarışmasıydı ve çok usta bir dansçı olmasan da umutsuz değildin; çünkü Karen iyi dans ediyordu, aslında ayaklarını hızlı hareket ettirebilmesi ve doğa vergisi bir müzik yeteneğiyle çok iyi bir dansçıydı, sen de ona ayak uydurmak, elinden geleni yapmak zorunda olduğunu anladın. Başlangıçta <em>rock and roll</em>, henüz çiftlerin birbirlerinin elini tuttuğu bir danstı. <em>Twist</em>’in gelmesine daha bir-iki yıl vardı, partnerlerin birbirinden ayrı olarak tek başlarına dans etme devrimi daha başlamamıştı, 1959’un dansçıları 1940’larda <em>jitterbug</em> yapanlardan pek farklı değildi, sadece dansın adı değişmiş, Lindy olmuştu. Çiftler birbirine sarılıyor, dönüyor, birbirini fırfır döndürüyordu, ayaklar kalçalardan daha önemliydi; bütün iş ayakları hızlı hareket ettirebilmekteydi. Karen’le pistin ortasına gittiğinizde jüriyi etkilemeyi umarak elinizden geldiği kadar hızlı, normalin iki-üç katı hızlı dans etmeye karar verdiniz. Evet, Karen gözüpek, her türlü meydan okumaya hazır biriydi, böylece çılgın dansınıza başladınız, hızlı çekim bir sessiz filmdeki bir çift maymun gibi pistin çevresinde uçarak dönüyor, performansınızın eşsizliğiyle, coşkusuyla gizlice alay ediyor, on iki yaşındaki bedenlerinizin yorulmazlığıyla dönüp duruyordunuz; en iyi anımsadığın şey de Karen’in eline nasıl sıkı sıkıya yapıştığı, onu ileriye fırlatıp döndüre döndüre geri çektiğin sırada elini hiç gevşetmediği oldu, başka hiçbir çift size ayak uyduramadığı –ya da ayak uydurmayı bile istemediği– ve ikiniz de neredeyse kendinizden geçtiğiniz için yarışmayı kazandınız. Yaşamının ilk döneminden saçma ama unutulmaz bir anı. Müdür ikinize de birer ödül verdi, parti bitince kent merkezindeki dondurmacıya giderken Karen’le elele tutuştunuz, on iki yaşındaki danslı parti gecesinde Karen’le el tutuştuğuna şükrederek mest oluyordun; dondurmacıya bir-iki sokak kala Karen’in boşta kalan elindeki ödül kayıp kaldırıma düşerek paramparça oldu; asla onarılamayacağı ve bir dans yarışmasını kazanmak senin gözünde hiçbir önem taşımadığı için (beyzbol olsa başka olurdu) kendi ödülünü ona verdin ve saklamasını söyledin. Ertesi yıl Karen’i pek sık görmedin. Sen başka çevrelerde dolaşıyordun, artık aynı sınıfta değildiniz, Karen neredeyse kocaman bir kadın olmuştu, sen ise hâlâ çocuktun ve o tarihten 1965’te liseyi bitirinceye kadar çok nadiren konuştunuz. Ödülün kırıldığı geceden tam yirmi altı yıl sonra liseden mezuniyetinizin yirminci yıl toplantısına gittiğinde, Karen de oradaydı; otuz sekiz yaşında genç bir duldu, onunla yine dans ettin, bu kez bir slow dansı yaptınız ve Karen sana on iki yaşında olduğunuz o geceyle ilgili her şeyi sanki dünmüş gibi hatırladığını söyledi.</p>

    <p>Yedinci sınıftaki İngiliz öğretmenin Mr. S. öğrencileri olabildiğince çok kitap okumaya teşvik etmek istiyordu. Soylu bir amaçtı bu, ne var ki o amaca ulaşmak için uyguladığı yöntemin birtakım kusurları vardı; öğretmen nitelikten çok niceliğe önem verdiği için onun gözünde yüz sayfalık sıradan bir kitap, üç yüz sayfalık iyi bir kitapla eşdeğerdi. Daha da kötüsü, bu projeyi bir yarışma biçiminde yürüttü, sınıfın arka duvarına delikli bir pano asıp her öğrenciye o delikli panoda bir sütun, dikey bir çizgi verdi. Öğrencilere de birer delikli kart verip bunları uzay gemilerine benzeyen bir biçimde kestirdi (o yıllar Amerika ile Sovyetler Birliği’nin arasındaki uzay yarışı dönemiydi), sonra da o kartonları panoda kendilerine ayrılmış sütunun alt deliğine tutturmalarını söyledi. Bir kitap okuyup bitirince kartını bir delik yukarıya çıkaracaktın. Öğretmen oyunu iki ay sürdürmek istiyordu, iki ayın sonunda sonuçları kontrol edip herkesin hangi noktaya geldiğini görecekti. Bunun iyi bir fikir olmadığının farkındaydın ama yeni okulunda birinci sömestrdeydin ve başarılı olmak, bir şekilde sivrilmek istiyordun, o yüzden okuyabildiğin kadar çok kitap okumaya başladın, zaten kitap okumayı sevdiğin için bu hiç sorun olmadı; dahası yıllardır beyzbol, futbol ve diğer sporları yaptığın için rekabete alışık olduğundan yarışma ilkesine de karşı değildin ve sadece başarılı olmakla kalmayıp yarışı kazanmaya da kararlıydın. İki ay geçti, her iki-üç günde bir sen kartını bir delik daha yukarıya taşıyordun. Çok geçmeden ötekileri geride bıraktın ve zaman ilerledikçe çok daha öne geçtin, alıp başını gittin. Mr. S.nin sonuçları inceleyeceği sabah geldiğinde, adam seninle diğerleri arasındaki mesafeyi görünce afalladı. Panonun yanından ayrılıp sınıfın ön tarafına geldi ve gözlerini senin gözlerine dikti (ikinci sırada oturduğun için, öğretmenin yakınındaydın) ve yüzünde düşmanca, saldırgan bir ifadeyle seni hile yapmakla suçladı. Kimsenin bu kadar çok kitap okuyamayacağını, bunun mantığa, akla sığmadığını ve böyle hile yaparak kazanacağını düşündüysen budala olduğunu söyledi. Bunun kendi zekâsına hakaret olduğunu, öteki öğrencilerin çabasına hakaret olduğunu ve onca yıllık öğretmenlik yaşamında sınıfına ayak basmış en küstah yalancı olduğunu söyledi. Adamın sözleri birer mermi gibiydi, öteki çocukların önünde seni makineliyle öldürüyor, herkesin içinde bir sahtekâr, bir suçlu olmakla suçluyordu, öylesine dürüst, iyi bir öğrenci olduğunu kanıtlamaya öylesine aç biri olan sen, o güne kadar hiç öyle bir saldırıyla karşılaşmamıştın ve onun suçlamalarına cevap vermeye, öğretmenin yanlış düşündüğünü, kitapları okuduğunu, her kitabın her sayfasını hatmettiğini söylemeye çalışırken adamın o kadar öfkelenmesini kendine yediremeyip birden ağlamaya başladın. Zilin çalması seni daha fazla küçük düşmekten kurtardı; ama diğer öğrenciler sınıftan çıkarken Mr. S. sana kalmanı, seninle konuşmak istediğini söyledi; bir an sonra onun masasının yanında, karşısına dikilmiş duruyordun ve bir gözyaşı seli dökerek, hıçkırıklarla kesilen solukların arasında doğruyu söylediğini, sahtekâr ya da yalancı olmadığını ısrarla yineleyip okuduğun kitapların listesini görmek isterse ertesi sabah getireceğini, böylece masumiyetini kanıtlayacağını söyledin, Mr. S. yavaş yavaş yumuşamaya, geri adım atmaya, belki de yanılmış olduğunu anlamaya başladı. Cebinden mendilini çıkarıp sana uzattı, burnunu ve gözyaşlarını silmek için yüzüne yaklaştırınca yeni yıkanmış mendilin kokusunu içine çektin, mendil temiz olduğu halde üzerindeki kokuda buruk ve mide bulandıran bir koku, başarısızlığın kokusu, bir zamanlar aşırı kullanılmış bir şeyin kokusu vardı; yarım yüzyıldan uzun bir süre önceki o sabah başına gelenleri her düşündüğünde yeniden o mendili eline alıp yüzüne bastırıyorsun. On iki yaşındaydın. Kendini tutamayıp bir yetişkinin karşısında son kez ağlayışındı o.</p>
  </div>

  <div class="si-footnotes">
    <div class="si-footnote" id="f1">
      <a class="si-backref" href="#ref_f1">1.</a> <span>Masal ve çocuk tekerlemelerinin kahramanları. (Ç.N.)</span>
    </div>

    <div class="si-footnote" id="f2">
      <a class="si-backref" href="#ref_f2">2.</a> <span>(İng.) Pole: sırık, North Pole: Kuzey Kutbu. (Ç.N.)</span>
    </div>

    <div class="si-footnote" id="f3">
      <a class="si-backref" href="#ref_f3">3.</a> <span>Sırasıyla; 1950’lerin TV çocuk dizisinin baş kahramanı, TV çocuk şovu sunucusu, TV çocuk çizgi filmi. (Ç.N.)</span>
    </div>

    <div class="si-footnote" id="f4">
      <a class="si-backref" href="#ref_f4">4.</a> <span>Ses benzeşmesine dayanan ve çevrilmesi olanaksız bu cümle için özür dilerim: insanoğlu-<em>human being</em>, insan fasulyesi-<em>human bean</em>. (Ç.N.)</span>
    </div>

    <div class="si-footnote" id="f5">
      <a class="si-backref" href="#ref_f5">5.</a> <span>İlk anlamı Amerikan eğitimindeki okuma, yazma ve matematik (“R” harfiyle başlamasa da aynı sesle telaffuz edilen <em>reading</em>, <em>writing</em>, <em>(a)rithmetic</em>) sözcüklerinden kaynaklanan temel sistemdir. Sonradan üç R, ilişkilendirme, simgeleme, muhakeme (<em>relating</em>, <em>representing</em>, <em>reasoning</em>) olarak kabul edildi. (Ç.N.)</span>
    </div>

    <div class="si-footnote" id="f6">
      <a class="si-backref" href="#ref_f6">6.</a> <span>Iowa, Des Moines’deki ünlü beyzbol takımı. (Ç.N.)</span>
    </div>

    <div class="si-footnote" id="f7">
      <a class="si-backref" href="#ref_f7">7.</a> <span>Landmark Kitapları 1950’ler ve 1960’larda 9-15 yaş grubundaki çocuklar için yazılan Amerikan tarihindeki gerçek olaylarla ilgili kitap dizisidir. Bu kitaplar ya ödüllü yazarlar ya da olayların tanığı olmuş kişiler tarafından yazılırdı. (Ç.N.)</span>
    </div>

    <div class="si-footnote" id="f8">
      <a class="si-backref" href="#ref_f8">8.</a> <span>R.L. Stevenson’ın çocuklar için yazdığı şiirlerden oluşan kitap. (Ç.N.)</span>
    </div>

    <div class="si-footnote" id="f9">
      <a class="si-backref" href="#ref_f9">9.</a> <span>Gövdesi altın sarısı, yele ve kuyruğu beyaz, at. <em>İzabel don</em> da denir. (Ç.N.)</span>
    </div>

    <div class="si-footnote" id="f10">
      <a class="si-backref" href="#ref_f10">10.</a> <span>Amerikan Bağımsızlık Savaşı’nda general olan, sonradan İngilizlerin safına geçerek İngiliz ordusunda savaşan bir subay. (Ç.N.)</span>
    </div>

    <div class="si-footnote" id="f11">
      <a class="si-backref" href="#ref_f11">11.</a> <span>Amerika’ya ilk gelen Beyazlara yardım etmiş, destek vermiş olan Kızılderili liderleri. (Ç.N.)</span>
    </div>

    <div class="si-footnote" id="f12">
      <a class="si-backref" href="#ref_f12">12.</a> <span>Sadakat Yasası da denilen bu yasa, devlet kurumlarında çalışan komünistleri bulup kökünü kazımak bahanesine dayanıyordu. (Ç.N.)</span>
    </div>

    <div class="si-footnote" id="f13">
      <a class="si-backref" href="#ref_f13">13.</a> <span>Laura Z. Hobson’un romanından sinemaya uyarlanan, Elia Kazan’ın yönettiği, başrollerinde Gregory Peck, Dorothy McGuire, John Garfield’in oynadığı, bir gazetecinin antisemitik hareketleri araştırmak için Yahudi kimliğine büründüğü film. (Ç.N.)</span>
    </div>

    <div class="si-footnote" id="f14">
      <a class="si-backref" href="#ref_f14">14.</a> <span>Amerikan farklılığı ya da istisnası (<em>American exceptionalism</em>) kuramı; ABD’ nin diğer ülkelerden “nitelik olarak farklılığı” görüşüne dayanır. İlk kez 1840’ larda öne sürülen bu görüş, Amerika’nın feodal yapısı olmadan bir devrimle meydana gelen “ilk yeni ülke” olmasından ve özgürlük, eşitlik, bireysellik, cumhuriyetçilik, halkçılık ve liberal ekonomi ilkelerinden oluşan “Amerikanizm” ideolojisini yaratmasından kaynaklanıyordu. (Ç.N.)</span>
    </div>

    <div class="si-footnote" id="f15">
      <a class="si-backref" href="#ref_f15">15.</a> <span>Bar Mitzvah, erkek çocukların 13 yaşına gelince Musevilerin görevlerini üstlenebilecek kadar büyüdüklerini belirtmek için yapılan tören. Bu tören kız çocukları için 12 yaşında yapılır ve buna Bat Mitzvah denir. Bu tören çocuğun ergenlik çağına denk gelir. (Ç.N.)</span>
    </div>

    <div class="si-footnote" id="f16">
      <a class="si-backref" href="#ref_f16">16.</a> <span>İbrani Okulu, Hıristiyanların Pazar Okulu gibi din eğitimi veren ve İbranice öğreten okuldur. (Ç.N.)</span>
    </div>

    <div class="si-footnote" id="f17">
      <a class="si-backref" href="#ref_f17">17.</a> <span>(İng.) Balık. (Ç.N.)</span>
    </div>

    <div class="si-footnote" id="f18">
      <a class="si-backref" href="#ref_f18">18.</a> <span><em>Alacakaranlık Kuşağı</em> 1959-1964 yılları arasında Rod Serling’in hazırladığı bir Amerikan televizyon antolojisi dizisidir. Psikolojik gerilim, drama, fantastik, bilimkurgu, korku gibi farklı biçemleri, farklı öykülerle aktaran bu dizi Amerikalıların çoğunu ciddi bilimkurgu ve soyutlama ile tanıştırdı. (Ç.N.)</span>
    </div>
  </div>
</body>
</html>