<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>İç Dünyamdan Notlar</title>
  <link href="../Styles/main.css" rel="stylesheet" type="text/css"/>
  <meta name="Adept.resource" value="urn:uuid:cfafd287-3f4a-4db2-889e-9e676c2753c1"/>
</head>

<body class="chapter">
  <div class="container">
    <h2 id="heading_id_2">1</h2>

    <p>1957. On yaşındasın, artık küçük bir oğlan değilsin; ama henüz büyük bir oğlan da değilsin, en iyi tanımla ara dönemde bir oğlan çocuğusun; çocukluğun sonuna yaklaşan o ara döneminin doruğundasın ama Sputnik 1 ve 2 yılında hâlâ bir önceki yıl kadar dünyadan kopuksun; Süveyş krizi, Eisenhower’ın ayaklanmaları durdurmak ve okullardaki ırk ayrımını kaldırmak için Arkansas’ın Little Rock kentine asker yolladığı, Audrey kasırgasının Teksas ve Louisiana’da beş yüzden fazla insanın ölümüne neden olduğu, dünyanın sonuyla ilgili <em>Kumsalda</em> adında bir kitabın yayımlandığı hakkında belli belirsiz bir şeyler biliyorsun; ama Samuel Beckett’in <em>Oyun Sonu</em> oyununun ya da Jack Kerouac’ın <em>Yolda</em> romanının yayımlandığını bilmediğin gibi, ne Joseph McCarthy’nin ölümünden haberin var ne de Jimmy Hoffa’nın başkanı olduğu Teamsters sendikasının<a class="si-noteref" href="#f19" id="ref_f19">19</a> AFL-CIO’dan<a class="si-noteref" href="#f20" id="ref_f20">20</a> ihraç edildiğinden. Mayısta bir cumartesi öğleden sonra, seni hem sınıf arkadaşın hem de Küçükler Ligi’nde takım arkadaşın olan Mark F. ile birlikte ya senin ya da onun ebeveynlerinizden biri sinemaya götürüyor ve filmi yalnız başınıza seyredin diye bırakıp gidiyor. O gün seyrettiğin film <em>Kendi Kendine Küçülen Adam</em> ve dört yıl önce <em>Dünyalar Savaşı</em> seni nasıl etkilemişse, bu film de seni öyle altüst ediyor ve evrenle ilgili düşüncelerini temelden değiştiriyor. Altı yaşındayken yaşadığın şokun en iyi tanımı –Tanrı’nın gücünün sınırlı olduğunu birden fark etmenin ve onun ardından da nasıl olur da kadir-i mutlak’ın gücü bir şekilde kısıtlanabilir sorusundaki ürkütücü muammanın yarattığı– teolojik bir şoktu; oysa <em>Kendi Kendine Küçülen Adam</em>’ın neden olduğu şok felsefi bir şoktu, metafiziksel bir şoktu; işte o karamsar siyah beyaz film senin soluğunu kesecek, sana yeni bir beyin verilmiş duygusunu yaşatacak kadar güçlüydü.<a class="si-noteref" href="#f21" id="ref_f21">21</a></p>

    <p>Jenerik gösterilirken çalan meşum müzik, karanlık ve tehditkâr bir yolculuğa çıkmak üzere olduğunu sezdirir ama film başlayınca hikâyeyi anlatan dış ses, yani bizzat kendi kendine küçülen adam korkularını yatıştırır; seyircilere hikâyesini birinci şahıs ağzından anlattığı için ne korkunç maceralar yaşarsa yaşasın sağ salim kurtulacağı anlaşılır; çünkü ölmüş olsa başından geçenleri nasıl anlatabilir? <em>Robert Scott Carey’nin tuhaf, neredeyse inanılmaz öyküsü sıradan bir yaz günü başladı. O öyküyü herkesten iyi ben biliyorum – çünkü Robert Scott Carey benim.</em></p>

    <p>Carey ve karısı Louise, mayolarıyla bir teknenin güvertesinde güneşlenirler. Tekne Pasifik’in sakin suları üzerinde ağır ağır sallanır, hava açık, her şey yolundadır. Karıkoca genç ve çekici kişilerdir, birbirlerine delicesine âşıktırlar, öpüşmedikleri anlarda ömür boyu sürecek birer ruh eşi havasında şakalaşıp eğlenirler. Louise bira almak için kamaraya iner ve işte o anda olanlar olur, bir anda ufukta yoğun bir bulut ya da sis kütlesi belirir ve tekneye doğru hızla ilerlemeye başlar; her yanı kaplayan o koca sis kütlesi tuhaf, ıslık gibi bir gürültü çıkararak okyanusun üzerinden kayarken, güvertede gözlerini kapatmış uyuklayan Carey o sesi duyunca doğrulur, sonra ayağa kalkıp bulutun hızla teknenin üzerine gelişini ve tekneyi sarmalayışını görür. Savunma güdüsüyle kollarını kaldırır, bu buğulu saldırıdan korunmak için boşuna çabalar, oysa hızla ilerleyen bulut onun üzerinden geçip gitmiştir ve birkaç saniye içinde gökyüzü yeniden masmavi olur. Louise kamaradan çıkarken uzaklaşan bulutu görür. Neydi o, diye sorar. Carey, Bilmem, bir tür sis... diye cevap verir. Louise ona bakınca gövdesinin fosforlu toz zerreleriyle kaplanmış olduğunu görür, ışıkta parlayan bu metal benzeri zerreler doğal değildir, tedirgin edici, açıklanamaz bir yapıdadır ama o parıltı yavaş yavaş kaybolmaya başlar ve sahne karıkocanın ellerinde havlularla tozları silkelemeleriyle biter.</p>

    <p>Aradan altı ay geçer. Bir sabah Louise kahvaltı sofrasını hazırlarken Carey üst kattaki yatak odasından seslenerek temizleyiciden kendi pantolonu yerine başka bir pantolon mu gönderildiğini sorar. Kamera yatak odasını gösterir: Carey boy aynasının karşısında pantolonun belini öne doğru çeker. Beldeki beş-altı santimlik bolluk pantolonun ona büyük geldiğini gösterir, biraz sonra cebine adının başharfleri işli beyaz gömleğini giyince onun da aşırı büyük olduğu anlaşılır. Dönüşüm başlamıştır; ama henüz ilk aşamasında olduğu için Carey de, Louise de kendilerini neyin beklediğinden habersizdir. Gerçekten de o sabah neşeli, şakacı Louise, Carey’ye zayıflamış olduğunu ve bu halini ona çok yakıştırdığını söyler.</p>

    <p>Ama Carey paniğe kapılır. Karısına söylemeden doktora gider ve Dr. Bramson’un muayenehanesinde boyunun bir seksen, kilosunun yetmiş dokuz olduğunu öğrenir. Her iki ölçü de ortalama boy ve kiloyu gösterir, ancak Carey, doktora aslında boyunun bir seksen beş buçuk olduğunu ve anlaşılmaz bir biçimde dört buçuk kilo zayıfladığını söyler. Doktor sakin bir tavırla bu rakamların üzerinde durmamasını, stres ve yoğun çalışma yüzünden kilo vermiş olabileceğini, boyunun kısalmasına gelince gerçekten kısalıp kısalmadığı konusunda kuşkulu olduğunu söyler. Carey’ye boyunu kaç kez ölçtürdüğünü sorar. Üç kez ölçtürmüştür, biri askerlik şubesinde, biri donanmada, biri de hayat sigortası yaptırırken. Bramson üçünde de ölçümlerin yanlış olabileceğini, böyle hataların sık görüldüğünü ve (insanın boyu sabah en uzun halindedir, gün boyunca yer çekimi omur disklerine, eklemlere baskı yapınca biraz kısalmaya neden olur, diyerek) sonuçların ölçüm zamanına göre değişebildiğini, dahası fazla dik durunca insanın olduğundan daha uzun görünebildiğini söyler ve bütün bunları anlattıktan sonra da beş-altı santimlik farkın üzerinde durulacak kadar önemli olmadığını belirtir. Bramson, yetersiz beslenme yüzünden biraz zayıflamış olabilirsiniz ama (daha neler gibilerden bir gülümsemeyle) insanların boyu kısalmaz Mr. Carey, der. Kesinlikle kısalmaz.</p>

    <p>Bir hafta daha geçer. Banyodaki tartıda tartılan Carey iki kilo daha verdiğini görür. Daha da tedirgin edici olay birkaç saniye sonra Louise’le kucaklaştıklarında gözlerinin aynı hizada olmasıdır; eskiden öpüşürlerken karısı dudaklarını onunkilere yaklaştırabilmek için parmak uçlarına basarak yükselirken şimdi göz göze olmaları Carey’nin boyunun giderek kısaldığının tartışılmaz kanıtıdır. Carey, Günbegün küçülüyorum Lou, der. Bunu artık Louise de bilmekte ve kabul etmektedir, ancak sinemanın karanlık salonunda oturmuş filmi seyrederken sen nasıl inanmıyorsan, kadının da olanları aklı almaz; çünkü Scott Carey’ nin başına gelen, hiç olacak gibi bir şey değildir.</p>

    <p>Midene bir korku çöreklenmeye başlar. Hikâyenin nereye varacağını çoktan sezmişsindir ve bu son dayanamayacağın kadar korkunçtur. Yanılmış olmayı dilersin, dâhi bir biliminsanının çıkıp küçülen adamın küçülmesini durdurması için dua edersin; çünkü artık Scott Carey sadece bir film karakteri değildir, artık sen Scott Carey’ nin ta kendisisin.</p>

    <p>Carey ertesi hafta birkaç kez, artık gülümsemeyen, özgüvenli görünmeyen ve ilk muayeneden sonraki alaycı havasından sıyrılmış olan Dr. Bramson’a gider; doktor, biri hafta başında, diğeri hafta sonunda Carey’nin aynı açıdan çekilen ve omurgası ile kaburgalarının ayrıntılarını gösteren röntgen filmlerini inceler; iki filmi üst üste koyduğu zaman görüntü aynı olmakla birlikte iskelet yapısının birinde daha küçük olduğu barizdir. Bu, Carey’nin durumu hakkındaki bütün kuşkuları ortadan kaldıran tıbbi kanıttır; Bramson hem sarsılmış hem afallamıştır, Carey ile Louise’in yanına giderken durumu açıklayamadığı için suratı asılır, hatta öfkelenir ve onlara tıbbi bulguyu söyler. Bunun daha önce hiç benzeri olmayan, nedeni anlaşılamayan bir şey olduğunu; ama Carey’nin gerçekten ufaldığını anlatır.</p>

    <p>Bramson’un önerisi üzerine Carey, Batı Kıyısı’nda Mayo Clinic’in benzeri olan California Tıbbi Araştırma Enstitüsü’ne giderek orada üç hafta boyunca çeşitli uzmanlar tarafından yoğun testlere tabi tutulur. Bu araştırma ve incelemeler çok kısa bir kurguyla aktarılır ve görüntüler hızla birbirini kovalarken Carey’nin sesi olanları açıklamaya başlar: Bir baryum solüsyonu içip röntgen ekranının arkasında durdum. Bana radyoaktif iyot verdiler... Bir de bir Geiger sayacıyla test yaptılar. Başıma elektrotlar bağladılar. Susuzluk testleri yaptılar. Protein-bağı testleri yaptılar. Göz muayenesinden geçirdiler. Kan kültürleri incelendi. Röntgenler ve yine röntgenler çekildi. Testler. Ardı arkası gelmeyen testler. En sonunda da kâğıt kromatografi testi yapıldı...</p>

    <p>Bu araştırmada görevli Dr. Silver, vücuttaki nitrojen, kalsiyum ve fosforun giderek azalmasına ilaveten kromatografi testinin sonucundan anlaşıldığına göre Carey’nin bünyesindeki moleküler yapının yeniden biçimlendirildiğini Carey ve Louise’e anlatır. Carey, doktora sözünü ettiği şeyin kanser olup olmadığını sorar; Silver kanser olmadığını, daha çok kanser karşıtı bir durum, Carey’in bütün organlarını orantılı bir şekilde küçülten kimyasal bir işlem olduğunu söyler. Sonra iki önemli, belirleyici soru sorar. Birincisi, Carey herhangi bir tür öldürücü spreye, özellikle de böcek ilacına, büyük miktarda böcek ilacına maruz kalmış mıdır? Carey belleğini yoklar ve sonunda hatırlar; evet, birkaç ay önce işe giderken kestirme olsun diye bir arka yoldan geçerken birden yola bir kamyon girerek ağaçlara ilaç sıkmıştı. Silver başıyla onaylar. Böyle bir şey olduğunu tahmin ettiklerini ama bunun sadece bir başlangıç olduğunu, o böcek ilacı Carey’nin bünyesine girdikten sonra o fazla etkili olmayan ilacı <em>ölümcül bir güce</em> dönüştüren başka bir şey olması gerektiğini söyler. Ardından ikinci soru gelir: Son altı ayda herhangi bir radyoaktiviteden etkilenmiş midir? Carey hiçbir radyoaktif maddeyle temas etmediğini söyler, çalıştığı yerin – cümlesini bitirmesine fırsat kalmadan Louise sözünü keser. Scott, der, Scott hani teknede olduğumuz gün. O sis...</p>

    <p>Artık her şey anlaşılmıştır. Bu dehşetin nedeni keşfedilmiş, etkileri titizlikle kayda geçirilmiştir; Carey’ler eve dönmek üzere arabaya binince Louise kararlı, neredeyse neşeli bir iyimserlikle kocasının karamsar sözlerine karşı çıkar, doktorların bir çare bulacağından, Dr. Silver’ın çok yakında süreci tersine çevirecek bir antitoksin keşfedeceğinden emin olduğunu söyler. Carey, doktorların çare arayacaklarını ama bulamayacaklarını söyler. Sonra, böyle kilo kaybederek, ufalarak sürgit devam edemem, der... Bu, şu soruyu akla getirir: Ne kadar ömrüm kaldı? Louise kesin ve şefkatli bir sesle, Böyle söyleme Scott, bir daha sakın bunu söyleme, diye karşılık verir. Carey başını öte yana çevirip düşüncelerini anlatmaya devam eder: Bizim durumumuzu düşünmeye başlamanı istiyorum. Evliliğimizi. Birtakım korkunç şeyler olabilir. Bana karşı yükümlülüğünün de bir sınırı vardır. Kocasının sözleriyle sarsılan, neredeyse ağlayacak raddeye gelen Louise ona sarılarak dudaklarından öper. Seni seviyorum, der. Bunu bilmiyor musun? Bu alyans parmağında olduğu sürece hep senin yanında olacağım.</p>

    <p>Carey’nin sol elinin dördüncü parmağındaki yüzük yakın planda gösterilir. Bir saniye sonra yüzük Carey’nin parmağından kayıp yere düşer.</p>

    <p>O âna kadar filmi son derece dikkatle seyrediyorsun, gördüğün, belki ömrün boyunca göreceğin en iyi film olduğunda karar kılıyorsun ve Dr. Silver’ın konuştuğu bilimsel ya da sözde bilimsel dili tam olarak anlamasan da, <em>kromatografi, fosfor, radyoaktif iyot, moleküler yapı</em> gibi sözcüklerin Carey’nin talihsiz durumuna akla yakın bir hava verdiğini hissediyorsun. Ne var ki o noktaya kadar gördüklerin, seni filmin başlangıç sahnesi kadar etkilemişse de, bir sonraki şoka hazır değilsin; çünkü ancak şimdi, filmin ikinci bölümü başlarken ortaya çıkan basit ama ustalıklı görsel efektlerle küçülen adamın inanılmaz öyküsü yeni bir çarpıcı düzeye yükselir ve senin yüreğini sonsuza dek dağlar.</p>

    <p>Kamera Carey’lerin salonuna, harcıâlem sayılacak kadar kişisel objelerden ve kişisel dokunuştan yoksun, banliyödeki çok az eşyalı modern eve, kişiliği ve konforu olmayan, pencerelerden içeriye California güneşi girdiği halde 1950’lerin Amerikası’na özgü o soğuk, boş ve donuk standart kutu gibi eve çevrilir. Yüzük, Carey’nin parmağından düştükten sonra ne kadar zaman geçtiğini gösteren bir belirti yoktur ama bir sonraki sahne ekranın ortasında duran yeni bir karakterle başlar. Bu, Scott’un ağabeyi ve patronu Charlie’dir; Louise kanepede oturmuş onu dinlerken, Charlie koltukta oturan birine hitap ederek konuşur, ancak koltuğun arkası kameraya dönük olduğu ve koltukta oturan kişinin başı görünmediği için kim olduğunu anlamak olanaksızdır. Charlie kaybedilen bir müşteriden, işlerle ve parayla ilgili sorunlardan söz eder, sonunda da koltukta oturanı kastederek, bundan sonra sana ücret ödeyecek durumda değilim, der. Görünmeyen kişinin Scott olduğu hemen anlaşılır ama kamera hâlâ Charlie’ye odaklıdır, Charlie hiç kuşkusuz tıp merkezindeki biri haberi sızdırdığı için gazetecilerin fabrikaya gelip sorular sorduğunu anlatır ve Amerikan Basın Sendikası’nda çalışan birinin dediğine göre Scott’a hikâyesini yazması için yüklü bir para verilecektir. Hikâye önünde sonunda açığa çıkacağına göre, ne diye kamuoyuna kendisi açıklamak için üste para almasın? Louise bu önerinin dangalaklığına sinirlenir ama Charlie işini bilen biridir ve Scott’a bu konuyu düşünmesini söyler. O anda kamera nihayet Carey’ye döner ama sadece yakın plan yüzünü gösterir. Bitkin ve tükenmiş bir görünümü vardır, gözlerinin altında mor halkalar oluşmuştur ama yüzü hâlâ aynı yüzdür, hâlâ eskiden olduğu kişidir.</p>

    <p>Ne var ki, kamera geriye çekildi ve o anda gördüğün şey seni tepeden tırnağa ürpertti, yüksek voltajlı bir akım vücudundan öylesine bir hızla ve öylesine bir güçle geçti ki elektrikli sandalyede idam edilmiş gibi oldun.</p>

    <p>Koltukta oturan Carey’dir, bir anda ve ürkütücü bir biçimde senden daha iri olmayan, orta karar bir oğlan çocuğu gibi görünen, olsa olsa bir elli boyunda, on yaşındaki bir çocuğun kıyafetinde, ayağında spor ayakkabılarıyla, görünüşe göre dünyanın en büyük koltuğunda oturan ufalmış bir Scott Carey’dir. Ağabeyine, Tamam, bunu düşüneceğim, der.</p>

    <p>Küçülen adamı oynayan Grant Williams’ın ufalmadığını, zeki bir prodüksiyon amirinin üç buçuk metre boyunda bir devin oturabileceği kadar büyük bir koltuk yaptırdığını anlayacak yaşta olmana rağmen yine de o görüntünün sende yarattığı etki şaşırtıcı ve tekinsiz bir niteliktedir. Durumun karmaşık bir yanı yoktur, bütün mesele ölçeklerle oynamaktan kaynaklanır, yine de o sürpriz ve şaşırtmaca seni etkiler, büyüler, huzursuz eder, fiziksel dünya hakkındaki bütün düşüncelerin bir anda sorgulanması gereken bir kuşkuya dönüşür.</p>

    <p>Yavaş yavaş Carey’nin ufalmış haline alışırsın, film ilerledikçe o tuhaf görüntü giderek aşina bir nitelik alır. Sonra Carey gerçekten de hikâyesini yazar ve bir gecede ulusal bir figür, magazin ve televizyon haberlerinin konusu olur; evi gazeteciler, paparazziler, kameramanlar tarafından kuşatılır, eskiden normal bir adamken bir anda hilkat garibesine dönüşüp olay haline gelince haberciler öylesine peşine düşüp bezdirirler ki, evden çıkamaz olur. Yaptığı tek şey yazmaktır, başından geçenleri anlatan bir kitap yazar, durumundaki gelişmeleri kaydettiği bir günlük tutar; küçük bir çocuk görünümünde olan adamın devasa bir kalemle yazmasına şaşırırsın, eline aldığı telefon almacının büyüklüğünü görünce afallarsın, her görsel film hilesi seni şaşırtır, etkiler; ama Carey’nin ruhsal durumu, manevi çöküntünün eşiğindeki bu adamın katı, duygusuz bir yaklaşımla gösterilmesi sana daha da dokunaklı gelir; çünkü Carey başına gelenlere alışamaz, bunu kabullenemez ve sık sık öfkeye kapılıp acıyla ağlayarak çılgına döner, dünyaya duyduğu nefreti haykırır, hatta kimi zaman Louise’e, o hiç değişmeyen, hep sabırlı ve sevecen davranan, doktorların kocasını kurtaracağından hâlâ umudunu kesmeyen Louise’e bile cephe alır. Bu arada Carey küçülmeye devam eder. 17 Ekim’de boyu 92.7 santime iner, 23,5 kiloya düşer. Sonra birden mucizevi bir olay olur. Tıp merkezinden telefon ederek, antitoksinin hazır olduğunu haber verirler.</p>

    <p>Dr. Silver sadece yüzde elli başarı şansı olduğu uyarısında bulunarak derdine deva olmasını bekledikleri ilacı Carey’ye vermeye başlayınca gergin, sonucu belirsiz günler birbirini kovalar ama bir haftalık korku ve bekleyiş sürecinden sonra Carey’nin ölçüleri 92.7 santim ve 23,5 kiloda sabitlenir. Sevinç içindeki Louise, Bitti artık Scott, der. İyileşeceksin... ama Carey normale dönmesinin ne kadar zaman alacağını sorunca, doktor kaşlarını çatar, duraksar ve sonunda hastalığın olumsuz gelişimini durdurmanın başka, süreci tersine çevirmenin ise çok daha başka bir şey olduğunu söyler. Carey’nin büyüme kapasitesinin herhangi bir yetişkinin kapasitesiyle sınırlı olduğunu, gelişimini daha da ileriye götürebilmek için yepyeni bilimsel sorunların aşılması gerektiğini, bir başka deyişle Carey’nin büyük olasılıkla ömrünün geri kalanında bir metre civarında kalacağını anlatır. Doktor çalışmaya devam edeceklerini, bilgilerini olabildiğince zorlayacaklarını ve belki ama sadece belki günün birinde sorunun cevabını bulabileceklerini söyler; ama bu noktada hiçbir şey kesin değildir.</p>

    <p>Bu durumda haberler hem iyi hem kötüdür; Carey için daha fazla bir şey yapılamayacağı hayal kırıklığı yarattığı ve hep böyle küçülmüş olarak kalacağına üzüldüğün halde, bir yandan da ufalmanın durdurulmasına, artık Carey’nin eriyip bitmesini seyretmek dehşetine katlanmayacağına da sevinirsin. Hiç kuşkusuz, kimse cüce olmak istemez ama yok olup gitmektense böyle kalmanın daha iyi olduğunu söylersin kendine.</p>

    <p>Carey eve dönünce kara kara düşünmeye devam eder. Belki en kötüsünü atlatmıştır ama yine de durumunu kabullenmek için hâlâ çabalamakta, hâlâ öfkelenmekte, Louise’e kocalık yapma cesaretini hâlâ bulamamaktadır ve utandığı için karısından uzak durmasının Louise’e acı verdiğini bilir, bu da kendi acısını daha da büyütür. Louise öyle güçlü, öyle yürekli biri, oysa ben ona ne yapıyordum, der. Hiçbir canlı yaratıktan nefret etmediğim kadar nefret ettim kendimden. Buna daha fazla dayanamayarak bir gece evden dışarıya fırlar; bir çocuk vücudundaki yetişkin erkek, yitik ve acınası bir figür olarak ayağında hâlâ o gülünç spor ayakkabılarla evin dolaylarındaki karanlık sokaklarda yürür, belirli bir yere gitmiyordur, sırf gitmek için gider. Bir süre sonra bir panayıra, pespaye bir eğlence yerinin gürültüsüne ve kargaşasına rast gelir. Gürültü onu panayıra çeker ve içeri girdikten bir süre sonra hilkat garibelerinin teşhir edildiği şovun kapısında durur. Çığırtkan, <em>Evet efendim, ey ahali,</em> diye bağırmaktadır, <em>Büyük şov başlıyor! Gelin Sakallı Hanımefendiyi, Yılan Kadını, Timsah Çocuğu seyredin! Bütün hilkat garibelerini görün!</em> Carey tiksintiyle ürpererek geri çekilir, ter içinde ve bitkin bir haldedir, daha fazlasını görmeye dayanamayarak yakındaki bir kafeye girer, tezgâhın önüne gidip bir fincan kahve söyler. Kafenin içinde ne kadar küçük göründüğünü, masaya taşıdığı fincanla tabağın gülünç derecede büyük olduğunu fark edersin; etrafındaki insanların arasındaki yalnızlığını, çevreden kopukluğunu, durumundan duyduğu acıyı algılarsın. Carey oturduktan birkaç saniye sonra oturduğu yere birisi yaklaşır, genç, güzel, daha doğrusu çok güzel bir kadındır bu, onun da elinde bir fincan kahve vardır ve o da minik bir cücedir. Kadın onun yanına oturmak için izin ister.</p>

    <p>Carey kadını yanından uzaklaştırmayınca sevinirsin. Dünyada kendinden başka küçük insanların olabileceği hiç aklına gelmemiş gibi şaşırmıştır, ancak başlangıçta kadının yanında utangaç ve çekingen olsa da, onunla ilgilendiğini, hem sadece kadın güzel olduğu için değil, bir <em>semblable</em>, <em>une soeur</em><a class="si-noteref" href="#f22" id="ref_f22">22</a> bulduğu için ilgilendiğini sezersin. Kadının adı Clarice’dir. Zarif ve nazik kadın dostça tavırlarıyla yavaş yavaş Carey’nin çekimserliğini giderir, keyifli olacağa benzeyen bir sohbete başlarlar, ne var ki Carey adını söyleyince kadın donakalır. Aslında bunu yapması gerekmezdi, kadına sadece önadını söyleyebilir ya da sahte bir ad uydurabilirdi; ama o kötü şöhretli küçülen adam olduğunu kadının bilmesi için kasten adını söyler; çünkü henüz kendisi farkında olmasa da, o kadın güvenebileceği, sırrını paylaşabileceği tek insandır. Onun bu duygusunu anlamayan Clarice, yalnız kalmak isteyip istemediğini sorar. Carey, Hayır, der, onunla konuşmak istediğini söyler ve kadın onu yanlış anladığını fark ederek yeniden rahatlar. Sohbet devam eder, Clarice yavaş yavaş Carey’yi kendisini bir başka gözle görmesi için yönlendirmeye çalışır; küçük olmanın dünyanın en büyük faciası olmadığını, devler arasında yaşasalar bile dünyanın iyi bir yer olabileceğini, kendileri gibi insanlar için de gökyüzünün başkaları için olduğu kadar masmavi olduğunu, arkadaşların başkalarının arkadaşları kadar sevecen, aşkların ötekilerinki kadar harika olduğunu anlatır. Carey hâlâ kuşkuyla ama bir yandan da ona inanmak isteyerek dikkatle dinler; sonra kadının gitme zamanı gelir, gösterisine geç kalamayacağını söyler, Carey onu uğurlamak üzere ayağa kalktığında, Bir daha görüşebilir miyiz, diye sorar. Kadın, Sen istersen görüşürüz, der ve sonra onun gözlerinin içine bakarak sözünü bitirir: Biliyor musun Scott, sen benden daha uzun boylusun.</p>

    <p>Kesme. Kamera evin salonunu gösterir, Carey harıl harıl kitap yazmakla meşguldür. O gece hayata yeniden sarıldım, der. Yaşadıklarımı dünyaya anlatıyordum ve anlattıkça tahammül etmek de kolaylaştı.</p>

    <p>Cesaretlenmeye başlıyorsun. Filmin başladığı dakikadan itibaren ilk kez olumlu bir şey olmuş, o kaçınılmaz parçalayıcı güçler yeniden durumu kabullenmeye ve umuda doğru yönlenmiştir ve Carey’nin anılarını yazmasını izlerken hikâyenin iyimser bir sonucu, bir mutlu sonu olabileceğine hazırlarsın kendini. Carey minik Clarice’e âşık olacak ve ömrünün sonuna kadar mutlu bir cüce olarak yaşayacaktır. Tabii Louise’le ayrılmaları gerekecektir ama iyi kalpli ve onurlu karısı evliliklerinin artık yürümeyeceğini anlayışla karşılayacak ve dostça ayrılacaklardır; çünkü Carey bundan sonra kendine benzeyen insanların arasında yaşayacaktır. Bu en önemli noktadır. Artık yalnız olmayacak, toplumdan dışlanmış duygusuna kapılmayacaktır. Bir topluluğa ait olacak ve o aidiyet ona doyum sağlayacaktır.</p>

    <p>Filmde hikâye dış sesle anlatıldığı, filmin kahramanı hikâyesini izleyicilere anlatmaya devam ettiği ve kitabını yazdığına göre söyledikleriyle yazdıklarının aynı olduğunu varsaydığın için Carey’nin kafanda kurduğun yazgısını kabullenirsin. Hayalinde kitap çoktan basılmıştır (Yoksa neden geçmiş zaman kipini kullansın?), bu da o korkunç olayı atlattığı ve artık normal bir hayat sürdüğü anlamına gelir.</p>

    <p>Bir sonraki sahne başlarken tahminin doğru çıkacak gibi görünür; çünkü Carey bir park bankında Clarice’le yan yana oturur ve kitabının taslağını okuyan kadını seyreder, eğer kitap bitmişse, artık yazacak başka bir şey kalmamışsa, <em>Kendi Kendine Küçülen Adam</em>’ın küçülmesi de bitmiş demek değil midir?</p>

    <p>Okuduklarından çok duygulanan Clarice başını kaldırır ve Carey’ye harika bir iş çıkarmış olduğunu söyler. Carey onun elini tutar. Tanışmalarının kendisi için taşıdığı anlamı, <em>onu anlayan biriyle</em> birlikte olmanın ne kadar büyük bir fark yarattığını kadının bilmesini ister. Clarice de, Şimdi çok daha iyisin, diye cevap verir. Uyum içindeki iki ruhun, huzurlu bir ânı paylaşan bir erkekle kadının resmi vardır karşında ve sadece on yaşında olsan da, birbirlerine âşık olduklarını anlarsın. Bunlar gerçek olduğuna göre, tahmin ettiğin her şey gerçekleşiyor demektir; ama sonra ayağa kalkarlar ve Carey’nin yüzündeki sevinç bir anda korkuya dönüşür. İki hafta önce Clarice’ten uzunken şimdi (<em>horribile dictu</em>)<a class="si-noteref" href="#f23" id="ref_f23">23</a> daha kısadır. Yine başlıyor, diye haykırır. Yeniden başlıyor! Panikleyerek, dehşet içinde kadından uzaklaşır, sonra tek kelime etmeden arkasını dönüp koşmaya başlar.</p>

    <p>Bu hiç beklemediğin bir şey, olasılık olarak bile aklından geçirmediğin bir gelişmeydi. Antitoksinin şaşmaz bir çözüm olduğunu, bir kez etkisini gösterdi mi, her zaman etkili olacağını sanıyordun, oysa artık etkisi kalmadığına göre acı içinde hiçliğe atlamaktan başka ne beklenebilirdi? Kendini korkunç bir şeye hazırlıyorsun, bundan sonra ne olabileceğini hayal etmeye ama artık hiç umut kalmadığını üzülerek kabullenmeye çabalıyorsun; oysa sen olabilecek her şeye hazırlıklı olduğunu düşünsen de, film yapımcıları senden çok ileride; hikâyenin üçüncü ve son bölümüne zamanda şaşırtıcı bir sıçramayla başlıyorlar; senin çocuk imgelemine sığmayacak kadar ileri bir tarihe giderek soluğunu kesiyorlar, o andan itibaren nefes nefese kalıyor, filmin son ânına kadar soluk almak için çabalıyorsun.</p>

    <p>Sonraki sahne Carey bir odada tek başına ayakta dururken başlar. Sırtında evde dokunmuş izlenimi veren kaba bir kumaştan, bol bir pijama vardır; bunun tuhaf bir kıyafet olduğunu düşünürsün, yine de bu tuhaflık odadaki Carey’nin ölçülerine uygun mobilyalara dikkat etmeni engellemez. Carey artık çevresindeki nesnelerin arasında cüceleşmez, kendisi için aşırı büyük bir dünyaya aykırı düşmez; bu durum kafanı karıştırır; çünkü Carey’nin yeniden küçülmeye başlamasıyla biten son sahneden bu yana büyümediği kesindir. Yine de her şey çok normal görünür, sanki fiziksel çevrenin bütün öğelerinin eski dengelerine kavuşmuş gibi olduğunu söylersin kendine. Peki ama daha az önce hiçbir şeyin normal olmadığı söylenmişken nasıl olur da her şey normal olabilir? Birkaç saniye sonra bu sorunun cevabı verilir:</p>

    <p>Çünkü Carey bir oyuncak evde yaşamaktadır. Çünkü artık ancak yedi buçuk santim boyundadır.</p>

    <p>Louise merdivenlerden iner, adımları minik evi öylesine gümbür gümbür sarsar ki, Carey aşağı düşmemek için parmaklığa tutunmak zorunda kalır. Karısı bir şey söylemek için ağzını açtığında, sesi öyle yüksektir ki, Carey sızlayan kulaklarını tıkar. Balkona çıkıp bu kadar gürültü yaptığı için Louise’i azarlar; Carey’nin aklını yitirdiğini, bir zorbaya dönüştüğünü, bu giderek küçülen adamın, karısına saldırgan tavırlarla manevi işkence yaptığını anlarsın. Carey, izleyicilere dönerek, Louise’i ancak ben kurtarabilirdim, eğer bu sefil yaşamıma son verecek cesareti bulabilseydim, der. Ama her gün belki yarın diye umutlandım. Yarın doktorlar beni kurtaracak diye.</p>

    <p>Louise bazı işlerini halletmek için dışarıya çıkar, kapıyı açtığı anda evin kedisi içeriye girer. Kedi daha önceki sahnelerde de birkaç kez görünmüştür ama o zaman Carey daha büyüktür, kedinin bir tehdit oluşturamayacağı kadar iridir; oysa şimdi fare boyutuna inmiştir ve Louise’in bir anda gözden kaybolmasıyla birlikte film içler acısı final sahnesine girer.</p>

    <p>Filmin sonraki yarım saatini, her yeni perspektif aldatmacasına, her yeni ölçek sapmasına şaşırarak dehşetle karışık bir hayret içinde izlersin; sahne kedinin acımasız atağıyla açılır, kedi oyuncak eve saldırınca parmak kadar kalmış olan Carey, kocaman, çıplak bir tarlaya, yüzlerce metrelik boş bir alana benzeyen halının üzerinde can havliyle koşmaya başlar; devasa, gaddar kedi de bir düzine çılgın kaplanın gücüyle hamle ederek onu kovalar ve Carey’ye pençe atarak gömleğinin bir parçasını koparır, sırtını kanatır; ama Carey bir masa abajurunun yere sarkan kordonuna tutunur, abajur şangır şungur yere düşünce kedi bir an korkup uzaklaşır. Carey halının göz alabildiğine büyük, boş tarlasında yeni bir koşu tutturarak bodrum kapısına hamle yapar ve şaşkınlıktan kurtulmuş olan kediden korunmak için kapının arkasına saklanır, kedi bodruma inen dağ gibi tahta merdivenin üst basamağında durur; Carey tam tehlikeyi atlatmış gibi görünürken Louise eve döner, sokak kapısının açılması bir rüzgâr estirir ve bodrumun kapısı küt diye kapanarak Carey’ye çarpıp dengesini kaybetmesine neden olur. Carey bir anda boşluğa fırlayarak yirmi katlı bir binanın çatısından düşen biri gibi bodrumun derinliklerine doğru tepe üstü düşmeye başlar.</p>

    <p>Kullanılmayan öteberiyle ve (şans eseri) bir yığın paçavrayla dolu bir tahta sandığın içine düşer. Paçavralar düşmenin etkisini ne kadar azaltsa da Carey o hızla düşünce kendinden geçer ve ancak birkaç saniye sonra ayılır. Bu arada Louise yukarıdaki salonda ortalığın altüst olduğunu, bebek evinin parçalandığını ve kocasının yokluğunu görünce telaşlanır. Carey’nin kanlanmış gömlek parçasını yerde bulunca, aklına bir tek sonuç gelir. Bu sonuç ne kadar saçma ve mantıksız olsa da, bir köşede oturmuş patilerini yalayan kedinin insanın kanını donduran görüntüsü, Louise’in kafasında hiçbir kuşkuya yer bırakmaz. Louise acıyla inler, gördüğü kanıtın ötesinde bir olasılık aklına gelmez. Carey ölmüştür. Carey’nin ölümü kanıtlanmıştır, çok geçmeden bu haber televizyonlardan yayılır, küçülen adamın trajik ölümü ülkenin bir ucundan öteki ucuna duyurulur ve Louise sinir krizi geçirerek yatak odasına kapanır.</p>

    <p>Oysa Carey bodrumda ve her ne kadar berelenmiş, sarsılmışsa da hâlâ hayattadır, tahta sandığın içinde oturup ne yapması gerektiğini düşünmeye çalışır. Louise’in önünde sonunda aşağıya gelip onu kurtaracağından emindir ve hâlâ umut olduğuna inandığı için, küçülmeye devam ederken bile sağ kalmak için elinden geleni yapar. Bu noktadan sonra film daha farklı, daha derin bir film haline gelir; her şeyi elinden alınmış, tek başına bırakılmış, çevresindeki engellerle sadece kendisi mücadele etmek zorunda kalmış bir adamın öyküsü olur; yalnızca kendi zekâsı, cesareti, olanaklarıyla yaşayan, artık onun için evrenin tamamı sayılan o banliyö evinin karanlık bodrumunda bulabildiği nesneler ve yenilebilecek şeylerle hayatta kalmaya çalışan minyatür bir Odysseus ya da Robinson Crusoe’ya dönüşür. Sana çekici gelen de bu olur: Carey’nin bulunduğu ortamın sıradanlığı ve ister bir boş ayakkabı boyası kutusu olsun ya da bir makara iplik, ister bir dikiş iğnesi olsun ya da bir kibrit çöpü, ister fare kapanına sıkışmış bir lokma peynir ya da bozuk bir termosifondan sızan bir damla su olsun, her şey olağanüstü, akıl almaz bir boyut kazanır; çünkü hepsi de Carey’nin gövdesine oranla aşırı büyük olduğu için yeni baştan icat edilmiş, olduğundan bir başka şeye dönüştürülmüştür ve Carey küçüldükçe kendisine eskisi kadar acımaz, çok daha anlayışlı olur, hatta peş peşe aşmak zorunda kaldığı fiziksel sorunlara tahammül ederken bile bir tür manevi arınma yaşıyor, kendini yeni bir bilinç düzeyine yükseltiyor gibidir.</p>

    <p>Kanca şekline sokulmuş iki buçuk santimlik çivilerle duvarları kazıyarak, boş bir kibrit kutusunda uyuyarak, kendi boyuna oranla urgan kadar kalın ve sert olan dikiş ipliğini kesmek için kendisi kadar bir kibrit yakarak, bozuk termosifondan sızan suyun içinde neredeyse boğulacak raddeye gelerek (suyun üstünde yüzen bir kaleme tutunup su giderinden aşağı kaymaktan kurtularak), kaskatı kesilmiş ekmek kırıntılarıyla beslenerek yaşar; en büyük ödül olan yarısı yenmiş bayat bir dilim pandispanyayı yeni düşmanından, o ıssız yeraltı dünyasındaki tek canlı yaratık olan örümcekten, Carey’nin üç-dört katı büyüklüğünde, bir canavar kadar kocaman ve iğrenç örümcekten kapmak için mücadele eder; ikisi arasında süregiden ve bazen birinin bazen diğerinin üstünlük elde ettiği çılgın çekişmeyi, bir-iki yıl önce sinemada izlediğin (başrolünde gerçek adı Issur Danieloviç olan Kirk Douglas’ın oynadığı) Technicolor, <em>Ulysses</em> filmindeki benzer bir sahneye, Odysseus’un kılıcını Kiklops’un gözüne daldırdığı sahneye kıyasla çok daha saygıdeğer bir olay olarak görürsün; çünkü küçülen adam ne Yunan kahramanın özgüvenine sahiptir ne de onun gücüne, o yeryüzündeki en minik insandır ve tek silahı bir iğnedenlikten çıkardığı toplu iğne ile kafasının içindeki beyindir. Çok küçüklüğünden beri karıncaları, böcekleri, sinekleri yakından gözlemlediğin ve o ufacık yaratıklara dünyanın nasıl da kocaman, senin algıladığından çok daha farklı göründüğünü düşündüğün için, <em>Kendi Kendine Küçülen Adam</em>’ın son sahnelerinde çocukken düşündüklerinin beyazperdede canlandırıldığını görürsün; çünkü Carey örümceği öldürdüğü sırada bir karıncadan daha büyük değildir.</p>

    <p>Gerçek mekânı kurgulanmış mekâna çeviren ama yine de gerçekmiş gibi, en azından olabilirmiş gibi gösteren, hayattaki gerçek deneylerin geometrisine sadık kalarak inandırıcı olan bu ustaca çekilmiş sahneleri, bu büyüleyici görsel oyunları ve buluşları seyrederken olduğun yere mıhlanıp kendinden geçersin; ne var ki, ekrandaki aksiyonun senin büyülemesine rağmen, gördüklerini bütünleyen şey Carey’nin sesi, aksiyona anlam kazandıran onun sözleridir ve sonuçta o sözler, karşında titreşen siyah beyaz imgelerden çok daha büyük ve kalıcı bir etki yapar. Carey, bir mucize eseri olarak hâlâ konuşmakta, hikâyesini hâlâ seyircilere anlatmaktadır ve buna hiç anlam veremediğin halde –adamın sesi nereden geliyor? Şu andaki görüntüsünde dudakları oynamazken nasıl konuşabiliyor?– onun sözlerine inanır, filmdeki verilmiş gerçekleri kabullenip anlatıcı rolünü yeniden yorumlayarak Carey’nin gerçekten konuşmadığını, aslında düşündüğünü ve duyduğun sözlerin aslında adamın zihnindeki düşünceler olduğunu söylersin kendine.</p>

    <p>Louise gelmiş ve gitmiştir. Carey onun bodrumun merdivenlerinden inişini seyretmiş, dikkatini çekebilmek için var gücüyle seslenmiştir; ama sesi duyulamayacak kadar kısık, gövdesi görülemeyecek kadar küçük olduğu için karısı yeniden yukarıya çıkmış ve evi temelli terk edip gitmiştir. Carey şimdi iradesinin son gücünü, küçülmüş ve küçülmeye devam eden gövdesinde kalan olanca kuvveti toplayarak, benzersiz bir inat ve beceriyle hareket ederek bodrumdaki tek besin kaynağını ele geçirmiş, örümceği öldürmüştür; sen onun yine başarılı olduğunu, belki en büyük zaferini kazandığını düşünürken, Carey’ nin düşünceleri onu yeni bir anlayış aşamasına yönlendirir ve o zaferin aslında bir hiç olduğu, en ufak önem taşımadığı ortaya çıkar.</p>

    <blockquote>
      <p>Yiyeceğin o kurumuş, ufalanan kırıntılarına dokunduğum sırada bile, bedenim çoktan var olmaktan çıkmış gibiydi. Açlık duygusu yoktu – artık o dehşet uyandıran küçülme korkusu kalmamıştı...</p>
    </blockquote>

    <p>Carey’nin final monoloğu, seni hem duygulandıran hem aklını karıştıran, o ilahî olanla insani olan arasındaki etkileşimin yarı mistik sorgulaması bu sözlerle başlar; Carey’ nin söylediklerinin çoğunu kavrayamasan bile, sözleri önemli olan her şeye gönderme yapıyor gibidir –Biz kimiz? Neyiz? Algı yeteneğimizin ötesindeki bir kozmosta nasıl yer alıyoruz?– ve bu sözleri dinledikçe dünya hakkında yeni bir gerçeği görebileceğin bir noktaya götürüldüğünü hissedersin; şimdi bu sözleri yazarken ne kadar zorlama olduklarını, felsefi önermelerinin ne kadar silik olduğunu fark edince, aynı sözlerin o zaman üzerinde bıraktığı etkiyi yeniden anlayabilmek için on yaşındaki zihin yapına dönmek gerekiyor; çünkü bu sözler bugün tutarsız görünse de, elli beş yıl önce kafana inen bir darbe gibi sarsmıştı seni.</p>

    <blockquote>
      <p>Küçülmeye devam ediyordum. Ne olmak için? Bölünemeyecek noktaya kadar küçülmek için mi? Neydim ben? Hâlâ bir insan mıydım? Yoksa geleceğin insanı mı?</p>

      <p>Başka radyasyon patlamaları olur, başka radyasyon bulutları denizleri ve kıtaları aşarak yayılırsa, diğer canlılar da beni izleyip bu uçsuz bucaksız yeni dünyaya gelirler miydi?</p>

      <p>En küçük olmakla sonsuz büyük olmak birbirine ne kadar yakındı ama birden bunların aslında aynı kavramın iki ucu olduğunu anladım. İnanılmaz ölçüde küçük olanla inanılmaz ölçüde büyük olan, sonunda devasa bir dairenin uçlarının birleşmesi gibi birleşiyor.</p>

      <p>Sanki gökleri kavrayabilecekmişim gibi başımı yukarıya kaldırıp baktım. Evreni, sayısız dünyaları. Tanrı’nın gümüşi örtüsü geceye yayılmıştı ve o anda aradığım cevabı, sonsuzluk bilmecesinin yanıtını buldum.</p>

      <p>Hep insanın kendi sınırlı boyutları çerçevesinde düşünmüştüm. Doğayla ilgili varsayımlar yapmıştım. Oysa varoluş doğanın değil, insanın kavrayışı içinde başlar ve son bulur.</p>

      <p>Gövdemin hiçe dönüştüğünü, hiçleştiğini hissettim. Korkularım eriyip yok oldu ve onların yerini kabullenme aldı.</p>

      <p>Yaratılışın bu büyük görkemi. Bunun bir anlamı olmalıydı. O zaman ben de bir anlam taşıyordum. Evet, en küçükten de küçük olan ben de bir anlam taşıyordum.</p>

      <p>Tanrı katında sıfır diye, hiçlik diye bir şey yoktur.</p>

      <p>Ben hâlâ varım!</p>
    </blockquote>

    <p>Filmin sonunda Carey’nin boyu iki santimi bile bulmaz, öylesine ufaktır ki pencere telinin deliğinden geçerek dışarıya, geceye çıkar. O zaman kamera yukarıya kalkar, yıldızlarla ve uzaklarda dönüp duran takımyıldızlarla dolu uçsuz bucaksız gökyüzünü gösterir; bu, Carey’nin monoloğunun bittiği anda kendisinin de artık görünmediği anlamına gelir. Sen olanları özümsemeye çalışırsın. Carey küçülmeye devam edecek, atomaltı bir parçacık boyutuna inecek, salt bilinçten oluşan bir monada dönüşecektir, yine de bundan çıkan anlam Carey’nin asla kesinlikle yok olmayacağı, yaşadığı sürece bir hiçe indirgenemeyeceğidir. Carey o noktadan sonra nereye gider? Onu başka ne gibi serüvenler beklemektedir? Kendine onun evrenle bütünleşeceğini, o zaman bile zihninin düşünmeyi sürdüreceğini, sesinin konuşmaya devam edeceğini söylersin ve filmin sonu ikiniz de soluğunu kesmiş olarak arkadaşın Mark’la sinemadan çıkarken, kendi içindeki dünyanın biçimini değiştirdiğini, içinde yaşadığın dünyanın da iki saat önceki dünyayla aynı olmadığını, bir daha da asla aynı olmayacağını ve olamayacağını hissedersin.</p>
  </div>

  <div class="si-footnotes">
    <div class="si-footnote" id="f19">
      <a class="si-backref" href="#ref_f19">19.</a> <span>Amerika Şoförler, Depocular ve Yardımcıları Sendikası. (Ç.N.)</span>
    </div>

    <div class="si-footnote" id="f20">
      <a class="si-backref" href="#ref_f20">20.</a> <span>ABD’deki en büyük sendikalar federasyonu olan Amerikan İşçi Federasyonu (AFL) ve Endüstri Kuruluşları Topluluğu (CIO). (Ç.N.)</span>
    </div>

    <div class="si-footnote" id="f21">
      <a class="si-backref" href="#ref_f21">21.</a> <span><em>Kendi Kendine Küçülen Adam</em> (<em>The Incredible Shrinking Man</em>), Universal Pictures, Nisan 1957, 81 dakika.Yönetmen: Jack Arnold. Senaryo: Richard Matheson (kendisinin aynı adlı romanından). Yapımcı: Albert Zugsmith. Oynayanlar: Grant Williams (Scott Carey), Randy Stuart (Louise Carey), April Kent (Clarice), Paul Langton (Charlie Carey), Raymond Bailey (Dr. Thomas Silver), William Schallert (Dr. Arthur Bromson), Frank J. Scannell (Çığırtkan), Helene Marshall (Hemşire), Diana Darrin (Hemşire), Billy Curtis (Cüce), John Hiestand (TV Spikeri), Joe La Barba (Sütçü Joe), Orangey (Kedi Butch), Luce Potter (Violet). Müzik: Irving Gertz, Earl E. Lawrence, Hans J. Salter, Herman Stein. Görüntü Yönetmeni: Ellis W. Carter. Kurgu: Al Joseph. Sanat Yönetmenleri: Robert Clatworth, Alexander Golitzen. Kostüm Tasarımı: Jay A. Morley Jr., Martha Bunch, Rydo Loshak. Makyaj: Bud Westmore. Saç stili: Joan St. Oegger. Aksesuvar: Floyd Farrington, Ed Keyes, Whitey McMahon, Roy Neel. Ses Düzeni: Leslie I. Carey, Robert Pritchard. Ses Efektleri: Cleo E. Baker, Fred Knoth. Görsel Efektler: Everett H. Broussard, Roswell A. Hoffman. Özel Set Fotoğrafları: Clifford Stine. (Yazarın notu)</span>
    </div>

    <div class="si-footnote" id="f22">
      <a class="si-backref" href="#ref_f22">22.</a> <span>(Fr.) Bir benzer, bir kardeş. (Ç.N.)</span>
    </div>

    <div class="si-footnote" id="f23">
      <a class="si-backref" href="#ref_f23">23.</a> <span>(Lat.) Söylemesi korkunç. (Ç.N.)</span>
    </div>
  </div>
</body>
</html>