<?xml version='1.0' encoding='utf-8'?>
<html xmlns="http://www.w3.org/1999/xhtml" xmlns:epub="http://www.idpf.org/2007/ops">
<head>
  <title>İç Dünyamdan Notlar</title>
  <link href="../Styles/main.css" rel="stylesheet" type="text/css"/>
  <meta name="Adept.resource" value="urn:uuid:cfafd287-3f4a-4db2-889e-9e676c2753c1"/>
</head>

<body class="chapter">
  <div class="container">
    <p>Hiç iz bırakmadığını sanıyordun. Çocukluğunda ve yeniyetmeliğinde yazdığın bütün öyküler, bütün şiirler kayıplara karıştı; çok ufaklığından otuzlu yaşlarının ortalarına kadar ancak birkaç fotoğraf var elinde; gençken yaptığın ve söylediğin ve düşündüğün hemen hemen her şey unutulmuş, anımsadığın pek çok şey varsa bile, anımsamadıkların onlardan bin kat fazla. Sekizine bastığın sırada Otto Graham’ın sana yazdığı mektup yok olmuş. Stan Musial’ ın gönderdiği kartpostal yok olmuş. On yaşındayken sana verilen beyzbol kupası yok olmuş. Ne çizdiğin bir resim var ne yazmayı yeni öğrendiğin zamanki elyazından bir örnek ne ilkokuldan sınıf fotoğrafları var ne okul karnelerin ne yaz kampı resimleri ne amatör kamerayla çekilmiş filmin ne takım fotoğrafları var ne de arkadaşlardan, ailenden ya da akrabalarından gelen mektuplar. 20. yüzyılın ortalarında, yani fotoğraf makinelerinin ucuzladığı bir çağda, her Amerikan ailesinin savaş sonrası dönemde yakalandığı fotoğraf çekme merakı sırasında doğmuş biri olarak, tanıdığın insanlar içinde en az belgelenmiş yaşam seninki. Onca şey nasıl olur da kaybolur? Beş yaşından on yedi yaşına kadar ailenle birlikte sadece iki kez ev değiştirdin, sadece iki farklı evde yaşadın ve çocukluğuna ait eşyalar olduğu gibi korundu; ama annenle baban boşandıktan sonra sabit adresin kalmadı. On sekiz yaşından otuzlu yaşlarının başına gelinceye kadar sık sık ev değiştirdin, az eşyayla yolculuk yaptın, altı ay ya da daha uzun bir süreyle on iki farklı yerde kaldın; iki haftadan dört aya kadar değişen sayısız kısa konaklamaların oldu; oralarda yerleşik bir düzenin olmadığı ve çoğunlukla bir kenara sıkıştığın için geçmişten kalan eşyalarının hepsini annenin yanında bıraktın; kronik huzursuzluğu olan, 1960’ların ortalarından 1970’lerin başlarına kadar ikinci kocasıyla New Jersey’nin yarım düzine apartman dairesinde ve müstakil evinde yaşayıp güney California’ya taşınan annen orada da on beş yıl boyunca alıp satma çılgınlığı içinde her on sekiz ayda bir yeni bir daire alıp, onları elden geçirdikten sonra büyük kârla satıyordu (annenin iç dekorasyon yeteneği müthişti) ve bütün bu geliş gidişler sırasında, eşyaların durduğu kutular yıllar içinde toplanıp açıldıkça ister istemez bazı şeylere önem verilmiyor ya da unutuluyor, böylece senin varlığının erken dönemine ait izlerin hepsi parça parça silinip gidiyordu. Günlük tutmadığına, düşüncelerinin, dünyadaki yolculuklarının, başkalarıyla konuşmalarının, kitaplar, filmler, resimler, tanıştığın kişiler, gördüğün yerler hakkındaki yorumlarının sürekli kaydını tutmadığına hayıflanıyorsun şimdi ama kendinle ilgili bir şeyler yazma alışkanlığını hiçbir zaman edinemedin. On sekiz yaşındayken günlük tutmayı denedin ama huzursuz olduğun, utandığın ve günlük tutmanın amacı konusunda kafan karıştığı için iki gün sonra bu işten vazgeçtin. O zamana kadar yazma olgusunu hep içten dışa yönelen, bir başkasına ulaşmayı amaçlayan bir eylem olarak görmüştün. Yazdığın sözcükler senin dışında biri tarafından okunacaktı, örneğin arkadaşının okuyacağı bir mektup, sana ödev vermiş olan öğretmeninin okuyacağı bir yazılı ödev ya da tanımadığın birinin, hayalî birinin okuyacağı şiirler ve öyküler. Günlük tutmanın sorunu, kime hitap edeceğini, kendinle mi yoksa bir başkasıyla mı konuşacağını kestiremeyişindi; eğer kendine hitap edeceksen, zaten bildiğin şeyleri kendine bir daha anlatmak ne kadar tuhaf ve şaşırtıcı, daha yeni yaşadığın, yeni gördüğün şeylere yeniden dönme zahmeti ne kadar gereksiz görünüyordu, eğer bir başkasına hitap edeceksen de o kişi kim olacaktı ve bir başkasına anlatmak günlük olarak yorumlanabilir miydi? O zamanlar ileride ne kadar çok şeyi unutacağını idrak edemeyecek kadar küçüktün ve yazdığın kişinin aslında gelecekteki sen olduğunu kavrayamayacak kadar da o sırada yaşadığın günlerle kuşatılmıştın. Böylece günlüğü bir kenara bıraktın ve sonraki kırk yedi yıl içinde neredeyse her şey yavaş yavaş kaybolup gitti.</p>

    <p>Bu kitabı yazmaya başladıktan iki ay kadar sonra, ilk karın, otuz dört yıl önce boşandığın eski karın, romancı ve çevirmen Lydia Davis telefon etti. Belirli bir yaşa gelen edebiyatçıların çoğu gibi, Lydia da elindeki belgeleri, müsveddeleri, araştırmacıların kılı kırk yararak inceleyip başkalarının kitapları hakkında yazacakları kitaplar için not aldıkları bir araştırma kitaplığına devretmeye hazırlanıyordu. Sen de aynı şeyi yaparak dağlar gibi istiflenmiş kâğıtlardan kurtuldun – hem onlardan kurtulduğuna sevindin hem de New York Halk Kitaplığı’ndaki Berg Koleksiyonu<a class="si-noteref" href="#f29" id="ref_f29">29</a> görevlilerinin onları gözleri gibi koruyacaklarından emin olmanın mutluluğunu yaşadın. Lydia, Koleksiyon’a bağışlamayı planladığı belgeler arasında ona yazdığın bütün mektupların da yer alacağını ve mektuplar ona ait olsa da içindeki sözcükler sana ait olduğu için, belki aralarında herkesin gözü önüne serilemeyecek kadar mahrem ya da mahcup edici bir şeyler olduğunu düşünürsün diye, mektupların kopyasını çıkarıp okuman için sana göndereceğini söyledi. Senin istemediğin bir mektubu koleksiyona vermeyeceğini, eğer tümü seni rahatsız edecekse, mektupların hepsini mühürleyip, belirli bir süre – ikiniz de öldükten on, yirmi, elli yıl sonra açılabilecekleri şartını koşacağını anlattı. Doğru düşünmüş. Gençliğinizde, özellikle de 1967-1968’de o Londra’da, sen ise önce Paris’te sonra da New York’ta olduğunuz on dört aylık uzun ayrılık döneminde ona sık sık mektup yazdığını biliyordun ama ne sıklıkta yazdığın hakkında en ufak bir fikrin yoktu; Lydia yaklaşık yüz mektup olduğunu ve beş yüz sayfadan fazla tuttuğunu söyleyince, bu sayılar karşısında afalladın, denizleri, kıtaları aşmış ve şimdi New York eyaletinin kuzeyinde bir kutuda durmakta olan o eski ve hepsi de çoktan unutulmuş mektuplara onca zaman ve emek harcamış olmana şaşırdın. Postayla büyük sarı zarflar gelmeye başladı, her seferinde yirmi-otuz sayfa oluyordu; ta 1966 yazına, on dokuz yaşında olduğun günlere kadar uzanan, ardından uzun yıllara yayılan, hatta 1970’lerin sonlarında boşanmanızdan sonra da devam eden mektuplar; çocukluğunun zihinsel haritasında gezinerek bu kitabı yazmaya devam ederken, bir yandan da kendi gençliğini ziyaret ediyor, sanki bir yabancının sözcüklerini okuyormuşsun duygusu verecek kadar eskiden yazdıklarını okuyordun; o mektupları yazan kişi sana o kadar uzak, o kadar yabancı, şimdiki yazına hiç benzemeyen baştan savma, alelacele karalanmış yazısı olan henüz biçimlenmemiş bir kişilikti; gelen mektupları sindire sindire okuyup kronolojik sıraya koyduğun zaman, bu kocaman kâğıt istifinin aslında on sekiz yaşındayken yazmayı başaramadığın günlüğün ta kendisi olduğunu, bu mektupların ergenliğinin sonu, yetişkinliğinin başını kapsayan bir zaman tüneli işlevi yaptığını, belleğinde epey bulanıklaşmış olan bir dönemin çok iyi odaklanmış, çok net bir fotoğrafını yansıttığını, kendi geçmişine doğrudan açılan bu tek kapıyı bulduğundan dolayı da senin için çok değerli olduklarını anladın.</p>

    <p>En çok ilgini çeken, on dokuz yaş ile yirmi iki yaş (1966-1969) arasında yazdığın en eski mektuplar oldu; çünkü yirmi üçüncü doğum gününden sonra yazdığın mektuplarda bir önceki yıldan daha olgun görünüyorsun; hâlâ toy, hâlâ kendinden emin değilsin; ama şimdiki kişiliğinin yumurtadan yeni çıkmış yavru kuş hali kendini iyice belli ediyor; ertesi kış, yani yirmi dördüne bastığında artık kesin olarak sensin, elyazın da, düz yazılarındaki ifade tarzın da şimdikinin aynısı. Öyleyse yirmi üç yaşını, yirmi dördü ve onları izleyen bütün yılları unut. Senin ilgini asıl çeken o yabancı, annesinin Newark’taki dairesinden, Maine’in dışındaki günlüğü (yemekler dahil) altı dolar olan otelden, Paris’teki günlüğü (yemekler hariç) iki dolar olan ucuz otelden, Manhattan Batı 115. Cadde’deki ufak bir apartman dairesinden ve annesinin Morris beldesinde, ağaçlar arasındaki yeni evinden mektuplar yazan o bocalayan çocuk adam; çünkü o kişiyle bağların tamamen kopmuş, onun mektup sayfalarındaki konuşmalarını dinlerken onu neredeyse hiç tanımıyorsun artık.</p>

    <p>Aynı kişiye, sonunda ilk karın olacak genç kadına yazılmış binlerce sözcük. 1966 baharında, taban tabana zıt iki dünyanın ürünleri olarak o Barnard’ın<a class="si-noteref" href="#f30" id="ref_f30">30</a>, sen Columbia’nın birinci sınıfındayken tanıştınız. New Jersey’li, devlet okullarında okumuş, siyah saçlı bir Yahudi oğlanla, aslen Massachusetts, Northampton’lı olan, on ya da on bir yaşlarındayken New York’a taşınan ve en iyi özel okullarda burs kazanarak –birkaç yıl Manhattan’daki Brearley kız okulu, sonra Vermont’taki Putney’de lise– öğrenimini tamamlamış sarışın bir WASP<a class="si-noteref" href="#f31" id="ref_f31">31</a>. Senin baban, yüksek öğrenim yapmamış, kendi işini zar zor döndüren biriydi; onun babası ise Harvard ve Smith üniversitelerinde İngilizce dersleri vermiş, şimdi de Columbia fakültesinin üyesi olan saygın bir eleştirmendi. Kızı görür görmez çarpıldın. O ise sana hemen vurulmadıysa da ilgisini çekmiştin. Ortak ilgi alanlarınız vardı: Kitaplara, klasik müziğe tutkuluydunuz, ikiniz de yazar olmaya kararlıydınız, Marx Kardeşler’e ve sakarlık üzerine kurulmuş diğer komedi filmlerine bayılıyordunuz, (satrançtan pingponga ve tenise kadar) her türlü oyunu seviyordunuz, Amerikan yaşam biçimine, özellikle de Vietnam Savaşı’ na mesafeliydiniz. Farklı yanlarınız ise sevgilerinizin kimyasındaki dengesizlik, arzularınızdaki bocalama, kararlılığınızdaki tutarsızlıktı. Çoğunlukla sen onun peşinden koşuyordun, o ise senin hamlelerine karşı koymak ile yakalanmayı istemek arasında gidip geliyordu; 1966 ile 1969 arasında pek çok çekişmeye, ayrılıp barışmalara, ikinize de hem mutluluk hem üzüntü veren sürekli uzaklaşıp yakınlaşmalara yol açan bir durumdu bu. Tabii söylemek gereksiz, ona her mektup yazdığında birbirinizden ayrıydınız, şu ya da bu nedenle birbirinizden fiziksel olarak uzaktaydınız; mektuplarında aranızdaki anlaşmazlıkları analiz etmeye çabalıyor ya da o anlaşmazlıkları düzeltmek için önerilerde bulunuyor veya onu tekrar görebilmek için birtakım düzenlemeler yapmaya çalışıyor yahut onu ne kadar çok sevdiğini ve özlediğini anlatıyordun. Bunlara genel olarak aşk mektupları denebilir ama o aşkın iniş çıkışları şu anda seni ilgilendirmiyor, kırk beş yıl önce yaşadığın romantik dramları bu mektup sayfalarında yeniden yaşamaya niyetin yok; çünkü o mektuplarda daha başka pek çok şeyden de söz ediliyor ve işte asıl o başka şeyler son birkaç aydır üzerinde çalıştığın projeye ait. Onlar, eline geçen zaman tünelinden çıkaracağın ve <em>İç Dünyamdan Notlar</em>’ın bundan sonraki bölümüne devam etmeni sağlayacak malzemeyi oluşturuyor.</p>

    <p>1966 YAZI. Columbia’daki ilk yılın geride kaldı. Columbia’ya gitmeyi, sadece İngilizce bölümü çok güçlü, mükemmel bir okul olduğu için değil, aynı zamanda New York’ta, o zamanlar senin gözünde dünyanın merkezi olan, bugün hâlâ senin için dünyanın merkezi sayılan şehirde olduğu için istemiştin; ders çalışıp bira içmekten başka yapılacak iş olmayan uzak bir taşra kampüsünde sıkışıp kalmaktansa dört yılı bu şehirde geçirmek çok daha cazipti. Columbia büyük bir üniversitedir; ama lisans bölümü küçüktür, o zamanlar her sınıfta yedi yüz olmak üzere iki bin sekiz yüz öğrencisi vardı ve Columbia ders programının bir üstünlüğü de diğer pek çok üniversitenin aksine, bütün derslere yüksek lisans öğrencileri ya da yardımcı öğretim üyelerinin değil, profesörlerin (profesör, doktor ya da doçentlerin) girmesiydi. O yüzden senin ilk İngilizce hocan, Northrop Frye’ın parlak, genç öğrencisi Angus Fletcher, ilk Fransızca hocan da Montaigne’in ünlü çevirmeni ve biyografisini yazan Donald Frame’di. Büyük bir şans eseri olarak sonbahardaki iki dersini, (bütün öğrencilerin almak zorunda olduğu büyük kitaplar dersi olan) birinci sınıf Yunan ve Latin Edebiyatı dersi ile tek bir kitabın okunmasına –<em>Tristram Shandy Beyefendi’nin Hayatı ve Görüşleri</em>’ne– ayrılmış olan dersi Fletcher veriyordu. Birinci sınıf Yunan ve Latin edebiyatı, hiç kuşkusuz o güne kadarki yaşamının en coşkulu ve yoğun zihinsel çabasıydı; harikalar, esinler ve dört başı mamur hazlar âlemine balıklama dalmıştın – o yıl okuduğun kitapları yeniden okurken hâlâ aynı tadı alıyorsun. Birinci sömestr Homeros’la başlayıp Vergilius’ la bitti, arada Aiskhylos, Sophokles, Euripides, Aristophanes, Platon, Aristoteles, Herodotos ve Thukydides de vardı; ikinci sömestr Augustinus, Dante, Montaigne ve Cervantes’ten başlayıp Dostoyevski’ye kadar okudun. Sınıf ufaktı, herkes zincirleme sigara içip külünü yere silkeliyordu; Fletcher’ın yönettiği tartışmalar çok coşkulu, çok kışkırtıcıydı ve yaşamın bir daha asla eskisi gibi olmadı. İtiraf etmek gerekir ki, yalnızlık çekip kara kara düşünmek, yatakhanenin çirkinliği, Columbia yönetiminin kurumsal soğukluğu gibi üniversite hayatının pek coşkulu olmayan yanları da vardı; ama New York’taydın ve ders yokken dışarıya kaçabiliyordun. Çocukluk arkadaşlarından biri de aynı yıl Columbia’ya girdi ve şehir dışından gelen bütün birinci sınıf öğrencileri yatakhanede kalmak zorunda olduklarından ikiniz Carman Hall binasının sekizinci katında aynı odayı paylaştınız. John S. varlıklı bir ailenin çocuğuydu ve senin gibi devlet lisesine gitmek yerine, Vermont’ta Lydia’nın mezun olduğu yatılı Putney Okulu’nu bitirmişti. Lydia ile John S. vasıtasıyla tanıştın. Lydia’nın aracılığıyla da bir başka Putney mezunuyla, New York’un kuzeyindeki bir üniversitenin birinci sınıfında olan; ama o bahar arkadaşlık kurabileceğiniz kadar sık sık New York’a inen Bob P. ile tanıştın. Senin gibi müstakbel bir şair olan Bob, on sekiz yaşında, çok akıllı, taşkın zekâlı bir çocuktu ve ders yılı bittikten sonra o yaz Catskills Dağları’na gidip Commodore Otel’ de bahçıvan olarak birlikte çalışmaya karar verdiniz (<em>Cebi Delik</em> adlı kitabımda ayrıntılı olarak anlatılan tuhaf bir maceraydı); verdikleri ücret çok az olduğu ve doğru dürüst yemek de vermedikleri için o işten istifa ettikten sonra Bob’un memleketi olan Ohio’nun Youngstown kentine gittiniz; sonraki bir ayı ya da altı haftayı Bob’un ailesinin Tudor stilinde inşa edilmiş şık evinde geçirip Bob’un babasının ev araç gereçleri deposunda çalıştın. Daha iyi para alıyordun, karnın da daha iyi doyuyordu, yaptığın iş de zor değildi; çünkü on dokuz yaşındayken son derece güçlü kuvvetliydin ve iki yıl önceki yaz amcanla yengenin New Jersey, Westfield’deki (yine <em>Cebi Delik</em>’te bahsi geçen, daha küçük ama aynı iş kolundaki) ev araç gereçleri dükkânında çalışmış olduğundan büyük, ağır kutuları oradan oraya taşımak senin için çocuk oyuncağıydı; şimdi de zemini çimentodan, briket bir yapıda günde sekiz saat aynı işi yapıyordun; o saatler boyunca fonda bir radyo durmadan çalarak deponun kasvetli havasını 1966’nın en sevilen şarkılarıyla dolduruyordu; şarkıların hiçbiri orada kaldığın haftalar boyunca belki bin kez çalınan Frank Sinatra’nın söylediği “<em>Strangers in the Night</em>” kadar popüler değildi, o kadar sık dinlediğin için şarkıdan öylesine nefret ettin ki, bugün altmış beş yaşındayken bile o berbat baladın iki mezürünü duymak kendini Ohio, Youngstown’daki o yaz sıcağında bulmana yetiyor. Ağustos başlarında Bob’la birlikte doğuya doğru yola koyulup annenin Newark’taki dairesinde kısa bir mola verdikten sonra, lise ikiden beri sahip olduğun beyaz Chevrolet ile Vermont ormanlarına ve Cod Burnu’ndaki plajlara gitmek üzere yola çıktınız. Oralara gitmeyi neden istediğini anımsamıyorsun ama o sıralarda araba kullanmayı seviyor, uzun otomobil yolculuklarından zevk alıyordun ve belki de sırf o yolu yapmak için gitmiştin. Öte yandan, hayal meyal hatırladığına göre Lydia da annesi ve babasıyla Cod Burnu’na, Wellfleet denilen yerdeki bir eve gitmişti, Bob ve sen de kapısını çalıp, merhaba, diyerek ona sürpriz yapmak istemiştiniz. Yeniyetme oğlanların geri zekâlı aşk gösterisi. Eğer kızı arıyor idiyseniz, zaten onu bulamadınız ve bir gece plajda, açıkta yattıktan sonra yola devam ettiniz. Zaman tünelindeki ilk mektup, geri dönüşünden hemen sonra, 15 Ağustos’ta annenin Newark’taki dairesinden yazılmış. Şöyle başlıyor: “Evet, geri döndük. Hayır, pek keyifli değildi. Okyanusu gördük mü? Evet. Cod Burnu’ nu gördük mü? Evet – burnun ta ucuna kadar. Boston’ı gördük mü? Evet. İki kez. Putney’yi gördük mü? Evet. Ya Mezunlar Evini? Evet, Afrikalı öğrencilerle doluydu. Ya yolculuk, rahat mıydı? Hayır. Çok uzun yol yaptık mı? Evet. 1000 milden çok. Yorulduk mu? Evet. Çok. Newark’a geleli çok oldu mu? Hayır, birkaç saat. Şimdi meşgul müyüz? Evet. Bob duş yapıyor. Paul kanepeye oturmuş Lydia’ya mektup yazıyor. Yolculuğun amacı neydi? Sefil bir serüvenin içler acısı hikâyesi. Eğitici oldu mu? Belki. Wellfleet’ten geçtik mi? Evet. Peki Paul ne düşündü? Lydia’yı ne kadar çok sevdiğini. Onu düşünürken tarafsız mıydı? Aşk insanın ne kadar tarafsız olmasına izin verirse o kadar. Düşüncelerinin niteliği neydi? Özlem. Sonsuz hüzün. Sonsuz arzu.”</p>

    <p>Bir hafta sonra (22 Ağustos), hâlâ annenin Newark’taki dairesindesin, Bob P. gitmiş artık, tuhaf, özenti kokan, kesik kesik cümlelerle başlayan altı sayfalık saçma sapan bir mektup: “Burada. Buradayım. Oturuyorum. Başlayacağım; ama yavaş yavaş; çünkü kendi kendime sözü uzatacağımı, belki de gereksiz yere uzatacağımı söylediğimi hissediyorum... Duyacaksın, burada, söylemek için yazmaya koyulduğum şeyleri ben söylemeden önce duyacaksın, bölük pörçük, şuradan buradan sözler, haber vermek ya da sohbet etmek dedikleri şeyler ama benim dediğim, belki senin de dediğin gibi... ‘ısınma’ sözleri, inan bu yalnızca lafın gelişi; çünkü zaten yeterince ısındım (biliyorsun, mevsimlerden yaz).” Ölümün korkunçluğu ve kaçınılmazlığı üzerine birtakım marazi sözlerden sonra birden konuyu değiştirip sadece neşeli şeylerden bahsetmek niyetinde olduğunu açıklıyorsun. “Daha geçenlerde en tepesine çıktığım Putney Dağı’ndan inerken, dünyadaki gerçekten komik şeylerden biri birden aklıma geldi, yani bir anda idrak ediverdim. Pek çok şeyin komik olmadığını kastetmiyorum. Ama onlar katışıksız komik değil; çünkü hepsinin trajik bir yanı da var. Fakat bu söylediğim her zaman komik, hiç aksamaz. Osuruktan söz ediyorum. İstersen gül ama gülmen sadece benim tezimi pekiştirir. Evet, osurmak daima komiktir, asla ciddiye alınamaz. İnsanoğlunun bütün zaafları içinde en keyiflisidir.” Konuyu bir anda (“Sigara yakmak için yazmaya ara verdim – hiç aksamadan devam eden düşünce sürecimdeki kesinti bu yüzden oldu”) diyerek yeniden değiştirdikten sonra, geçenlerde <em>Finnegans Wake</em> kitabını aldığını yazıyorsun. “Kitabı muhtemelen hiç okumayacağımı düşünerek alıp okumaya başladım. Elimden bırakamadım. Kolayca anlaşılır olduğu için değil, gerçekten katkısız komik olduğu için. Bir kısmını sen de okudun, değil mi? Hepsi çok komik.” Birkaç cümle sonra: “Oyun üzerinde daha çok çalışmam gerek. İki hafta elimi sürmedikten sonra dün yeniden yazmaya başlayınca yapmam gereken daha pek çok şey olduğunu anladım.” O eski girişiminin taslakları kaybolmuş; ama mektupta sözünü etmen, o zamanlar gerçekten yazdığını, kendini daha o zamandan bir yazar (ya da müstakbel yazar) olarak gördüğünü kanıtlıyor. Sonra, bir önceki mektubuna verdiği cevapta Lydia’nın sorduğu bir soruya yanıt olduğu anlaşılan şu cümle var: “Bizim gittiğimiz plaj Kuzey Truro’ydu. Oraya saat altıda vardık. Özellikle ayak izlerine düşen gölgeleri beğendim.” Biraz ileride, Lydia’nın mektubunda sözünü ettiği bir şeyle ilgili fikrini söylüyor, ona öneride bulunuyorsun: “...Yeniden başlamak, yazabilmek için kelimenin tam anlamıyla kendini düşünmeye vermelisin. Doğrusu, bu gerçekten sancılı bir şey. İşte o zaman gizli kalmış şeyler ortaya çıkacak. Her günkü Lydia’yı, kız kardeşinin Lydia’sını, annen ile babanın Lydia’sını, Paul’un Lydia’sını unutman gerek –ne var ki, ancak o zaman ‘ilham’ yoksunluğu yaşamadan onlara geri dönebileceksin. O iki dünya bağdaşmaz demiyorum ama o iki dünyanın birbirleriyle olan bağlantılarını fark etmelisin.” Sonunda mektubun son sayfasına geldiğin zaman kendini hiç iyi ifade edemediğini yazıyorsun. “Öyle zor ki! Anlarsın ya, bu hayat denen mesele hakkında kafam iyice karışık. Her şey altüst, sarsılmış, paramparça. Hep de böyle olacağını biliyorum –kafa karışıklığı. Hastalandığını söyleyip beni buraya çağırdığın gece... sana yaşamın iyi olduğunu söylediğim için kendimden nasıl da nefret ettim. Ne anlamı var? Neden yaşamalı? Durduk yere sorun yaratmak istemiyorum. Sonuçta inandığım, başka her şeyden çok inandığım şey, önemli olan tek şey aşk. Nasıl bayat bir klişe oldu... Ama inandığım şey bu işte. İnanmak. Evet. İnanıyorum. Aşk olmazsa yitip giderim, ne yapacağımı bilemem. Aşk olmazsa hayat berbat bir şakadan ibarettir.”</p>

    <p>New York’ta tuttuğun dairenin (311 Batı 107. Cadde) kontratına göre kiranın başlangıç tarihi eylülün ilk haftası olduğu için daha bir süre annende kalmak durumundaydın. Ağustosun 30’unda oyunu –140 sayfanın tamamını– kaldırıp attığını; ama oyunda işlediğin fikirden vazgeçmediğini ve “oyundaki öğeleri çekirdek olarak kullanıp” düzyazıyla yeni bir metne başladığını bildiriyorsun. Ruhsal durumuna gelince, üniversitedeyken sık sık kapıldığın derin endişe krizlerinden birini yaşayıp dertlendiğin anlaşılıyor. “Burada, Newark’ta, bu basık dairede yaşamak çekilir gibi değil. Genellikle sessiz sakinimdir. Bazen de sinirli, alıngan olurum. Huzur diye bir şey yok. İçimde sürekli bir mırıltı... (‘Mırıltı’ İngilizcenin en güzel sözcüklerinden biri.) Duyularım şu sıralar özellikle keskin, her şey çok kesin algılanabiliyor. Son birkaç haftadır çok az yemek yiyorum... Aşırı bir melankoli; ama içimde tuhaf şeyler kaynaşıp duruyor. Sanki çok önemli bir şeyin kökünü yakalıyormuşum gibi geliyor.” Ne yazık ki, o şeyin ne olduğu hiç açıklanmadı, ertesi hafta da arkadaşın Peter Schubert ile paylaşacağın yeni eve taşındın – orası ikinizin de kendi başınıza oturduğunuz ilk evdi: Bağımsızlığa ve yetişkinliğe giden ikinci adımdı. Ondan sonra ertesi hazirana kadar başka mektup yok, günlükte dokuz aylık bir boşluk oluyor...</p>

    <p>Columbia’daki ikinci yılını, karabasanlarla, yorucu uğraşlarla dolu ve dünyanın gözlerinin önünde parçalandığı görüşünün giderek hızla egemen olduğu bir yıl olarak anımsıyorsun. Bu görüşün nedeni, sadece bazı günler başka bir şey düşünmeyi olanaksız kılacak kadar yayılmış ve canileşmiş olan Vietnam’daki savaş değildi; evinin çevresindeki sokaklarda görülen kirlilik ve çürümüşlük, Morningside Heights’ın kaldırımlarında sürüklenen aklını kaçırmış, kendini dağıtmış insanlar, başta eski oda arkadaşın John S., ardından aşırı doz eroin yüzünden ölen liseden bir arkadaşın olmak üzere yakınındaki kişilerin yaşamlarını ziyan eden uyuşturucular; ilkbahar sömestrinden hemen sonra Ortadoğu’da patlak veren Altı Gün Savaşı da karamsar görüşünü pekiştiriyordu; o savaş seni korkuttu, o kadar derinden sarstı ki, savaşın sonucu kısa sürede anlaşıldığı halde İsrail ordusuna gönüllü yazılmayı bile ciddi ciddi düşündün; çünkü o zamanlar İsrail’i sorun yaratan, çıbanbaşı bir ülke gibi görmüyordun, hâlâ eli kana bulanmamış, laik, sosyalist bir devlet olduğunu düşünüyordun; o savaşın patlamasından birkaç hafta sonra Newark’ta, senin doğduğun, annenin, kız kardeşinin ve üvey babanın hâlâ yaşadıkları şehirde ayaklanmalar oldu; şehrin siyah nüfusu ile polisler arasında hiç yoktan başlayıveren o ırkçı savaş, yirmiden fazla insanın ölümüne, yedi yüzden fazla insanın yaralanmasına, bin beş yüz kişinin tutuklanmasına, binaların yakılıp yıkılmasına neden oldu ve Newark şimdi, kırk beş yıl sonra bile o şiddetli çarpışmaların yıkıcı öfkesini daha tam anlamıyla atlamadı. Evet, o zorlu yıl boyunca ayakta kalabilme mücadelesi verdin, her an dengeni kaybetme tehlikesiyle karşı karşıyaydın; yine de bir yandan derslerine ağırlık vererek, öte yandan elinden geldiği kadar çok yazı yazarak idare etmeyi becerdin. Yazdıklarının çoğundan bir şey çıkmadı ama her sözcük, her cümle boşa gitmedi, 1967 yılı, nihayet basılan bir yapıtında yer alacak birtakım dizeler, cümleler ve paragraflar yazdığın ilk yıl oldu. Örneğin ilk şiir kitabında bazı parçalar yer aldı (<em>Gün Yüzüne Çıkar</em>, 1972’de tamamlandı), çok daha sonra <em>Toplu Şiirler</em>’i derlerken (2004) yirmi yaşındayken yazdığın kısa bir düzyazı metni de kitaba almayı uygun gördün, “Kompozisyon Defterinden Notlar” adlı bu metin on üç felsefi önermeden oluşuyordu, bunların birincisi de “<em>Dünya kafamın içinde. Bedenim dünyanın içinde”</em> başlığını taşıyordu. Yaşamanın tuhaf iki yanlılığını, insanın doğumundan ölümüne kadar kalbinin her vuruşuna eşlik eden içle dış arasındaki amansız birliği kavramaya çalışan o paradoksu hâlâ savunuyorsun. 1966-1967: Çok okuduğun, belki ömrünün başka hiçbir döneminde olmadığı kadar çok okuduğun bir yıl oldu. Yalnızca şairleri değil, filozofları da okuyordun. Örneğin 18. yüzyıldan Berkeley ve Hume’un yanı sıra 20. yüzyıldan Wittgenstein ve Merleau-Ponty’yi okudun. Yazdığın o iki cümlede bu dört düşünürün hepsinden izler buluyorsun ama sonuçta sana en çok hitap eden Merleau-Ponty’nin fenomenolojisi oldu, onun bedenleşmiş benlik görüşü hâlâ sana en çok hitap eden yaklaşımdır.</p>

    <p>Gitmek için can atıyordun. İlkbahar sömestri bitince, içinde olmayı en az isteyeceğin yer sıcak, pis kokulu New York’tu ve Columbia’nın Butler Kitaplığı’nda yarı zamanlı çalışmandan biriktirdiğin biraz paran olduğu için yaz işi aramaya gerek duymadan canının istediği yere gidebilirdin. Maine iyi bir seçenek gibi görünüyordu; Maine haritasını açıp bulabileceğin en uzak yeri aradın ve Bangor’un seksen mil kadar doğusunda, (Amerika’nın doğudaki son şehri olan ve Kanada Körfezi’nin karşısında yer alan) Eastport’un otuz mil batısındaki Dennysville adlı ufak kasabada karar kıldın. Dennys Irmağı Oteli’nde günlüğü (üç öğün sıcak yemek dahil) sadece altı dolara kalabileceğini öğrendiğin için o kasabayı seçtin ve otobüsle on sekiz saatte Dennysville’e gittin; o uzun yolculuk ve aktarma otobüsü için Bangor’daki uzun bekleme süresinde, daha önce okumadığın ve bilmedik bir yere yapılan yolculuk için ideal bir yol arkadaşı olan Kafka’nın <em>Amerika</em>’sının da aralarında olduğu birkaç kitap karıştırdın. Bir roman yazmaya başladığın için kendini mümkün olduğunca her şeyden koparmak istiyordun; çünkü romanların ancak tek başına bir yere kapanarak yazılabileceği gibi toyluğundan gelen bir inancın (ya da romantik bir inancın veya yanlış yorumdan kaynaklanan bir inancın) vardı. Bu, ilk roman yazma denemendi, 1960’ların sonuna ve 1970’in yarısına kadar yapacağın birkaç girişimin birincisiydi; ama tabii ki yirmi, yirmi bir ya da yirmi iki yaşlarındayken roman yazmayı beceremedin, bunu başaramayacak kadar genç ve deneyimsizdin, fikirlerin hâlâ gelişmeyi sürdürüyor, o yüzden de sürekli değişiyordu ve roman yazma girişimlerinde boyuna başarısız oluyordun; ne var ki şimdi o başarısızlıkları düşününce bunların boşa zaman harcama olmadığını görüyorsun; çünkü o yıllarda (hepsi de defterlere elyazısıyla, gençliğindeki o zor okunan elyazınla) yazdığın yüzlerce sayfada, belki bin sayfada daha sonra bitirmeyi başaracağın üç romanının (<em>Cam Kent, Son Şeyler Ülkesinde, Ay Sarayı</em>) tohumları uç veriyordu ve otuzlu yaşlarının başında yeniden roman yazmaya başlayınca malzeme bulmak için o eski defterleri karıştırdın, kimi zaman –yazıldıklarından yıllarca sonra– yeni yazdığın romanlarda su yüzüne çıkacak cümleler ve paragraflar seçtin. 1967 Haziranı’nda, emekli olunca Springfield, Massachusetts’ten gelmiş yetmiş yaşlarındaki ev sahipleri Mr. ve Mrs. Godfrey ile senden başka kimsenin olmadığı ve kitabının kahramanı Quinn’le<a class="si-noteref" href="#f32" id="ref_f32">32</a> küçük bir odaya kapanacağın Maine’in Dennysville kasabasındaki sonradan otele dönüştürülmüş, güzel, beyaz, ahşap kaplama Dennys Irmağı Oteli’ne doğru yola koyuldun. Orada kaldığın sürece otelin tek müşterisi sendin. Dennys Irmağı, Amerika’da yılın belirli bir döneminde tatlı su somonu avlanabilen bir ırmak olduğu için balıkçılık çevrelerince iyi bilinir (bunun ayrıntılarını şimdi pek hatırlamıyorsun), senin oraya gidişin yılın o dönemine ve normal olarak Dennys Irmağı Oteli’nin en çok iş yapması gereken günlere denk düştüğü halde 1967’de balık yoktu, balıkçılar da evlerinden çıkmamışlardı. Mr. ve Mrs. Godfrey sana çok iyi davranıyor, seni memnun etmek için ellerinden geleni yapıyorlardı. Tombul, neşeli, konuşkan Mrs. Godfrey birinci sınıf bir aşçıydı, sana bol bol yemek yediriyor, her yemekten ikinci, hatta istersen üçüncü tabağı ikram ediyordu. İnce yapılı, pek konuşkan olmayan Mr. Godfrey ise sana Eastport’u ve yöredeki Kızılderililere ayrılmış bölgeyi gezdirdi, 1916’da Amerikan ordusunda askerlik yaptığını, Meksika sınırında Pancho Villa’nın baskınlarına karşı savunma birliğine katıldığını; ama hiç baskın olmadığı için askerlik süresinin “gerçek bir tatil”e dönüştüğünü anlattı. Evet, ikisi de hoş, iyi kalpli insanlardı; bugün öyle bir ortamda olsan büyük olasılıkla sevinir ve kendini çalışmaya verebilirsin; ama yirmi yaşındayken böyle inzivada yaşamak dayanılır gibi değildi, yalnızlık ve huzursuzluk duyuyordun (aklın seksteydi), üstelik yazma işi de iyi gitmiyordu. Dahası, tam da Altı Gün Savaşı’nın olduğu zamandı ve çoğu öğleden sonraları yakında vazgeçeceğin kitap üzerinde çalışmak için odana çıkmak yerine, salona inerek Godfrey’lerle birlikte televizyonun karşısına geçip en son savaş haberlerini izlemekten kendini alamıyordun. Maine’e yaptığın o geziden sadece dört mektup kalmış; hiçbiri uzun değil, kısa, telgraf mesajı gibi cümlelerle yazılmış, ötenin de ötesinden kısa haberler.</p>

    <div class="news">
      <p>7 HAZİRAN: Sıfıra sıfır elde var sıfır. 15 sayfa yırttım, o güne kadar yazdıklarımın hepsi o kadardı... Çok umutsuzum. Birkaç ay önce olduğum yere –bir uzun öykü (Kısa roman mı?) tasarladığım noktaya– geri döndüm. Sadece bunu sürdüreceğimi umuyorum. Vazgeçmek çok zor olacak – pek çok şeyde olduğu gibi. Şu anda hiç iyimser değilim.</p>

      <p>Ortadoğu’daki bütün o karışıklık içimi parçalıyor –Birleşmiş Milletler’in Kanada televizyonlarındaki haberlerini izliyorum– ikili oynanan politikanın ve iradesiz bir ikiyüzlülüğün dehşet veren görüntüleri bunlar. İsrail’e gitmeyi ciddi ciddi düşünüyorum ama ben gidinceye kadar mesele bitmiş de olabilir. Dünya savaşına dönüşmedikçe bu çatışma uzun süremez...</p>

      <p>Burada hava soğuk ve rüzgârlı. Bir tarlaya, onun ötesinde de gür bir ormana bakan tepedeki mezarlıkta gezinmeyi âdet edindim – tuhaf bir mezar taşı var, Harry C. ve karısı Lulu, diye yazılı. Bugün yürürken dikkatimi çeken iki şey gördüm – bir tarlada, yan yana duran, birbirine âşık iki siyah at. Wright’ın dediği gibi, “Hiçbir yalnızlık onlarınkine benzemez.” Biraz ileride de iki ağaç, birbirlerine o kadar yakınlar ki, birisi iki dalın arasından diğerinin üzerine eğilmiş, sanki kucaklaşıyormuş gibi görünüyorlar...</p>
    </div>

    <div class="news">
      <p>8 HAZİRAN: <em>Törless</em>’i<a class="si-noteref" href="#f33" id="ref_f33">33</a> beğenmene sevindim. Sakın kadın olduğun için cesaretin kırılmasın. Kadınlık güzel bir iştir. Dün gece Blake’i okuyordum, şöyle diyor: “İftiracı, Baltalayıcı, Tuzağa Düşürücü ve Olumsuz ne varsa hepsi Kötülük. Ama Lavater ve çağdaşlarının düştüğü yanlışın kaynağı, Kadın Aşkının Günah olduğuna, buna bağlı olarak da her türlü Aşk ve Sevgi’nin günah olduğuna inanmaları.”</p>

      <p>Daha sonra, hiç kuşkusuz Lydia’nın senden okuması gereken kitaplar listesi isteğine cevaben birkaç yazar öneriyorsun –Pinget, Beckett, Sarraute, Butor, Robbe-Grillet ve Céline– ama içlerinden sadece bir ya da ikisini okuduktan sonra Fransız şiirine geçmesini söylüyorsun. “... Penguin’den çıkan ‘Fransız Şiiri: 19. yüzyıl’ adlı kitabı –ayrıca 20. yüzyıl için olanı da– al ve Vigny, Nerval, <span xml:lang="fr-FR">Baudelaire</span>, Mallarmé, Lautréamont, Rimbaud, Lafargue’ı oku. 20. yüzyıldan da Valéry, Jacob, Apollinaire, Reverdy, Éluard, Breton, Aragon, Ponge, Michaux, Desnos, Char, Bonnefoy’u oku. Bence Fransızlar, Flaubert ve Proust<a class="si-noteref" href="#f34" id="ref_f34">34</a> dışında, romandan daha çok şiirde başarılılar.”</p>
    </div>

    <div class="news">
      <p>14 Haziran: Çok tuhaf, çok çok tuhaf – Dün, nihayet Eastport’a gidebildim... Mr. Godfrey beni arabayla götürdü... Bu kasabayı görmelisin –bir benzeri daha yok– <em>gerçek</em> bir hayalet şehir, bir yığın yıkık yapı, hepsi de eski binalar, bir kısmı Devrim yıllarından – nüfusun dörtte üçü sosyal yardım parasıyla geçiniyor – körfez de, martılar da hemen oracıkta – tam karşıda da Kanada. Eski tuğla binalar – satılık dükkânlar... En büyük ucuz eşya mağazasının adı BECKETT... Ayrıca şu sırada yazdığım roman kahramanının adı Quinn – ve Eastport’ta da Quinn’ ler tabelası olan bir ev vardı...</p>

      <p>Onca debelenmeden sonra yarın yeniden yazmaya başlayacağımı sanıyorum –bazı güzel fikirler buldum– ama ağır ve sancılı bir süreç olacak...</p>
    </div>

    <div class="news">
      <p>18 HAZİRAN: Bölük pörçük. Kendimi bir vahşi gibi hissediyorum. Sesim kafatasımın içinde patlıyor. Senin burada olmanı istiyorum. Elimdeki işten başka hiçbir şeyim yok – yalnızlığın kutsallaştırılmış hali. Evet, tabii yalnız olmak en iyisi –iş de iyi gidiyor, evet daha iyi gidiyor, kadim güney rüzgârı<a class="si-noteref" href="#f35" id="ref_f35">35</a> çatırdıyor, gümbürdüyor– her gün parmak uçlarımdan fışkıran fikirleri, rüzgâr tohum saçar gibi savuruyor –evet iş daha iyi gidiyor, yazdığım tuhaf bir roman... evet iyi gidiyor– ama sen beni üzen mektuplar yazınca, New York’a dönüp soyunarak seni güldürmek için çılgınca dans etmek geliyor içimden – o kadar çok kitap okuma – yaşlı bir bilgin olursun – anlaşılmaz bir dil konuşursun. MÜZİK YAP – güneşe şarkılar söyle – ölüleri öv – yaşayanlar için ölüm ilahileri yaz –ama mutlaka şarkı söyle – sesin soluduğun havayı başka bir şeye dönüştürsün – bir şey <em>yap</em> – bir şiir, bir müzik parçası... İnsanlığın kurtuluşu <em>severek yapmakta</em> yatıyor.</p>
    </div>

    <div class="news">
      <p>1 Ağustos’ta Paris’e gidecektin ve Temmuz ortalarındayken Lydia’nın da seninle gideceği kesindi. İkiniz de Columbia’nın ikinci sınıfı yabancı bir ülkede okuma programına kaydolmuştunuz ve gitme zamanı yaklaştıkça senin moralin düzelmeye başladı; önündeki on-on iki ayı yepyeni bir ortamda yaşamayı hevesle, coşkuyla bekliyordun; şimdi düşününce, o moral düzelmesinin Maine’ den yazdığın son mektuptaki deli dolu taşkınlığın da sebebi olabileceğini tahmin ediyorsun. Oysa hiçbir şey beklediğin gibi olmadı. Erkenden yerine yerleşip ders yılı başlamadan önce şehre alışmak istediğin için kararlaştırılmış olan tarihte Paris’e hareket ettin; ama son dakikada Lydia’nın planları değişti; çünkü o da son aylarda sorunlar yaşamıştı ve ailesi Barnard’dan bir yıl izin alıp onu üvey ablasının yanında kalsın diye Londra’ya göndermeye karar vermişti; Lydia’dan on dört yaş büyük olan ablası, Turnham Green yakınlarında büyük, konforlu bir evde oturuyordu. Ertesi yazın son haftalarına kadar sıkıntıyla sürecek olan uzun ayrılık böyle başladı.</p>
    </div>

    <p>Sonraki birkaç ay içinde olanları daha önce (<em>Cebi Delik</em>’ te) yazdın; Paris’teki Columbia temsilcisiyle olan kavganı, programı yarıda keserek okulu bırakmak için verdiğin acele, duygusal kararı, gecenin bir yarısı annenin, üvey babanın, dayının heyecanla telefona sarılıp okulu bırakırsan tecil hakkını kaybedip askere çağrılacağın için intihar demek olacak bu kararı bir daha düşünmen, kararından vazgeçmen için nasıl ısrar ettiklerini, onlara kararından dönmeyeceğini söyleyince yine gece yarıları telefon edip seni “durumu görüşmek” üzere New York’a çağırdıklarını anlattın; sonunda onların yalvarmalarına daha fazla dayanamadın ve Paris’e dönüp o dağınık, bağımsız yaşamını sürdürmeye niyetli olduğun için New York’ ta sadece birkaç gün kalacağını düşünerek gittin, oysa geri dönemedin ve Paris’e ancak üç yıl sonra ayak basabildin; çünkü üniversitenin dekanı sömestrin büyük bölümünü kaçırmış olduğun halde seni yeniden Columbia’ ya almak istedi, Dekan Platt’ın iyiliği ve anlayışlılığı, ne kadar aptalca davrandığını fark etmeni sağladı ve New York’ta kalıp yeniden öğrenci oldun. Bu olayların hepsinden daha önce söz ettin; ama o zaman mektuplar elinde olmadığı için 1996’da yazmaya başladığında unuttuğun, yanlış hatırladığın çok şey oldu, New York’a dönüş tarihin gibi önemli bir şeyi bile unutmuştun (Kasım ortasında döndüğünü sanıyordun, oysa ekimin ikinci yarısında gitmiştin); şimdi o olayların kanıtları gözünün önünde dururken, yaşlı belleğinin hatırladığından çok daha berbat durumda olduğunu – her konuda aklının alabildiğine karışmış, hatta belki de çivisinden çıkmış olduğunu görebiliyorsun. Başlarda pek o kadar değil; ama okulu bırakmaya karar verdikten sonra ne yapacağını bilmez bir hale gelmiş, bir o yana bir bu yana sürüklenmeye, bir çılgınlıktan bir diğerine atlamaya başlamışsın ve yavaş yavaş çözülüp dağılan benliğini toplamak için delice bir çaba göstermişsin.</p>

    <div class="news">
      <p>3 AĞUSTOS: Saint-Germain-des-Prés’nin önünde şekerci büfesi olan Mısırlı bir Yahudiyle tanıştım, adam bana bir daire bulmaya çalıştı; ama burada apartmanlar son derece pahalı – tam bir para ziyanlığı. O yüzden bir otel odasında kalıyorum – bol güneş alan, merkezî bir yerde, sessiz bir oda. Otelden çok memnunum. Şu âna kadar bin tane gündelik meseleyle uğraştım – sonunda bitti ve yazmaya, huzur bulmaya başlayacağım.</p>
    </div>

    <div class="news">
      <p>10 AĞUSTOS: Mektubunu aldığıma çok sevindim – bu sabah 8.30 sularında aşağıdaki küçük kafede “sabah kahvemi” içerken, patron kadın daha tam açılmamış gözlerimin önünde belirdi, mektubu çenemin altına sıkıştırdı (zarf çeneme batıyor) ve hiç de müzikal olmayan bir sesle, “<em>Voilà monsieur. Pour vous</em>,”<a class="si-noteref" href="#f36" id="ref_f36">36</a> dedi. Ne büyük bir sevinç...</p>
    </div>

    <div class="news">
      <h3 id="heading_id_2">PARİS</h3>

      <p>Kadife elbiseli Madam, bankın üzerinde uyuyan kılıksız adamın önünde durup içini çekerek, “<em>Charmant</em>,”<a class="si-noteref" href="#f37" id="ref_f37">37</a> diyor. Ama etrafta onun bu sempatik sözünü takdir edecek kimse yok.</p>

      <p>Odam baş döndürücü bir merdivenin tepesinde, öylesine yukarıda ki sokağın sesleri ancak mırıltı gibi geliyor...</p>

      <p>Kızlar kısa elbiseler giyiyor, işin tuhafı daha çok yaşlı erkekler bu mini etekleri ayıplıyor. Yaşlı Polonyalı, “<em>Elles ont passé toutes les bornes</em>,”<a class="si-noteref" href="#f38" id="ref_f38">38</a> dedi. Peki ama gençliğin çıplaklığını örtmek niye?</p>

      <p>Yağmur yağarken güneş ışınları sık sık bir Harekleitos yoyosunun<a class="si-noteref" href="#f39" id="ref_f39">39</a> ipinde dans ediyor.</p>

      <p>“<em>Mais monsieur, dans le sac comme ça j’ai pensé qu’ils étaient les ordures.</em>”<a class="si-noteref" href="#f40" id="ref_f40">40</a> Böylece hastalığım için aldığım haplar çöpü boylamış oldu.</p>

      <p>Sözcükler jestlerden ayırt edilemez duruma geliyor. Hareketlerle konuşma kaynaşıyor. Ve sayfasını mürekkeple karalayan yazar bir ressam oluyor.</p>

      <p>Saint-Germain-des-Prés’nin çanları her saat başı sokaklara sesleniyor: “<em>J’ai mille ans, et je serai ici après vous êtes partis</em>.”<a class="si-noteref" href="#f41" id="ref_f41">41</a></p>
    </div>

    <div class="news">
      <p>11 AĞUSTOS: Bu otelde kaldığım –kurşuni gökyüzünün altındaki– kat, burada daimi kalan yaşlı adamlarla dolu. Beş dakika kadar önce, ben bu mektubu yazarken, her akşam şarap kokarak gelen (birkaç kez gelişine rastladığım) yan odadaki yaşlı adam –dudaklarının arasında sönmüş bir sigara, sırtında paçavraya dönmüş bir bornozla– kapımı tıklattı ve kulak tırmalayan bir sesle özür dileyerek saati sordu. “<em>Onze heures mois dix.</em>”<a class="si-noteref" href="#f42" id="ref_f42">42</a></p>
    </div>

    <div class="news">
      <p>12 AĞUSTOS: “Parisiennes” sigarası içiyorum. Dört sigaralık küçük, mavi paketleri 18 santime alıyorum – yani 20 tanesi 90 santime geliyor. Ondan sonraki en ucuz sigara olan “Gauloises” 1.35 franka satılıyor.</p>

      <p>Bugün yaptığım gibi erken kalkıp da (7.45) –hava gri, soğuk, yağmurlu, yağmur bütün gün sürer– aşağıdaki kafeye inecek olursan, kahveni pazarcılarla, buzcuyla, çöpçüyle birlikte içersin. İlginç olan tek şey, bu adamların kahve içmek yerine sabah sabah (unutma ki saat daha 8) başta şarap olmak üzere çeşit çeşit egzotik içkiyi içmeleri. Bu, yaşlıların bir âdeti gibi görünüyor. Bunu düşünmek bile (sabahın 8’inde içki içmek fikri) hiç kaldıramayacağım bir şey.</p>

      <p>Sabah soğuğunda dar sokaklara yağan yağmur... her şeyi –her şeyi birbirine, bana– yakınlaştırıyor gibi görünüyor... Sesler bile bir başka niteliğe bürünüyor. Yan odada, yaşlı adamın radyosunda çalınan akordeonun sesi daha belirginleşiyor, daha bir hüzünleniyor. Ah –müzik şimdi durdu. Bir an için havada– aslında benim kulaklarımda... kafamda küçük bir boşluk oldu.</p>
    </div>

    <div class="news">
      <p>18 AĞUSTOS: Yazmakta geciktiğim için beni bağışla. Dün yazacağıma söz verdiğimi biliyorum. Ama buna fırsat bulamadım. Akşamüstü mektubun yarısını yazmıştım. Sonra dışarıya çıktım ve niyetlendiğimin aksine, gece yarısından çok sonra geri döndüm. Geç gelmem mektubu bitirmeme engel olmazdı, hiç olmazdı. Geç saatlere kadar ayakta kalmaya alışığım ve normal koşullarda odama döner dönmez mektubu tamamlardım. Ama bu gece, yani dün gece –yani söz konusu günün gecesi– çok içtiğim için yazacak, mektubu bitirecek durumda değildim. Yine de, mektubu tamamlamaya, sözümü tutmaya kesinlikle kararlıydım. Hatta bir süre okumaya çalışırsam dili sökmenin yaratacağı zihinsel baskı beni ayıltır diye İtalyanca bir gazete bile almıştım. Ne var ki, gazete kolayca anlaşılıyordu, meğer sandığımdan daha iyi İtalyanca biliyormuşum; çok geçmeden (genel anlamda, şiirsel olarak, yani çukurları, çıkıntıları, eğrilikleri hesaba katmadan söyleyecek olursam) yatağımın enfes yumuşaklıktaki, yatay düzlemi üzerine uzanmışken, bütün irademe karşın masum gözlerim kapandı ve (bu duvarlar şahidim olsun) uyuyup kaldım. Açık yeşil çarşaflı, kocaman yuvarlak bir yatakta, buz gibi serin bir yorganın altında uyumayı ve bir... oda hizmetçisinin, gizli ilişkim olan genç ve güzel bir hizmetçinin tatlı kokulu sözleriyle uyandırılmayı hayal ettiğim halde, sıcak kahve ve kruvasan kokularıyla, tatlı parfüm ve dişilik kokularıyla uyanacağımı düşlediğim halde, uyandığım zaman odamda kirli ayak kokusundan başka koku almadım; orada yaşayan da sadece ben olduğuma göre o ayakların (ve günlerdir o ayakları saran çorapların) benimkiler olduğunu biliyordum. Bu müthiş hayal kırıklığının, düşlerimin böyle hoyratça yadsınmasının üstüne, bir de “akşamdan kalma” yı izleyen o baş ağrılarından biri yakama yapışmıştı. O baş ağrılarını bilirsin, sanki iri bir goril kafanı kavrayıp sıkıyormuş ve en ufak bir hareket yaptığında kocaman bir tahta tokmağı kafana indiriyormuş gibi olur. Ne yazık ki, o baş ağrısı hâlâ yakamı bırakmadı, nereye gitsem sadık bir gölge gibi benimle geliyor.</p>

      <p>Ama fiziksel durumumun ayrıntıları üzerinde daha fazla durmayacağım. Güneş parlıyor, güzel bir gün. Paris o uzun 15 Ağustos hafta sonundan sonra yeniden canlanmaya başlıyor. İki hafta içinde her şeyin normale döneceğinden eminim.</p>

      <p>Sana –bu yaz kafamı çok meşgul eden– politikadan söz etmeyi istiyordum ama şu anda bunu yapacak enerjim yok – artık gelecek mektuba.</p>

      <p>İyi bir haber. Bu sabah posta kutumda Peter’dan<a class="si-noteref" href="#f43" id="ref_f43">43</a> bir mektup buldum. Paris’te ve az sonra – bir buçuk saat içinde burada olacak.</p>
    </div>

    <div class="news">
      <p>21 AĞUSTOS: Peter ve Sue burada. Bob N. de geldi. Bu akşam kafelerde keman çalacaklar. Bu, en hafif tanımla, çok eğlenceli olacak.</p>

      <p>Yavaş yavaş yeniden yazmaya başladım... Ayrıca politika ve Marksizm hakkında kitaplar okuyorum...</p>

      <p>Geleceğimi düşününce kafam karışıyor. Bu yıldan sonra hayatımın nasıl olacağı konusunda en ufak bir fikrim yok. Fransa’da mı kalacağım? Avrupa’da başka bir yere mi gideceğim? Amerika’ya mı döneceğim? Amerika’da hangi üniversiteye –Columbia’ya mı– gideceğim? Ya sonra, yüksek lisans mı yapacağım? İşe mi gireceğim? (Yazarak hiçbir zaman çok para kazanamayacağımdan eminim.) Eleştiri mi yazacağım? Çeviri mi yapacağım? Ya da açlığı göze alıp yazmaya mı devam edeceğim? Politikaya mı atılacağım? Bu sorulardan her birine cevabım şu: “Bilmiyorum.” Herhalde en iyisi işi oluruna bırakmak olacak ama bildiğin gibi bunu da uzun zaman sürdüremiyorum.</p>

      <p>Dün gece rüyamda büyükannemin öldüğünü gördüm. Ben l’Escroquerie (yani aldatmaca, dolandırıcılık) Sokağı’ndaymışım, karanlık, rutubetli bir yer –huzurevi gibi– ama kütüklerden yapılmış – 1870’lerdeki Amerikan ordusunu gösteren filmlerdeki kütüklerle yapılan kalelere benziyormuş. Etrafta dolandırıcılar, hırsızlar kol geziyormuş – bileğimde kol saatleri beliriyormuş – bir ara her bileğimde altı-üç saat sıralanmış. Ben, Sue H. ile birlikte Peter’ı ... ve bana öfkelenmiş olan annemi arıyormuşum. Büyükannemin durumu hakkında –biri iyice sarhoş– iki doktorla konuştuğumu hatırlıyorum. Çok tuhaf.</p>
    </div>

    <div class="news">
      <p>23 AĞUSTOS: Aşağıda marketin arduazlı kırmızı çatısını, sağ tarafta da Saint Sulpice Kilisesi’nin kulelerini görebildiğim penceremin üzerindeki çatıya güvercinler yuva yaptı. Öğleden hemen sonra güneş parlayınca çatıdan uçmaya başlayan güvercinlerin gölgeleri odamın zeminine yansıyor. Sanki burada, benim yanımdaymışlar gibi geliyor. Kendimi Aziz Francesco gibi hissediyorum.</p>

      <p>Yazıyorum. Bu da insanlığımı hissettiriyor bana.</p>

      <p>Otelin bitişiğinde bedava yemek veren bir Aşevi var. Paris’te her biri bir bölgede olmak üzere yirmi aşevi bulunuyor. Otelin yanındaki yazın kapalıydı; ama yakında açılacağından eminim. İçeride boyanmamış masalar ve sandalyeler duruyor. Hepsi o kadar.</p>

      <p>İki gece önce Peter, Bob N. ve ben şarkılar çalarak kafeden kafeye dolaştık. Peter keman, Bob gitar çaldı, ben de (para toplamak için) tuttuğum bardağı şıngırdatarak şarkı söyledim. Bir saatte 30 frank topladık. Bizimle dalga geçip alay eden ve tabii hiçbir şey vermeyenler, sadece bir grup Almandı. İçlerinden biriyle neredeyse kapışacaktım. 20 frank kazandıktan sonra gitmeye niyetliydik; ama Bob, 8 frank olan kirasını çıkarabilmek için 24 frank toplamamızı istedi. Kendimizi Carrefour de l’Odéon’da bulduk – kocaman, bomboş bir meydan. Tam yokuştan yukarı tiyatroya (Jean-Louis Barrault’nun yönettiği tiyatro) doğru yürümeye başlarken, minicik bir kafeden İtalyan aksanlı (Fransızca konuşan) bir kız, “Gitmeyin. Keman dinlemek istiyoruz,” diye seslendi. Ben geri dönüp pazarlık yaptım... en az 4 frank verirlerse 4 parça çalacağımızı söyledim. Peter’la Bob da geldiler. Onlarla –çok kibarca– konuştuk, kalabalık caddelerden uzakta olmak güzeldi – ve çalmaya başladık. İlk şarkıdan sonra 4 franka yakın para topladık. Tam ikinci parçaya başlarken, –içi polis dolu– tutuklu taşınmak için kullanılan bir polis otobüsü ağır ağır meydana girdi. Ben, “<em>Les flics,</em>”<a class="si-noteref" href="#f44" id="ref_f44">44</a> dedim. Peter’ın suratı asıldı, keman çalmayı bıraktı. Panik içinde özür dileyip koşmaya başladık. Biz kaçarken herkes elini cebine atıp para verdi, garson bile bir frank uzattı, kaçıp kurtulmamız için bizi desteklediler, şansımızın açık olmasını dilediler... Çaresiz kalmış hırsızlar gibi en yakındaki metroya koştuk. Çok dramatik bir çıkış ve final oldu bu. Heyecan verici bir andı. Ama aynı şeyi bir daha yapmak istemem. Birincisi, dilenmek pek eğlenceli değil. Parayı toplayan, insanlardan laf işiten, onlara karşılık veren bendim – bu da kendimi kötü hissetmeme neden oldu. İkincisi, açlıktan ölmediğime göre dilenmek ikiyüzlülük sayılır ve bence bu yolla geçinen gerçek dilencilerin hakkı yenmiş olur. Yine de bu deneyimi yaşadığıma pişman olmadığımı itiraf etmeliyim.</p>
    </div>

    <div class="news">
      <p>23 AĞUSTOS (İKİNCİ MEKTUP): Günlerimi çoğunlukla şöyle geçiriyorum: Erken kalkıyorum – 8.00 ile 9.30 arasında. Kahvaltı için aşağıya iniyorum ve bir yandan yerken bir yandan da eğer yazmışsan senden gelen mektubu okuyorum. Sonra yukarıya çıkıyorum, sana mektup yazıyorum, gidip mektubu postalıyorum, yürüyüş yapıyorum, sonra geri dönüp yazmaya koyuluyorum. (Kısa şeyler yazıyorum –düzyazı– bağımsız olarak ele alınabilecek 5 ya da 10’ar sayfalık yazılar. Okulun başlamasına bu kadar az zaman varken, uzun bir şey yazabileceğimi sanmıyorum.) Saat bir sularında Peter ile Sue uyanıyorlar (bir daire –şayet bulabilirlerse– buluncaya kadar bu otelde kalıyorlar), ben de onlarla beraber bir şeyler atıştırmak için aşağıya iniyorum. Sonra onlarla dışarıya çıkıyorum veya sadece Peter’la –Sue bazen Nancy’yle buluşuyor– yahut tek başıma çıkıyorum – olmazsa yukarıya, odama gidip yazıyorum. Örneğin; dün Peter’la çıktım ve pantolon aldım... Şimdi saat 6, akşamlar genellikle bir restoranda yemek yiyip, oralarda biraz oyalanarak veya sinemaya giderek geçiyor. Sonra yeniden odama dönüyorum, çoğu zaman okuyorum, bazen de içimden gelirse yeniden yazmaya koyuluyorum. Sonra uyuyorum ve al baştan başlıyoruz.</p>
    </div>

    <p>O dönem, hemen her bakımdan kusursuz bir yaşamdı. Sonbahar sömestrinin başlamasından önceki haftalarda mutlak bir özgürlüğü yaşadın, Paris’e gidebilme fırsatını yakalamıştın, her açıdan şanslıydın, her türlü avantaja sahip bir delikanlıydın, arkadaşlarınla dışarıda yemek yiyor, Sinematek’te film seyrediyor, şehirde uzun yürüyüşler yapıyordun; ama avarelikle geçirdiğin bu haftalar boyunca Manş Denizi’nin karşı yakasındaki aşkın burnunda tütüyordu; sevildiğinden daha çok sevdiğini, hatta belki de hiç sevilmediğini bilmek sana acı veriyor, ilişkinizin ne durumda olduğunu anlamak için Londra’ya kaçmak gibi olmayacak planlar yapıyordun; oysa gitmek söz konusu bile olamazdı; çünkü çok az parayla yaşıyordun ve gelirini artıracak bir iş de bulamamıştın; babanın şükran duyduğun bir âlicenaplıkla her ay yollamaya söz verdiği yüz kırk dolar harçlıkla geçinmeye çabalıyordun; ne var ki, kırk sente sinema bileti aldığın, bir dolara yemek yiyebildiğin o dönemde bile ayda yüz kırk dolar olsa olsa sadaka sayılabilirdi; çünkü aylık altmış dolar otel ücretini çıkarınca, yemek ve diğer bütün ihtiyaçlar için elinde kala kala seksen dolar, yani günde üç dolardan az para kalıyordu; Ağustos’un 28’inde cebinde yedi dolar karşılığı kadar para kaldığını yazıyordun, bir gün sonra da (şimdi anımsamadığın bir nedenden ötürü Fransızca yazarak) son iki dolardan başka paran olmadığını söylüyordun: “<em>C’est moche, c’est drôle, mais à ce moment j’ai seulement dix francs. C’est à dire, j’ai deux dollars. Pas beaucoup. Après aujourd’hui je ne sais pas ce que je ferai. J’espère que mon père envoyera l’argent bientôt.</em>”<a class="si-noteref" href="#f45" id="ref_f45">45</a></p>

    <div class="news">
      <p>28 AĞUSTOS: Yazılarım güçlükle, ağır ağır ilerliyor. Beni tüketecek kadar ağır yürüyor... Bir günüm bir günüme uymuyor – gerçekten depresyona giriyorum, sonra iyimserleşiyorum. Her şey hâlâ sallantıda. Dün gece kafam bozukken çıktım, belirli bir kafe için J.nin verdiği yemek karnesiyle karnımı doyurabilir miyim diye şehrin bir ucundan öbür ucuna gittim. Şansım yokmuş. Karnenin vadesi geçmiş. Tekrar geri döndüm. Metroda bir kadın kendi kendine çok güzel, hüzünlü bir şarkı söylüyordu. O şarkı bana acı verdi, daha doğrusu daha çok acı verdi...</p>

      <p>50 sente bir litre ucuz şarap alınabiliyor. Bu aralar çok fazla içiyorum. Uykumu getiriyor ve sızıp kalıyorum.</p>

      <p>Bir film yazmak istiyorum. Çok iyi fikirlerim var...</p>
    </div>

    <div class="news">
      <p>Ertesi hafta (5 Eylül) Fransızca başlayan bir mektup daha:</p>

      <p><em>Je ne sais plus quoi dire. La pluie tombe toujours, comme une chute de sable sur la mer. La ville est laide. Il fait froid –l’automne a commencé. Jamais deux personnes ne seront ensemble– la chair est invisible, trop loin de toucher. Tout le monde parle sans rien dire, sans paroles, sans sens. Les mouvements des jambes deviennent ivres. Les anges dansent et la merde est partout.</em></p>

      <p><em>Je ne fais rien. Je n’écris pas, je ne pense pas. Tout est devenu lourd, difficile, pénible. Il n’y a ni commencement de commençant ni fin de finissant. Chaque fois qu’il est détruit, il paraît encore parmi ses propres ruines. Je ne le questionne plus. Une fois fini je retourne et je commence encore. Je me dis, un petit peu plus, n’arrêtes pas maintenant, un petit peu plus et tout changera, et je continue, même si je ne comprends pas pourquoi, je continuer, et je pense que chaque fois sera la dernière. Oui, je parle, je force les paroles à sonner (à quoi bon?), ces paroles anciennes, qui ne sont plus les miennes, ces paroles qui tombent sans cesse de ma bouche...</em><a class="si-noteref" href="#f46" id="ref_f46">46</a></p>
    </div>

    <p>Yedi saat sonra odana dönüyor ve mektuba devam ederek o kasvetli, vıcık vıcık çamurlu öğle sonrasındaki karamsar yakınmaları bir yana bırakıp politika ve devrim konusunda gelişigüzel şeyler söylemeye başlıyorsun, bu tavır değişikliği insanı tedirgin edecek kadar hızlı ve o kadar kesin. Bu iki çatallı mektubu, tutarsızlığının bir işareti, daha sonraki günlerde karşılaşacağın ruhsal çöküntü tehlikesinin ilk somut kanıtı olarak görüyorsun. “Amerika’nın bugünkü durumundan söz etmeyeceğim,” diye giriyorsun konuya. “O durum ortada, her sabah gazetede okunabilir. Önemli olan o keşmekeşten bir anlam çıkarmak. (Nereden başlayacağım konusunda benim de kafam karışık).” O noktada konuyu saptırıyorsun, daha başlamadan konuyu değiştirip Marksizmin felsefi temellerine katılıp katılmamayı tartışıyorsun, tarihin belirli bir şablonu olup olmadığını soruyorsun, diyalektiğin düalist yapısının geçerliliğini sorguluyor, geçerli olmadığı sonucuna varıyorsun, sonra vardığın sonuçla çelişerek sınıf savaşının gerçek mi, uydurma mı olduğunu soruyor ve “muhtemelen gerçek” diye karar veriyorsun. Bir sonraki paragrafta “burjuva felsefesi” dediğin şeye hücum ediyorsun. “Septisizm, evrenin tanımlanmasında geometri ve mantık gibi kesinlikle <em>nesnel</em> yöntemleri yüceltti: Descartes’ı, Spinoza’yı, Leibniz’i, Kant’ı düşün – özne/nesne, biçim/öz vb. gibi aslında var olmayan düaliteleri öne süren bilimi göklere çıkardılar. Bu da <em>düşünce-eylem</em> arasında bir kopukluğa yol açtı... ve buna bağlı olarak da ekonomi dünyasında <em>işçinin bir makine gibi görüldüğü</em> yaklaşıma neden oldu. İş sözleşmesi aslında olması gerektiği gibi <em>insanlar arasında</em> bir sözleşme olmak yerine bir <em>sermaye</em> sözleşmesine indirgendi. İnsanlara soyut fikirlerin terimleriyle düşünmek öğretildiği (hâlâ da bu öğretiliyor) için böyle oldu. Örneğin bugün işçilerin günün belirli saatlerindeki verimliliğini saptamak amacıyla çok bilimsel sosyolojik araştırmalar yürütülebilir. Bu insanı sanki makine yerine koyarak <em>insanlıktan uzaklaştırmaktır</em> – çünkü burada insanın şu kadar saat çalışmasından değil, şu kadar iş saatinde çalışan insandan söz edilmektedir. Kapitalist dünya insanların değil, nesnelerin dünyasıdır.” Mesele bu sözlerin tutarsızlığı ya da senin ne söylediğini bilmemen değil, mesele fazlasıyla hızlı gitmende, bir kitapta anlatılabilecek görüşleri birkaç sayfaya sığdırmaya çalışmanda; muhtemelen yorgunsun, muhtemelen sarhoşsun, hiç kuşkusuz perişan durumdasın ve yalnızlık çekiyorsun; sonraki iki paragrafta Amerika’daki ezilen sınıfların, milliyetçilik efsanesiyle ezilmediklerine inandırıldıkları için ayaklanmadıklarını izah ediyor ve bu spekülasyonlarını, orta sınıfı kendi isteğiyle kendini yok etme çağrısıyla bitiriyorsun – “Orta sınıf gençliğinin (örneğin bizim) içinde yetiştirildiğimiz toplumu etkisiz hale getirmek için yapması gereken şey – ait olduğumuz sınıfı, sahiplendiği görüşlerden utanarak terk edip yoksul ve mazlum ırkların safına katılmaktır.” Mektubu, “Hüzünlü ve yarı uyuşmuş Paul,” diye imzalıyorsun.</p>

    <p>Aldığın bir sonraki mektup, şiddetli bir darbe, bir hayal kırıklığı, bir çeşit dayanılması zor şok etkisi yapmış olmalı. 11 Eylül’de yazdığın cevapta daha yumuşamış, daha moralsiz bir havan var, tavrın sert değil, daha çok duygusal bir yıkıntıyı yansıtıyor. “Mektubundaki dürüstlük, benim düşüncelerimde –hiç kuşkusuz yaşadığım berbat depresyonun neden olduğu– yeni ulaştığım dürüstlükle eşdeğerde. Söylediklerinin hepsi elbette doğru. Yazışmamızdaki gerçekleri (yolculuğumun iptalinden önce) görmezden gelmek aslında bir yanılsamaydı, kafamın içinde dönüp duran hayalleri daha iyi seçebileyim diye gerçek nesnelerin ışığını keserek gözlerimi kapatan bir örtüydü. Ama o örtü yavaş yavaş kaymaya başladı. Şimdi aşağıya inerek ayaklarımı (bileklerimden) bağlıyor ve attığım her adımda yüzüstü yere kapaklanıyorum. Sonunda o kumaş yırtılacak ve serbest kalacağım, ya da bir başka olasılıkla, o düşüşlerden birinde ayağa kalkmamaya karar verebilir, bir daha ayağa kalkmak isteği duymadan öylece kalabilirim...”</p>

    <div class="news">
      <p>15 EYLÜL: Galiba havanın azizliğine uğradım – hava gerçekten berbat – gün boyu dinmeyen çirkin bir yağmur var; sonbahar geliyor – ağaçlar renk değiştirmeye başlıyor – boğazım ağrıyor, üşüyorum, titriyorum. Yine de derslere ve sınavlara kayıt yaptırmaya hazırlanmakla uğraştım. Sana bir şey söylemem gerek... ahbabın Profesör L. tembelin teki ve anasının gözü – insanların kendisiyle görüşmesini alabildiğine zorlaştırıyor, yardımcı olmak için kılını kıpırdatmıyor. Dahası, anlaşılan bize N.Y.tayken program hakkında yanlış bilgi vermiş – çünkü programın büyük bölümü Sorbonne’daki <em>yabancı dil</em> sınıfında verilen dil derslerine ayrılmış. Hiç de çekici görünmüyor. Müzik öğrenimi yapmaya gelen Peter bile zamanının çoğunu dil derslerine ayırmak zorunda...</p>

      <p>Film=SİNEMA yazmayı düşünüyor ve heyecanlanıyorum. Bir senaryo yazmaya başladım. Gelecek mektuplardan birinde neler düşündüğümü yazarım...</p>

      <p>Hemen her akşam rüya görüyorum: Bu rüyalardan birinde, Naziler tarafından makineli tüfek ateşine tutuldum ve ölümün hiç de tatsız bir şey olmayışına şaşırdım: boşlukta baş aşağı ve görünmeden yüzüyordum; bir başka rüyada, güzel bir kadınla kalabalık yerlerde çıplak dolaşıyor, sonra da bir sinema salonunda kilitli kalıyordum. İki perspektiften de: Kendi gözümle de, tarafsız gözle de bakınca – kadının çıplaklığı çok çarpıcıydı...</p>
    </div>

    <p>Profesör L. ile o sinir bozucu çekişme başlamıştı. New York’taki birinci ve ikinci sınıflarda sadece daha önce sözü geçen (ilk yıl 19. yüzyıl Fransız şiiri, ikinci yıl Montaigne semineri) Angus Fletcher ve Donald Frame değil, onların yanı sıra Edward Tayler (Milton) ve Michael Wood (iki dilde roman konulu seminer: George Eliot, Henry James ve James Joyce İngilizce, Flaubert, Stendhal ve Proust Fransızca) gibi esinlenen ve esinlendiren hocaların belki seni şımartmışlardı, hatta her sömestr hangi dersleri alman gerektiğine karar vermek için görüştüğün kibar, hafif alaycı bir beyefendi olan Ortaçağ uzmanı danışman öğretmenin A. Kent Hiatt bile sana hep sevecen ve yüreklendiren bir tavırla yaklaşmıştı; kısacası üniversite hayatının yarısını ukalalarla, kendini beğenmişlerle, değersiz kişilerle ya da kendi mutsuzluklarını sana aşılayan huysuz insanlarla karşılaşmadan geçirdin ve sonra Profesör L. adındaki tuğla duvara, canından bezmiş müdür Profesör L.ye tosladın ve çarpıştınız. O tarihte Fransızcan, Profesör L.nin ısrar ettiği ünlü Berlitz kursundan daha ciddi bir ders alabilecek kadar iyiydi. Peter’ın durumu daha da mantıksızdı; çünkü annesi Fransızdı ve Fransızcası da kusursuzdu; ama o senin kadar dik kafalı olmadığından Boulanger’den ders almayı sürdürebilmek uğruna profesörün önerdiği programı kabul etmeye razıydı. 15 Eylül tarihli mektubunda Profesör L.den hazzetmediğini yazmıştın; ama aranızdaki çekişme hızla tırmanmış olmalı; çünkü sadece beş gün sonra düpedüz isyanın eşiğine gelmiş durumdaydın.</p>

    <div class="news">
      <p>20 EYLÜL: Ömrümde hiç böyle baskın bir akıl karışıklığı, böyle şiddetli depresyon krizleri yaşamadım. Şu anda yol ağzı denilen bir yerde, hayatımın en önemli dönüm noktasındayım. Yarın Profesör L. ile görüştükten sonra bir şeyi kesin olarak bileceğim – Columbia’da kalıp kalmayacağımı. Şu noktada okulu bırakmayı ciddi olarak düşünüyorum. Program düzelmezse, bunu yapacağım. Profesör L. midemi bulandırıyor... Okulu bitirince ne yapacağımı iyice düşünüp karar verebilmek için (birkaç fikrim var) bu yıl öğrenciliği yeğliyorum. Ama düşünecek zaman bulabilmek için de haftada 15 saat Fransızca gramer dersi almamam gerek.</p>

      <p>Hiç kuşkusuz daha uzun bir öğrenciliğe yol açacak ve sonunda belki öğretmenlikle (öyle bir yaşama ölüme teslim olur gibi razı olmak ne kadar kolay!) noktalanacak akademik kariyer yapmak yerine –içimden geldiği gibi, heyecan verici bir kararla– film işine girmeye karar verdim – önce senarist... ve zamanla yönetmen de olarak. Başlangıçta belki uzun süre işim zor olacak. Senaryo yazmak (şu anda bir senaryo yazıyorum), o çevredeki insanları tanımak, asistan vb. gibi bir iş bulmak. Yarın bir yapımcıyla görüşeceğim, belki bazı senaryoları çevirmek işini alıp birkaç yüz dolar kazanabilirim... Eğer Amerika’dan gelen para kesilirse, yani babam tahmin ettiğim ve hiç gücenmeyeceğim gibi, haklı olarak para göndermekten vazgeçerse, bankadaki 3.000 dolarımı çekip onunla geçineceğim.</p>

      <p>Columbia’yı bırakma meselesi de söz konusu ve hayli de ciddi; çünkü askere çağrılırsam öğrenci konumumu önünde sonunda kaybederim.</p>

      <p>Yarın ilk ve en önemli adım atılacak. Profesör L.ye şunu önereceğim: 1. ve 2. sınıfın sınavlarına kendim çalışırım, Sorbonne’a konuk öğrenci olarak kaydolup projeyi yürütürüm. Yani beni dolaylı olarak sınavlara hazırlayacak olan (programın en önemli bölümünü oluşturan ve programın “resmî” olmasını sağlayan) dil derslerini almayacağım, onun yerine Sorbonne’da <em>gerçek</em> dersleri alacağım... Ne var ki, Profesör L.nin bu teklife sıcak bakacağını sanmıyorum. Eğer öyle olursa kendisiyle vedalaşıp başımın çaresine bakacağım.</p>

      <p>Hayli tatsız bir iş oldu. Profesör L. bana bir mektup verip bunun ikamet izni için yeterli olacağını söyledi. Bugün iyiden iyiye hasta bir halde (nasıl öksürdüğümü duymalıydın) tam 3 saat kuyrukta bekledim, sonunda henüz reşit olmadığım için babamdan noter onaylı bir mektup getirmem gerektiğini söylediler. İnsanı çileden çıkarıyorlar. Bürokrasi konusundaki düşüncemi bilirsin, buradaki besbeter...</p>
    </div>

    <div class="news">
      <p>25 EYLÜL: Çizimler ve desteğin için teşekkürler. Henüz her şey hallolmadı. Bugün uluslararası telefonla Columbia’yı arayıp planlarımı anlatmam ve okul ücreti (en azından büyük bölümü) iade edilebilir mi, diye sormam gerek. Hayır, Profesör L. bu fikrimi beğenmedi ama bu konuda yapabileceği fazla bir şey yok.</p>

      <p>Okuldaki bu işlerin yanı sıra, başka şeylerle de meşgul oldum. Ayrıca... Jacques Dupin’in<a class="si-noteref" href="#f47" id="ref_f47">47</a> on şiirini çevirdim, New York’a, <em>Poetry</em> dergisinde yayımlatabileceğini söyleyen Allen’a<a class="si-noteref" href="#f48" id="ref_f48">48</a> göndereceğim. O çevirilerden 50 dolar kadar kazanabilirim.</p>

      <p>Babamın artık para göndereceğini sanmıyorum. Kendime ait sadece 3.000 dolarım olduğuna göre, az da olsa bir şekilde gelir kaynağı bulmak zorundayım. Eski besteci arkadaşımın da rol aldığı <em>Cervantes</em> filminin yapımcısının<a class="si-noteref" href="#f49" id="ref_f49">49</a> karısı olan Meksikalı kadının senaryosunun redaksiyonunu yapıyorum. Senaryo film yapılırsa ben de işin içinde olacağım ve istediğim deneyimi kazanabileceğim. Kadın oyunlarından birini de İngilizceye çevirmemi istiyor, onun için de para alacağım. Esmer, büyüleyici, güzel bir kadın ama ona güvenmiyorum. Boş vaatlerde bulunuyor gibi geliyor. Ama göreceğiz bakalım. Evindeki hizmetçi odasını bana verme olasılığı var – hem de bedavaya. Taşınmak zorundayım; çünkü bu otelin aylık ücreti 300 frankı artık ödeyecek durumda değilim. O odada kalıp kalamayacağımı birkaç gün içinde öğreneceğim. Benim için çok iyi olacak. Çünkü lüks peşinde değilim (hizmetçi odaları genellikle çok ufak ve içinde musluk yok, hepsi de çatı katında ve bir arka merdivenle çıkılıyor).</p>

      <p>Planım –bir süre Paris’te kalmak– kendi senaryolarımı yazmak (bu arada öteki yazıları da sürdürmek), çeviri yapmak ve edinebileceğim kadar çok deneyim kazanmak...</p>
    </div>

    <div class="news">
      <p>27 EYLÜL: Şimdi fazla bir şey söylemeyeceğim, saat epey geç, üstelik son mektubuma hâlâ senden cevap bekliyorum.</p>

      <p>Yine de bazı olayları aktarayım. Columbia’daki dekana telefon ettim (90 frank, yaklaşık 20 dolar tuttu) ve onlarla ilgili bütün meseleleri hallettim. Okul ücretinin tamamı iade edilecek. Onlara resmî bir mektup yazdım. Ebeveynlerime de –hem babama hem anneme– mektup yazdım. Nasıl tepki vereceklerini merak ediyorum.</p>

      <p>Film meselesine gelince – ben asıl yönetmen değilim, sadece asistanım. Şu sıralar senaryoyu –neredeyse tamamını– yeni baştan yazmak gibi devasa bir işle uğraşıyorum. Salvador Dali’nin rollerden birini oynamak istediğini söylediler. Bu çok ilginç olabilir. Filmin büyük bölümü lağım kanallarında geçiyor. Yarın öğleden sonra Meksikalı kadınla birlikte o kanalları görmeye gideceğiz. Görünüşe bakılırsa, birtakım insanlar filmin yapımıyla ilgileniyor – çok parası olan genç bir adam yapımcı olmak istiyor. Yarın baş teknisyenle görüşeceğiz. Ben yine de fazla iyimser değilim. Bütün çabalar boşa çıkacak gibi geliyor. Yine de neler olacağını göreceğiz. Bir başkasının yazdığını al baştan yazmak tuhaf bir şey. Ama iyi bir deneme oluyor.</p>

      <p>Artık okul kaygım kalmadığı için kendimi özgür hissediyorum.</p>
    </div>

    <div class="news">
      <p>3 EKİM: ... işler ideal olmaktan çok uzak – daha doğrusu akıl karıştırıcı ve son derece umut kırıcı. (Bu son kâğıdım olduğu için bu kadar ufak yazıyorum) – 4 ya da 5 gün önce gecenin bir yarısı annemle üvey babam telefon ettiler... Beni çok merak ediyorlarmış – “durumu görüşmek” için 3-4 günlüğüne Newark’a dönmemi istediler. Telefonda bu anlamsız tartışmayı sürdürmek istemediğim için gelirim dedim – ama ertesi gün özel ulak mektup yazıp asla gitmeyeceğimi haber verdim. Oraya gitmek, hele hele bu kadar kısa bir süre için gitmek moralimi perişan eder. Onlardan henüz ses çıkmadı. Kimseyi incitmek istemiyorum ama mecbur kalırsam incitirim. En çok da askere alınmam konusunda endişeli görünüyorlardı.</p>

      <p>Yüreklendirici haberlere gelince, Allen’ın gönderdiğim Dupin çevirilerinden çok etkilendiğini ve kesinlikle yayımlanmasını sağlayacağını haber aldım...</p>

      <p>Eski besteci dostumu sık sık görüyorum. Hastalandı. Beş parası yok. İmkânım olduğunda ona yiyecek bir şeyler alıyorum.</p>

      <p>Film işi pazartesiye kadar durduruldu – para sorunu var. Bize destek verecek birileri olup olmadığı araştırılacak. “Yapımcı”nın paraya burun kıvırmasından iğreniyorum... Öylesine samimiyetten uzak, öylesine yapmacık, öylesine iğrenç. Herkese –akla gelebilecek en kıç yalayıcı tavırla– “<em>mon cher Monsieur X</em>”<a class="si-noteref" href="#f50" id="ref_f50">50</a> diye hitap ediyor. Senaryonun üçte birini yeniden yazdım – şimdilik yazmayı bıraktım. Yazar olan kadın beğenmiş gibi görünüyor. Bu akşam yönetmene okuyacağım. Yönetmen dünyanın en iyi teknik adamlarından biri olan André S. – <em>Lawrence of Arabia</em>’nın (Arabistanlı Lawrence) çöl sahnelerini çeken adam. Bu baş yönetmen olarak ilk filmi olacak ve seni temin ederim ki, bu film eğer çevrilebilirse kesinlikle <em>Arabistanlı Lawrence</em> gibi olmayacak. Şu an her şey belirsiz – alabildiğine karamsarım.</p>

      <p>Ama iş yolunda giderse birkaç bin dolar kazanabilirim. Şimdi başka bir çeviri işi var, bir oyun çevirisi, herhalde bundan 100 dolar kadar alırım.</p>

      <p>Boyuna para sorunlarından söz etmemin nedeni, her şeyin girdap gibi sürüklenmesi, ben ise kendi ayaklarımın üzerinde duruyorum, bu yepyeni bir duygu.</p>

      <p>Bir kısa film, bir <em>court-métrage</em> senaryosu yazıyorum. 5 gün ya da bir hafta içinde biter... Sana da bir kopyasını gönderirim. Bu filmi önümüzdeki birkaç ay içinde İngiltere ya da İrlanda’da çekmek istiyordum. Bütün mesele teknisyenleri, oyuncuları ve gerekli parayı bulmak...</p>

      <p>“Revizyonlar” başlığıyla bir düzyazı şiir serisi de yazıyorum, bir anlamda geçmişimin yansıması.</p>

      <p>Bütün bunlar... sanki işim başımdan aşkınmış havasını yaratıyor. Belki öyledir ama bana öyle gelmiyor. Çoğu zaman yapayalnızım – mutlak ve korkunç bir yalnızlık. Ufak ve buz gibi soğuk odamda ya çalışıyorum ya odayı arşınlıyorum ya da umutsuzluk ve karamsarlık içinde elim ayağım tutmaz oluyor. Yürüyüşler, tek başıma, yapayalnız yürüyüşler. Hepsi bana gerçek dışı gibi görünen film ekibindekilerle görüşüyorum. Neredeyse hiçbir şey yemiyorum...</p>

      <p>Ne hale geleceğimi düşünerek kaygılanıyorum. Şu askere çağırılma meselesi.</p>

      <p>Son zamanlarda yaptığım en heyecan verici şey Komünist Partisi’nin mitingine katılmak oldu – Rus Devrimi’nin 50. yıldönümü kutlamasıydı. İlk kozmonot Yuri Gagarin “ilgi odağıydı”. Hiç böylesine gürültü, bağırış, çağırış, marş duymamıştım.</p>
    </div>

    <div class="news">
      <p>9 EKİM: Sorularına cevap olarak: Evet, muhtemelen haklısın, eğer inatçılığımı sürdürürsem, ebeveynlerim ya da en azından annem “kafama biraz sağduyu sokmaya” çalışmak için Paris’e gelecek. – Baloncu görünürlerde yok, <em>le patron est toujours là</em>,<a class="si-noteref" href="#f51" id="ref_f51">51</a> besteci dostumu sık sık görüyorum ama genellikle iş tersine işliyor, o bana yardım edeceğine ben ona yardım ediyorum. Peter ile Sue hâlâ otelde kalıyorlar. Peter programdan hiç hoşnut değil; ama Nadia Boulanger’le çalışma olanağı nedeniyle durumu idare ediyor. Peter ile Sue’yu sık sık görüyorum – çok iyi ve çok ucuz bir Polonya lokantasında yemek yiyoruz ve hemen her gün bir ara Peter’la tilt oynuyorum. Hemen hemen her kafede tilt makineleri var. Bu arada ikisine de Beckett’i okutturuyorum. Peter <em>Murphy</em>’yi okudu, <em>Watt</em>’a başladı. Birkaç hafta önce Peter ve Sue bana bir hoşluk yapıp Mr. Endon ile Murphy’nin satranç karşılaşmasını oynadılar. – Diğer konulara gelince, filmin finansman durumu hakkında bugün haber gelmesi gerekiyor. O işten iyice hevesim kaçtı. Ama kendi senaryomu yazmayı sürdürüyordum. Uzun metrajlı bir film oluyor. Şimdiye kadar 50 sayfa kadar yazdım, yani üçte biri ile yarısı arasında bir bölümü tamamladım. Dahası filmi çekip gösterime sokmaya da kararlıyım...</p>
    </div>

    <div class="news">
      <p>16 EKİM: Bazı tatsız haberlerim var. Annemle babam iyiden iyiye telaşlandı... Allen’dan bana telefon edip “görüşmek için” birkaç günlüğüne Amerika’ya dönmemi söylemesini istediler – o da beni aradı ve benim gibi iletişim aracı sözcükler olan birinin, mektuplaşmalarda ağır basacağını, bunun da ebeveynlerime haksızlık olacağını söyledi. Bu bana pek mantıklı gelmedi, yine de... giderim dedim. İki gün kadar sonra annemden Air France’ta benim için açık tarihli bilet ayırttıklarını söyleyen bir telgraf aldım. Ertesi gün sağlık karnemin olmadığını fark ettim... Annemlere yazıp karneyi yollamalarını istedim. O yüzden tam olarak ne zaman gideceğimi kestiremiyorum –herhalde bir ya da iki hafta içinde– ama er geç gideceğim. Biraz ihtiyatlı davranıyorum. Mektupta gidiş dönüş bileti almaya söz vermelerini istedim.</p>

      <p>Bütün bu karışıklık ve oradan oraya koşuşturma içinde, sana önerim, benden haber alıncaya kadar mektup yazmaman. Büyük olasılıkla mektubun elime geçmeyecek. Yakında buradan ayrılacağım. Paris’e döndüğümde sana yeni adresimi yazarım.</p>

      <p>Haberlerin devamına gelince, Paramount filmi, Dali’nin vereceği cevaba bağlı olmak koşuluyla kabul etti. Çekim mart ya da nisanda yapılacak. Dali ayın 25’inde Paris’te olacak. Yine de bütün bunlar bana biraz tuhaf geliyor – senaryo hiç iyi değil.</p>

      <p>Kendi senaryomu bitirdim... Lanet olası şeyi daktiloya çekmek 3 günümü aldı – tek aralıklı 70 sayfa. Filmi hemen çekmeye çalışmayacağım... Bir yere kapanıp yazmaya devam etmek istiyorum –her şey, fikirler, sözcükler... aralıksız akın ediyor. Her şey diğer her şeye bağlı. Bir evren. Şimdi çalışma kapasitemin her zamankinden fazla olduğunu görüyorum. Bütün gün odamda oturup yazmakta hiç zorlanmıyorum. Yalnızlığın özgürlüğüne ve sanırım okulu düşünmek zorunda olmamaktan gelen bir zihin açıklığına sahibim...</p>

      <p>Yaklaşık iki hafta içinde benden haber alacaksın...</p>
    </div>

    <div class="news">
      <p>Sözünde durdun ve iki hafta kadar sonra 3 Kasım’da ona mektup yazdın. Ama sandığın gibi Paris’ten değil, “birkaç günlüğüne” gidişinin üç yıldan uzun sürdüğü New York’tan yazdın. Tekrar o kasvetli Morningside Heights’a, nisan sonuna kadar oturma eylemleri, protestolar ve polis müdahalelerinin savaş alanı haline gelecek olan kampüsün karşısındaki sokağa dönmüştün ve çok kısa bir süre sonra Paris’te de benzer öğrenci olayları başlayınca o yılı nerede geçirirsen geçir kendini şiddetli bir fırtınanın ortasında bulacağını anlamış oldun. Columbia ayaklanmasından beş ay sonra, fakültedeki (öğrencisi olmadığın ama okulda gördüğün ve namını duyduğun) çok sayılıp sevilen İngilizce profesörü F.W. Dupee, <em>New York Review of Books</em> dergisinde ilkbahardaki olaylarla ilgili uzun, ayrıntılı, titizlikle hazırlanmış bir yazı yayımladı. O sırada Dupee, altmış üç yaşındaydı ve şayet bu konuda kendi akranlarının yazdığı pek çok yazıdan birini değil de, onun makalesini seçiyorsan, bunun tek nedeni kendisinin öğrenci olmaması, eylemlerin içinde yer almaması ve bu nedenle de olanları belirli bir bilgelik ve tarafsız bir serinkanlılıkla gözlemleyebilmesiydi. Aynı zamanda, olayların patlak vermesinden aylar önce Columbia kampüsündeki atmosferi daha iyi analiz edebilecek bir başkasını düşünmen de zordu zaten.</p>

      <p>Dupee, “Columbia’nın üstün yanlarından biri,” diye yazıyordu, “hocalarına büyük bir zihinsel ve sosyal özgürlük tanıması ve pek çok iyi öğrenci kazandırmasıdır. Son aylarda öğrencilerin Savaşın baskıları altında giderek umutsuz ve çaresiz bir duruma geldiklerini gördükçe, kampüs politikalarından uzak durma prensibim değişti. Savaşın büyük kötülüğü, öğrencilerin <em>kendi</em> seçenekleri konusunda her an akıllarını kurcalayan küçük listenin zavallılığı yanında önemsiz kalıyordu; o listede yalnızca üç seçenek vardı: Vietnam ya da Kanada... yahut hapishane! Doğal olarak gergindiler, büyük kalabalıklar halinde derslere girmiyorlar, kampüste gürültülü patırtılı mitingler düzenliyorlardı. Columbia Yönetimi de yeni gerginliklere neden oldu. Yönetim, otoritesini uygularken o malum Amerikan yöntemi doğrultusunda hoşgörülü tavır ile tehditkâr baskılar arasında gidip gelen kaprisli bir tutum benimsedi.</p>

      <p>Hiç karşı çıkılmayan, tartışılmaz otorite anlayışı günümüzde çoğu yerde, Vatikan’da bile sürdürülmediği halde, kendilerini otorite sahibi zannedenler bunu ‘takıntı’ haline getirirler. Öğretim üyesi arkadaşlarımın çoğu da Yönetim’in bu ‘takıntısını’ paylaştı. İçlerinden biri bana, ‘Çocuklarla ilişkilerde, onlara hayır demek zorunda kalacağın bir an gelir,’ dedi. Ancak, başkaldıran öğrenciler çocuk değildiler ve hayır demek, onları ‘bir güzel pataklamaktan’ daha fazlasına maruz bırakıyordu. Savaş, Üniversite’ye öğrencilerden çok daha fazla ‘şiddet’ yöneltiyordu. Genelde Columbia (özellikle de benim ders verdiğim ve Nisan karışıklıklarının başladığı Fakülte) ders yılı boyunca katı davrandı. Hiç kimse –radikal öğrenciler bile– sonunda gerçekleşen gibi bir patlama beklemezken, ders yılı salgın halinde sinir krizleriyle noktalansaydı şaşırmazdım.”</p>
    </div>

    <p>Döndüğün yer işte öyle bir yerdi, potansiyel ruhsal çöküntülerin merkez üssüydü ve o yıl boyunca verdiğin kişisel mücadeleler de çevrendeki atmosfere egemen olan o genel kadersizlik duygusundan ayrı tutulamazdı.</p>

    <div class="news">
      <p>3 Kasım’da yazdığın mektupta, tekrar okula döndüğünü, yeniden Columbia’ya devam ettiğini, ayda seksen dolar gibi mütevazı kirası olan yeni bir daireye (601 Batı 115.Cadde) taşınacağını yazıyorsun. Seni planlarını değiştirmeye ikna eden kişi Allen Enişte oldu. Amerika’ya döndükten sonra birkaç gün onun Manhattan’daki evinde kaldın, “her şeyi” özellikle de kendini ve geleceğini nasıl çıkmaza soktuğun konusunu konuştunuz. Onunla konuşmanın ne kadar iyi olduğunu yazıyorsun, onun zekâsını ve anlayışlılığını övüyorsun ve –okul senin için önemli olduğundan değil, savaş yüzünden ve askere alınmanla ilgili sorunlar yaratacak olan savaşa karşı tavrın nedeniyle– okulu bırakmakla hata ettiğini itiraf ediyorsun. Columbia’ya yeniden girmekle savaşı on sekiz ay daha erteleyebileceksin.</p>

      <p>“4 derslik bir program yaptım – iki lisansüstü, iki de üniversite dersi –haftada sadece 5 saat– hepsi de pazartesi, salı ve çarşamba, böylece dört günlük bir hafta sonu kazanmış oluyorum. Senaryo işini de yoluna koydum...”</p>
    </div>

    <div class="news">
      <p>17 KASIM: Doğrusunu söylemek gerekirse, burada kalmayı pek umursamıyorum. Son birkaç yıl içinde o kadar çok yer değiştirdim ki, çevremle denge kurabiliyorum artık: Umursamıyorum, daha doğrusu sakin kalmayı başarıyorum – her yerin iyi tarafı da kötü tarafı da var, önemli olan yaşamayı sürdürebilmek, bunu sürdürmemi sağlayan iç gereksinimleri karşılayabilmek. Amerika’ya gelince, burası irin dolu bir enfeksiyon, her çeşit belanın toplandığı bir çıban haline geldi... buralarda olmak heyecan veriyor.</p>

      <p>Her gece saat 4’e kadar oturuyorum. Yeni Dupin çevirileri yaptım (toplam 20 kadar oldu), Allen de beğeniyor, çevirileri yarın –dostumuz– James Wright’a verecek. James, <em>The Sixties</em> dergisinin yayın yönetmeni... Yakında başka şairlerden de çeviri yapmayı umuyorum. Benim için iyi bir pratik oluyor. Ayrıca senaryomu elden geçirip daha kapsamlı hale getiriyorum, başka çalışmalar için de ön taslaklar hazırlıyorum, romanlar... yeni filmler. Bir filmciyle temasa geçtim, artık kameramanı nerede bulacağımı biliyorum. Hemen para kazanmanın yollarını aramam gerekiyor. Tabii bunların yanı sıra bir de okula gidiyorum. Gördüğün gibi işim başımdan aşkın...</p>

      <p>Pierre Reverdy’nin şiirlerini oku. <em>Hunger</em> (Açlık) ve <em>Young Törless</em> (Genç Törless) filmlerini izle...</p>
    </div>

    <div class="news">
      <p>23 KASIM: Gelelim senaryoya. Bir daktilo makinesi buldum – kocaman bir şey, ayda 6 dolara kiraladım; ama senaryoyu yeniden yazmaya daha başlamadım... Sadece bazı değişiklikleri, bazı eklemeleri kafamda kuruyorum. En önemli iş fiziksel olanı – yani daktiloda yazmak – o kadar çok sayfa var ki. O yüzden şimdi postayla göndermeyeceğim, Noel’de gelirken bir kopyasını yanımda getireceğim. Dupin çevirilerini de, başka iki Fransız şairinden, Jacottet ve du Bouchet’den yaptığım çevirileri de getireceğim. Fransızca dersi için bu üç şairin küçük bir kitabını hazırlıyorum – kitapta (her birinden yaklaşık 20 şiir olmak üzere) çeviriler, genel bir tanıtım yazısı, sonra her şair hakkında bir yazı ve yorum olacak. Ne kadar akademik! Yine de sıradan bir ödev yapmaktan çok daha iyi. Başlamak üzere olduğum bir roman var. Birkaç tane de şiir yazdım, onları gelecek mektubumda sana göndereceğim. Üzerlerinde biraz daha çalışmak gerekiyor.</p>

      <p>Kötü haber: Meksikalı kadından mektup aldım. O Paris’te yokken yönetmenle yapımcı senaryoyu çalmışlar – yeni baştan yazarak yavan ve ticari bir hale getirip bir milyon dolarlık film yapmak üzere Paramount ve Dali’yle sözleşme imzalamışlar. Kadını dışlamışlar, tabii beni de işin dışında bıraktıklarını söylemeye gerek yok.Nasıl bir açgözlülük ve aldatmaca. Kadının arkasından dolap çevirmişler. Kadın, Dali sadece paraya bakar, diyor. Belki benim için böylesi daha iyi oldu, bağımsız kaldığım için kendi başımın çaresine bakacağım. Ama kadına acıyorum.</p>

      <p>Bilgiçlik taslamak istemiyorum ama daha önce sorduğun sorulara cevap olarak, Marx’ın şu iki kitabını okumanı öneririm: <em>Alman İdeolojisi</em> ve <em>1844 Elyazmaları: Ekonomi Politik ve Felsefe</em>. Çok kusursuz, çok aydınlatıcı kitaplar... Ve Fanon’un kitabı <em>Yeryüzünün Lanetlileri</em>’ni sakın es geçme.</p>
    </div>

    <p><em>Senaryom</em> dediğin film öyküsünü yazışını anımsıyorsun; hayli uzun bir metindi, tek aralıklı satırlarla yüz sayfaya yakındı; bir film senaryosundan çok, ayrıntılı dekor tarifleriyle, hareketlerin, komik düşme sahnelerinin, yüz ifadelerinin inceden inceye anlatımıyla tıka basa doldurulmuş ve geniş zaman kipinde yazılmış bir düzyazıya benziyordu; siyah beyaz ve sessiz bir film olması tasarlandığı için de, insanların normal senaryolarda aradığı boşluklar yoktu; o sayfaların nasıl göründüğünü hâlâ gözünün önüne getirebiliyorsun: Sözcüklerle doldurulmuş, arada birkaç minicik beyazlığın göründüğü bir yığın siyah harf; bu haliyle yazıp tamamladığın bütün yapıtlarından çok daha uzundu. Yanlış anımsamıyorsan, filmin adı <em>Geri Dönüşler</em>’di; hemen hemen ıssız bir yerde çocukluğundaki evini arayan ve bu arayış sırasında çeşitli maceralar yaşayan yaşlı bir adamı anlatan düşsel bir felsefi komediydi. Hatırladığın kadarıyla senaryonun bayağı iyi olduğunu düşünüyordun; ama bu, yorumunun doğru olduğu anlamına gelmez; sen de filmin çekilmesini umduğun halde, bunun bir acemilik çalışmasından, bir denemeden öte nitelik taşıdığını düşünmüyordun. Şimdi bakıyorsun da, film çekebileceğini düşünmekle kendini nasıl aldattığına, film yapımcılığı alanında nasıl da zır cahil olduğuna, film çevirmek konusunda ne kadar naif ve aptalca iyimser düşündüğüne şaşırıp kalıyorsun. Hiçbir şey bilmiyordun, kesinlikle hiçbir şey bilmiyordun ve bu projeyi hayata geçirebilecek kadar ufak da olsa, kişisel bir servetin olmadığı takdirde, yirmi yaşında bir delikanlının böyle bir film yapma şansı sıfırdı, kesinkes sıfırdı. Zaten senaryonun son versiyonunu tamamladığın sırada, aklında yazmak istediğin başka şeyler vardı ve onlarla uğraşmadığın zaman da derslerini yetiştirmeye çalışıyordun. Birkaç ay sonra senaryoyu, okumak istediğini söyleyen bir arkadaşına verdin ve metin kayboldu. O tarihlerde fotokopi makineleri daha yeni çıkmıştı, fotokopi işlemi kesenin elvermediği kadar pahalıydı, sen de son versiyonu yazarken kopya kâğıdı kullanmayı ihmal ettiğin için kaybolan metin var olan tek nüshaydı. Tabii buna üzüldün ama üzüntüden kahrolmadın, yıkılmadın, umutsuzluğa düşmedin ve çok geçmeden de bu olayı düşünmekten vazgeçtin. Ayakuçlarına basarak yeniden film âlemine girmen için aradan yirmi beş yıla yakın bir süre geçmesi gerekti.</p>

    <div class="news">
      <p>3 ARALIK: Yalnız yaşıyorum, evden çok nadiren çıkıyorum. Günler geçiyor, tek kelime söylememiş oluyorum. Bir şey söylemek zorunda kalınca sesim bana çok tuhaf geliyor, sanki makine gibi takırdıyor. Haftada sadece beş kez derse gidiyorum. Sınıfta otur, dinle, çık. Eve dön.Neredeyse dört gün süren hafta sonları en yalnız olduğum zaman. Dışarı çıkacak olursam da, gece yarısından sonra ya içip kafayı bulmak ya da bakkaldan alışveriş yapmak için çıkıyorum.</p>

      <p>Dünyadan gizlendiğim duvarlar arasında var gücümle çalışıyorum... Roman çok ezici bir uğraş... Şiir yazmak neredeyse eğlence. Film ilginç. Ders çalışmak ise yapılması gereken bir iş.</p>

      <p>Beni neyin yönlendirdiğini kestiremiyorum... Kafam daha iyi çalışıyor ama daha karışık. Sık sık ölecekmişim duygusuna kapılıyorum. Dün gece neredeyse iki yıldır ilk kez Beethoven’ın <em>3. Senfoni</em>’sini dinledim. Gövdem sarsıldı, titredim ve... ağladım. Ne olduğunu anlayamadım. Sanki boşluğa yuvarlanıyormuşum gibi oldu. Tekbenci bir yaşam sürüyorum. Arkadaşsız, bedensiz...</p>

      <p><em>Daha sonra:</em></p>

      <p>Bugün güzel bir şey oldu. Sana gönderdiğim şiirlerin birer kopyasını bir hafta kadar önce Allen’a verdim. Sonra aklımdan çıktı, başka işlerle uğraşıyordum. Anlaşılan Allen da şiirleri cebine koymuş, sonra unutmuş. Bugün beni aradı ve dün gece şiirleri cebinde bulup da bir göz atınca şaşırdığını söyledi. Şiirlerin kendisini çok etkilediğini, hatta gecenin 2’sinde bunu haber vermek için beni aramayı bile düşündüğünü anlattı. Ben bunu biraz kuşkuyla karşıladım – şiirlerin o kadar da iyi olduğunu sanmıyorum, dedim... Ama Allen, Hayır, hiç de değil, çok iyi şiirler, diyerek ayrıntılı yorumlara girişti ve onları <em>Poetry</em> dergisine göndermem gerektiğini; çünkü yayımlanmaya değer olduklarını söyledi. Bunu yapıp yapmayacağıma karar vermedim ama yine de Allen’ın övgüleri hoşuma gitti. Benim gerçekten ilerleme kaydettiğime inandığını söyledi. Böyle pohpohlanmak, hele de öven Allen olunca insanı yüreklendiriyor.</p>
    </div>

    <div class="news">
      <p>5 ARALIK: Şansımız hiç yaver gitmeyecek gibi görünüyor. Bunu söylemek zor, umarım söylemeyi becerebilirim, bunu yazmayı göze alabileyim diye içip kafayı buldum. Kısacası, Noel’de gelemeyeceğim. Hepsi aynı anda gırtlağıma yapışıp beni boğazlayan üç nedeni var bunun: sorumluluklar, borçlar, anlaşmazlıklar. Yıllar önce kabul ettiğim aptalca anlaşmaya göre, yirmi bir yaşıma gelinceye kadar banka hesabımın (paramın) kontrolünü elinde tutan babam, kendi deyimiyle havailik etmeyeyim diye kesenin ağzını açmıyor. Norman da –henüz kesinleşmemiş olan– seçim kampanyasına başlamak için bana ihtiyacı olduğunu söylüyor; çünkü kampanya ya yakında başlayacak ya da hiç yapılmayacak.<a class="si-noteref" href="#f52" id="ref_f52">52</a> İzlemesi ürkütücü bir hızla çöken büyükannem de ailesinin yanında olmasını istiyor. Herkes, sırayla onun yanında kalmak gibi zorlu bir çileye katlanıyor. Film işi suya düşünce –ailenin anlayışına göre yürek işi kesinlikle ihmal edilebilir, önemsiz bir şey olduğundan– daha önce buradan gitmek için öne sürdüğüm bahane de ortadan kalkmış oldu. Sıkışıp kaldım – daha henüz kendi istediğimi yapacak duruma gelemedim.</p>

      <p>Çok üzgünüm, çok perişanım. Oraya geleceğime kesin gözüyle bakıyordum – başka hiçbir şey istemiyordum. Şimdi oturup senin resmine bakıyorum ve sesini anımsamaya çalışıyorum...</p>
    </div>

    <div class="news">
      <p>18 ARALIK: Günlük hayatımın ayrıntılarını öğrenmek istediğini söylüyorsun. Anlatmaya çalışacağım...</p>

      <p>Dört dersim var – “Siyasal Bilgiler – Çağdaş Uygarlık”<a class="si-noteref" href="#f53" id="ref_f53">53</a> dersinde Marx, Lenin ve Sorel gibi kişileri okuyoruz... Pazartesi ve çarşamba günleri 11.00-12.15 arasındaki derslere pek girmiyorum – sınıf çok sıkıcı; ama okuduklarımız çok ilginç. İkinci seminer salı günleri öğleden sonra 3-5 arasında yer alan “Doğu Beşeri Bilimleri”. Bu derste okuduklarımız da ilginç –Ortadoğu ve Hint felsefelerini, dinlerini ve şiirlerini okuyoruz– ama sınıf dayanılmayacak kadar sıkıcı. Dersin iki hocası var, ikisi de mankafa. Kendi başıma olsam okumayacağım yapıtları okuyoruz. Çarşambaları daha iyi. “Çağdaş Uygarlık”ın yanı sıra 2 dersim daha var, ikisi de lisansüstü bölümde. Birincisi öğleden sonra 2-4 arasındaki Sanat Tarihi – Meyer Schapiro’nun ders verdiği “Soyut Resim”... Schapiro son derece güzel konuşan, entelektüel, zeki, iyi okumuş biri. Kalabalık bir sınıf (200-250 kişi), 2 saat arkama yaslanıp oturuyor ve adamın konuşmasını dinliyorum, onu dinlemek gerçekten zevkli. Sonra 4-6 arasında öteki lisansüstü dersim olan 20. Yüzyıl Fransız Şiiri var. Tabii harika şeyler okuyoruz – ama ne yazık ki sınıf çok sıkıcı. Ben yine de sıkı çalışıyorum – Beckett’in 15 dizelik bir şiiri hakkında 25 sayfalık ödev yazdım. O kadar ufak bir şeyi bu kadar büyük bir özenle incelemek çok yararlı oldu. Bunların yanı sıra, sana daha önce de söylediğim gibi bir dizi çeviri yapıyorum – Dupin, du Bouchet, Bonnefoy ve Jaccottet, dört çağdaş şairin şiirleri. Çeviriler gelecek hafta başlayacak olan tatilde bitecek... Bir buçuk ay kadar önce, Bonnefoy buraya geldi; Fransız Sarayı’nda Baudelaire ve Mallarmé hakkında Fransızca bir konuşma yaptı. Tuhaf görünüşlü bir adam –ufak tefek, ezilip sıkıştırılmış gibi– ama büyük bir şair ve usta bir sanat eleştirmeni... Çok etkilendim.</p>

      <p>Gelecek sömestr çok daha iyi olacak... hem öğretmenler hem de derslerin niteliği açısından. Geçen gün kendisinden “İngiliz Lirikleri 1500-1650” konulu lisansüstü seminerini alabilir miyim, diye sormak için eski dostum Edward Tayler’a gittim. Tabii, tabii, seni gördüğüme çok sevindim, dedi... Onun ofisinde yarım saat kadar çok keyifli sohbet ettik. Bir diğer lisansüstü dersi de yine çok iyi olacağı anlaşılan Estetik-felsefe; başka bir ders de Cambridge’den konuk öğretim üyesi olarak gelen o büyük İngiliz hanımefendisi Enid Starkie’nin Fransızca olarak vereceği Flaubert semineri. Üniversite programında da Ortaçağ Fransız edebiyatı ve katılmayı çok istediğim Beeson’ın vereceği çağdaş müzik dersleri var. Ve son olarak spor. Bu dersler epey zamanımı alacak –ama aldırmıyorum– tuhaf bir şekilde ders çalışmaktan hoşlanıyorum, özellikle de Ortaçağ, Rönesans...</p>

      <p>Hemen hemen her zaman yalnızım. Evden pek çıkmıyorum. Ev üç göz. Arka tarafta ufak bir yatak odasıyla banyo var... Oradan mutfağa geçiyorum. Kahve, kızarmış ekmek – sonra büyük oturma odası ve çalışma masam, çalışıyorum. Bazen gece geç saatte biraz bira içmek için Batı Yakası’na gidiyorum. Arada bir arkadaşlığından çok hoşlandığım L. ile buluşuyorum. Çok nadiren de Allen’ın eski öğrencileri olan kızı ve oda arkadaşını görmeye gidiyorum. Bazen bana yemek yapıyorlar, bazen de sadece oturup konuşuyoruz.</p>

      <p>Allen vasıtasıyla... Beckett hakkında kitap yazmış olan ve Beckett’in yakın arkadaşı Ruby Cohn’la tanıştım. İki hafta kadar önce bir sabah buluştuk, üç saat kadar sohbet ettik.</p>

      <p>Allen bana hep iyi davranıyor... Yardımcı oluyor –çevirilerimin yayımlanmasını sağlıyor – dergilere başka yazılar göndermeye teşvik ediyor. Allen’ın bir arkadaşının tasarladığı avangard Avrupa tiyatrosu hakkındaki bir kitap için oyun çevirileri yaparak biraz para kazanabilirim... Allen arkadaşına bunu önerecek...</p>

      <p>Daha ciddi işlere gelince... yazılarımın içinde yaşıyorum – yazılar bütün düşüncelerimi kapsıyor. Aklımda çok çeşitli fikirler, aynı anda tasarladığım pek çok plan var – boş zamanlarımda sadece onları düşünüyorum, geliştiriyorum, yeniden gözden geçirip değiştiriyorum ama bütün bunları yaparken bir yandan da o sırada elimde olan işe odaklanıyorum...</p>

      <p>Bütün iç çelişkilerime, yalnızlığıma karşın, nasıl olduysa giderek yazmaya, kendi yeteneğime güven kazandım. Şimdi beni ayakta tutan sadece bu. Kendini adamış bir keşiş gibiyim – cinsellik falan yok.</p>

      <p>Büyükannem hızla çöküyor. Bronşit oldu, şimdi hastanede. Cuma günü, gece kalacak bir hemşireyi hemen bulamadığımız için büyükannemin yanında annemle ben kaldık –büyükannem bir dakika bile uyuyamadı– çektiği ıstırap hiç bitmiyor, sürüp gidiyor. Tamamen çaresiz durumda, Lydia; hiç kıpırdayamıyor –omurgası pelte gibi olmuş– tek yapabildiği inleyip ağlamak. Korkunç bir geceydi – hayatımın en berbat gecesiydi; o ıstırabın, o çaresizliğin yanında çaresizlik içinde, eli kolu bağlı oturmak dehşet verici bir şey. Ölüm öylesine yakındı ki. Pencereden Doğu Nehri’nde ağır ağır, sessizce ilerleyen tekneler görünüyordu. O gece yaşadığım çaresizlikten ve umutsuzluktan ancak yeni yeni sıyrılıyorum. Neyse ki bronşit hafifliyor. Ama birkaç aydan fazla ömrü yok gibi. Sabahın erken saatindeki puslu havada hastaneden çıkınca, kendimi yaşayanların arasında bulduğum için buruk bir sevinç duydum...</p>

      <p>Yakında, Noel akşamı bir partiye –vay!– Allen’ın vereceği partiye gidiyorum. Uzun zamandır gideceğim ilk parti bu. Yeniden insan içine çıkmak tuhaf gelecek. Umarım bir köşeye çekilip sarhoş olmam, genellikle bu tür yerlerde hep öyle yaparım. Belki de çekilecek bir köşe bulamayacağım kadar kalabalık olur.</p>

      <p>Buraya döndüğümden beri olan en güzel şeylerden biri, Peter’la –mektup yoluyla– süren arkadaşlığımız oldu, onun mektupları yüreğimi ısıtıyor. Onun kadar iyi bir dostu hak etmiyorum. Büyük bir iyilik ve özveriyle eşyalarımı toplayıp bana gönderme zahmetine girdi. Gerçekten angarya olan bu işi şakaya boğarak yaptı. Eşyalar havalimanına geldi, yarın eve teslim edilecek. Daktilo makineme, defterlerime, kitaplarıma kavuşmak güzel olacak. Dahası, sonunda donumu da değiştirebileceğim...</p>
    </div>

    <div class="news">
      <p>11 OCAK 1968: Büyükannem öldü, cenazesi dün kaldırıldı – beklediğim bir olay olmasına rağmen, hâlâ sarsılıyorum. Cenaze töreni de çok üzücü oldu – büyükbabam perişan durumdaydı, çok ağladı... Bütün bunlar bana hüzün veriyor. Yine de büyükannemin o hastalığın<a class="si-noteref" href="#f54" id="ref_f54">54</a> işkencesine daha fazla katlanmak zorunda olmaması iyi oldu. Neyse ki uykusunda, sessizce öldü – soluk alamayıp boğularak ölmesinden korkuluyordu...</p>

      <p>Çevirilerin daktiloyla yazımı tamamlandı (160 sayfa). Fotokopisini almak çok pahalıya patladı – belki ikinci kopyayı ücretsiz yaptırabileceğim – eğer öyle olursa hemen sana gönderirim – eğer olmazsa cebimin biraz para göreceği gelecek ayı beklemek zorunda kalırız...</p>

      <p>Doya doya gülmek istiyorsan Flann O’Brien’in <em>At Swim-Two Birds</em> adlı kitabını oku. Hararetle öneririm.</p>
    </div>

    <div class="news">
      <p>12 ŞUBAT: Koca bir ay geçti, senden tek kelime bile yok... Başına bir şey mi geldi diye anneni aradım. Yeni adresinin Londra W.6 olduğunu söyledi. Senin bana verdiği adres N.6’ydı. Belki de postadaki karışıklık bundan oldu.</p>

      <p>21. doğum günümün coşkusuz bir şekilde gelip geçtiğinden başka söylenecek bir şey yok... Kendimi hiç bu kadar gerek duyulmayan, istenmeyen biri olarak hissetmemiştim. Bir boşlukta yaşıyorum –kimseyle ilişkim yok– bu da bana acı veriyor. Başkalarını seyretmekten başka bir şey gelmiyor elimden. Birine ihtiyacım var.</p>
    </div>

    <div class="news">
      <p>2 MART: Son mektubun... Sana yine söylüyorum, <em>beni</em> merak etme. Ben gerçekten iyiyim. Benimle ilgili olarak kendinden de kuşku duyma. Şu sıra cevaplanamayacağını bildiğimiz sorunlarla ilgili sorular sormayalım. Sadece elinden geldiğince iyi yaşamaya bak, şu anda nasıl yaşıyorsan onu sürdürmeye çalış. Bence insanın sonsuzluk duygusuna en yaklaştığı an bugünü yaşamaktır...</p>

      <p>Bazen kimsenin sevebileceği biri olmadığımı fark ederek ürperiyorum. Doğuştan gelen bir idealizmden olsa gerek, dünyadaki hiçbir şey iyi görünmüyor, yalnızlığım da mazoşist bir arzu...</p>

      <p>Nereye baksam gördüğüm şey... bayağılık, budalalık, ikiyüzlülük... Bu yüzden giderek hoşgörüsüz olmaya başladığımı fark ediyorum, onun için de kimseyi kırmayayım diye toplumdan uzak duruyorum. İnsanlara katlanamamak, diye tanımlayabileceğim tavrımdan nefret ediyorum ama elimden hiçbir şey gelmiyor.</p>

      <p>Bir yandan da olanaksız olduğunu bile bile sevmek ve sevilmek istiyorum... Galiba gizli bir yöntemle gerçek olandan kaçtım. Zamanımın büyük bölümünü yazarak ya da yazdıklarımı düşünerek geçiriyorum. Karakterler, durumlar, sözcükler, ben onlara dönüştüm – sürekli değişen... belirsiz bir renkler, sesler âlemine giriyorum – sözcüklerin ve anlamların, duyguların olmadığı bir âleme. Ama aynı zamanda <em>yaşamanın</em> sanattan daha önemli olduğuna da kesinlikle inanıyorum.</p>

      <p>Ne var ki yakında büyük bir karar vermek durumunda kalacağım – askere gitmek... Eğer durum böyle devam ederse... muhtemelen Kanada’ya gideceğim. Beni şimdiye kadar yaşadıklarımdan çok daha beter bir yalnızlığın beklediğini hissediyorum.</p>

      <p>En basit sosyal durumları bile benim için sorun haline getiren berbat bir utangaçlığım var – konuşmaya çekiniyorum – bu çekingenlik, yalnızlığımı daha da artırıyor.</p>

      <p>Kendimle ilgili bu özellikleri bilmeni istediğim için anlatıyorum – çünkü sen bilmek istiyorsun gibi geldi. Ancak, bütün bunları belki de çoktan anlamışsındır. Kara kara düşünmek huyum ve melankonik tavrım iyileşecek gibi değil... Yine de kendimi temelde güçlü hissediyorum – koşullar ne kadar kötü olursa olsun yılmayacağımı seziyorum. Bir bakıma beni asıl korkutan da bu...</p>

      <p>Elimde yazın geçinmeme yetecek kadar para getirecek bir dizi deneme çevirisi var... Gidecek güzel bir yer düşünmeliyim...</p>
    </div>

    <div class="news">
      <p>14 MART: Galiba sen benim idealizmimi fazla önemsiyorsun. Özde ben de senin gibi düşünüyorum – aramızdaki farklılıklar her şeyden çok, koşulların sonucu. Burada, New York’ta, Amerika’da herkes nefretle haykırırken, savaş manyakça bir hızla büyürken, gelecekle ilgili bireysel alternatifler sadece hapishane ya da sürgüne gitmekken, dünyayı içinde taşıyabilmek zor. Beni umutsuzluğa düşüren çevremdeki korkunç çılgınlık (bunun gerçekten delilik olduğuna seni temin ederim) – kaçınılmaz olarak o çılgınlık benim <em>içimde</em> de var. Ama insanları tek tek bireyler olarak görmüyorum. Hiçbir zaman görmedim, hiçbir zaman da görmeyeceğim. Soyutlamalara inanmıyorum. Soyutlamalar zihnin katilleridir, zihni sakatlarlar...</p>

      <p>Hayatım tam bir keşmekeş. Okuldan iğreniyorum. Kitaplar midemi bulandırıyor. Kafam karışık. Temiz havaya ihtiyacım var. Kafamı açacak yer lazım. İyice dağıttım. Aşırı içiyorum. Bir gece öyle çok içmişim ki kusarken sızıp kaldım. Mırıldandım, haykırdım, Tanrı’dan yakındım. Tanrı kendini göstermeyi neden reddediyor? Sarhoş zevzekliği işte. Bazen çok espritüel oluyorum. Sen de severdin bu tarzı. Tragedya ile komedi arasındaki sınır çizgisi. Ölümüne iğrenmek. Yazı işi batağa saplandı. Ama güvenim hâlâ yerinde. Genel olarak fena gitmiyor. – Yüzleri incelemek gibi yeni edinilmiş bir keyfim var. Burunlarını silen yaşlı kadınlar. Yaşlı adamları seyretmek. Bugün bir yavru köpek gördüm, öyle tatlıydı ki benim olsun istedim. – Buharı tüten, çelik kahve makineleri. Kaldırımlardaki tükürükler. Geceleri sokakların karanlığı. Rüyaların karanlığı. Kalabalıklarda seslerin birbirine karışması. Değişik ağızlardan çıkan sözlerin birbirinden kopuk saçmalıklara dönüşmesi. Sınıftaki yüzler. Radyodan bir sözcük. Darmadağınık çalışma masam. Tam iki hafta dersleri astığım için kendimden iğrenmek. Dekanın listesine girebilmiş olmamın ironisi. Artık okumamak gibi güçlü bir istek. Dinlemeyi bırakıp konuşmaya başlamak... ancak ölümde yeniden sessizlikle buluşmak.</p>
    </div>

    <div class="news">
      <p>29 MART: Sana güvenim tam, ufak iniş çıkışlara karşın sonunda güçlü ve bütün olarak ortaya çıkacaksın. Bana gelince... Kendimle ilgili herhangi bir gelecek, herhangi bir şey hayal etmekte zorlanıyorum. Siyasal sorunlar öylesine baskıcı bir hale geldi ki, gelecekle ilgili düşünmek artık olanaksız. Eğer gelecek yaz askere çağrılırsam, kararım hapse girmek olacak – Kanada’ya gitmek değil. Bunun mantıklı bir açıklamasını yapamam – ancak şu kadarını söyleyebilirim, böylesi daha küçümseyici, daha aşağılayıcı bir tavır olur. Nedense, hemen çok zaman alacak bir şey düşünme zorunluluğunu duyuyorum...</p>

      <p>Elimdeki işleri sürdürmem zor oldu. Dersleri feci şekilde serdim – çok geçmeden tepeme inecek. Sessiz bir çılgınlık içinde yürüyorum. Okulla en ufak ilgisi olmayan kitaplar okuyorum. Çoğunlukla yazmayı düşünüyorum ama son zamanlarda çok az yazabildim. Sen olmayınca her şey gerçek dışı görünüyor – sen dönünceye kadar içinde yuvarlanacağım bir boşluk gibi. Umutsuzluk sözcüğü bunu anlatmaya yetmez. Bu düpedüz yaşamamak duygusu.</p>
    </div>

    <p>O mektubun yazılmasından üç hafta sonra Columbia ayaklanması başladı. Ayaklanma, o ilkbahar –senin kendi ruhsal çöküntün de dahil olmak üzere– kampüsü teslim alma tehlikesi yaratan sinir krizleri salgınına karşı etkili bir aşı oldu. O tarihe (23 Nisan) kadar yazdığın mektupları yeniden okurken, mutsuzluğunun ne kadar derine işlemiş olduğuna hayret ediyorsun; mutlak bir kendini dağıtma noktasına ne kadar yaklaştığını görünce şoke oluyorsun; çünkü sonraki yıllarda belleğinde o günlere ait anılar bulanıklaşmıştı, çektiğin acıyı azaltmanın yolunu bulmuş, yıkıcı bir ruhsal bunalımı zamanla geride kalacak bir keyifsizliğe dönüştürmeyi becermiştin. Evet, bunalımı atlattın; ama bunu ancak yüz seksen derecelik bir dönüş yapıp protestocu öğrencilere katılarak, ömründe ilk ve son kez kitlesel bir eylemde yer alarak başardın; başkalarıyla kaynaşmanın etkisi seni sarıp sarmalayan ıstırabın büyüsünü bozdu, seni kendine getirdi ve yeni, güçlü bir benlik duygusu kazandırdı. New York polisinin 30 Nisan’ da kampüse girip öğrencilere copla saldırmasından ve yedi yüz öğrenciyi tutuklamasından sonra yazdığın 4 Mayıs tarihli ilk mektupta şu haberi veriyorsun: “... bir binayı işgal ettik, polisler tarafından dövüldük, tutuklandık.” Beş paragraf ileride de şöyle diyorsun: “... şimdilik yaz için plan yapmak oldukça zor – çünkü 7 Haziran’da mahkemeye çıkacağım, davanın ne kadar süreceği belli değil. Hatta... –pek ihtimal vermesem de– hapsi bile boylayabilirim.” 14 Mayıs tarihli üç sayfalık mektubunda, <em>Time</em>, <em>Newsweek</em> ve <em>New York Times</em> gibi yayın organlarının gerçekleri saptırdıklarını, yazdıklarına güvenmemek gerektiğini belirterek Lydia’yı uyarıyor, basından uzak durmasını söylüyorsun. Tek güvenilir bilgi kaynağının <em>Columbia Daily Spectator</em> adlı öğrenci gazetesi olduğunu, geçen ay çıkan bütün yazıları kitap olarak yayımlayacaklarını ve kitap çıkar çıkmaz ona göndereceğini yazıyorsun. Sonra oturma eylemlerinde öğrencilerin uyguladığı taktikleri, çoğunluğu kendi taraflarına çekebilmek için polis müdahalesinin şart olduğunu, binadaki herkesin olacakları bildiğini, polisin kampüse girip saldırmasını istediklerini; çünkü ancak polis şiddet uygularsa halen sürmekte olan genel üniversite grevinin gerçekleşebileceğini anlatıyorsun. Bir sonraki paragrafta, “işgal edilen binalardaki insanların bilinçli davranışlarını” görünce sevindiğini söylüyorsun; “Kimse öfkelenmedi, kimse kimsenin damarına basmadı... Bir hafta boyunca herkes herkese omuz verdi... Bu tür şeylere kuşkuyla bakan benim, sınırlı bir süre boyunca olsa bile bu dayanışmanın gerçekleşebileceğini öğrenmem için eylemlere katılmam gerekiyormuş.” On gün sonra daha önce mektup yazamadığın için özür diliyorsun. “Her şey keşmekeş halinde ve korkunç – iki gece önce polisle yeniden çatışma oldu, belki gazetelerde okumuşsundur.” İki paragraf aşağıda Londra’ya gitmeyi ne kadar çok istediğini söylüyor, “ama bir sonraki duruşma tarihinin kararlaştırılacağı 7 Haziran’daki mahkemeye kadar bir plan yapamıyorum,” diyorsun; “durumum belli olur olmaz sana haber vereceğim.”</p>

    <p>Ondan sonra mektuplarının havası değişiyor. Son birkaç ayın o asık suratlı, içe kapalı hoşnutsuzluğu birden yok oluyor, yerine tamamen başka biri Londra’ya mektup yazmaya başlıyor. Gizemli bir değişim; çünkü yaşamının dış koşullarında herhangi bir değişiklik yoktu; savaş aynı savaştı, askere çağırılma tehlikesi aynı tehlikeydi, kendine bir yol çizme mücadelen aynı mücadeleydi – ama yine de içindeki bir şey açığa çıkmıştı, dünyanın çürümüşlüğünden, yozlaşmasından yakınıp sızlanmak yerine eğlenceli, şakacı (20 Haziran tarihli neşeli mektubun) biri oldun; nisan ve mayıstaki olaylar sana elektrik şoku yapıp hayata döndürmüş gibi kendinle barışık bir hale geldin.</p>

    <div class="news">
      <p>11 HAZİRAN: Senden mektup gelmesini heyecanla bekledim ama haftalardır hiç ses çıkmayınca ben de bu harika fırsatı (hava dayanılmayacak kadar sıcak) sana mektup yazmak için kullanayım, dedim. Diyeceklerimi kısa ve net söyleyeceğim:</p>

      <ol>
        <li>Seni çok özlüyorum. Her an seni düşünüyorum. Yakında görüşebilmemizi diliyorum.</li>

        <li>Neler yaptığını merak ediyorum. Çalışıyor musun, tatilde misin? Londra’da mısın, başka yerde misin?</li>

        <li>17 Temmuz’da mahkemeye çıkmam gerekiyor. Ondan sonra herhalde eylüle kadar başka duruşma olmayacak. N.Y.tan uzaklaşmayı istiyorum ve bunun için dua ediyorum.</li>

        <li>Ben iyiyim. Kolayca yazmaya başladım... Kafam dinç.</li>

        <li>Eskisinden çok daha az okuyorum. Bunun sonucu olarak da daha zeki ve esprili oldum.</li>

        <li>Kaderimi sorun etmiyorum.</li>

        <li>Peter ve/veya Sue’dan haber aldın mı?</li>

        <li>Nasıl olduğunu, neler yaptığını anlat bana.</li>

        <li>Her şey yolunda giderse ağustosta Londra’da olacağım.</li>

        <li>Bana bir şiir yaz. Polka dansı yap.</li>

        <li>Sert tahtaya testereyle tek bir vuruş. Ekim geldi. Cam paramparça dağılıyor.</li>

        <li>Bırak yapayım. Vakit akşam. Müzisyenler senfoninin çevresinde toplanıp süt içiyorlar.</li>

        <li>Tablo eridi. İlkbahara 3 hafta var. Çiftlik rıhtımda dans ediyor.</li>

        <li>İyi bir kitap bulup suyun altında oku. Sokrates çok daha önemsiz nedenle ölüme mahkûm edildi. Rüyamda süpürge bir ceset olmuş.</li>

        <li>Herkes toplama ve çıkarma yapabilir. Çimen gölgede daha kırmızı. Hiç şaşırmıyorum.</li>

        <li>Banyo küveti neden bu kadar büyük? Kimileri Pepsi-Cola içiyor, kimileri de Coca-Cola. Tanktaki asker Schubert’ten bir şarkı söylüyor.</li>

        <li>Spor ayakkabısı giyince kendimizi zıp zıp sanıyoruz. Biraz sonra akşam olacak. O zaman kör adam bir dolarlık banknotla burnunu silecek.</li>

        <li>Politikacılar ülkeden kaçtı. Sabah oldu ama hava hâlâ karanlık. Umutsuzluğumuzun, çaresizliğimizin merkezinde bir pelikanın gagasından sarkan, tepetaklak yazılmış sözcükleri görüyoruz.</li>

        <li>Bunun çizimi ekte.</li>

        <li>Lütfen bu sevgi mesajımı kabul et.</li>
      </ol>
    </div>

    <div class="news">
      <p>20 HAZİRAN: Sevgili aşüfte madamım:</p>

      <p>Kimi zaman, tutsak olduğumuzda, dünyayı cebimize sokma isteğini duyarız. Arkadaşımız Gayda Ustası ile yan yana sokağı arşınlayıp duruyoruz. Bir seferinde Usta, daktilo makinemizin üstüne oturarak bizi günlük işimizden alıkoyup bir fasulye konservesi açtı ve, “Ben ne akıllı adamım,” dedi. Jersey City’li kör bir balerin olan karısı da bir gün (içinde bir askerin “Kurutulmuş Embriyolar”ı<a class="si-noteref" href="#f55" id="ref_f55">55</a> çaldığı) bir tanka ayak parmağını dayayıp frengi geçirdi. Artık insanlar tiyatroya helikopterle gitmek zorunda. Radyoda ay tutulması haberinin verildiği günleri saymazsak, hiç kimse fazla kaygılı görünmüyor. Bana gelince, ceplerimin içini dışına çevirerek ve çoraplarıma bozuk para doldurarak kendimi avutuyorum.</p>

      <p>Ekvator, pörsümüş ve yıpranmış bir şerit gibi sandalyenin arkasından sarkıyor. Postacı içeri giriyor. Postacı, torbasının dibinde köpek ölüsü taşıyan bir Şişko. Diyor ki: “Bu kadar şişmanladığımdan beri, altmış santimlik anahtar zincirimi gittikçe genişleyen daireler halinde sallayabiliyorum. Yakında zincirimi kement gibi savurarak yerküreyi yakalayacağım ve bir zamanlar portakal yediğim gibi, bu sefer de dünyayı atıştırmalık niyetine yiyeceğim.” Gülmekten hiç böylesine kırılmamıştık. Tuvaletlere oturuyor ve utançtan ter döküyoruz.</p>

      <p>Gece, pencereden giren hava akımından korunmak için başıma tersine çevrilmiş bir huni geçiriyorum. Bu, ancak hem atak hem şık ve zarif olan birinin aklına gelebilecek çok zekice bir fikir. Tanıdığım herkes de bu görüşümü kabul ediyor. Hatta kimileri de aynı şeyi uygulamaya başladı. Ama onları iyi tanıdığım için pek güvenmiyorum. İşe etekleri tutuşmuş gibi başlarlar, sümsük bir halde bitirirler.</p>

      <p>Madam (aşüftem), naçiz hizmetkârınız olan bendeniz, son günlerde dünyayı şimşek hızıyla fethedecek planlar geliştirdik. Ancak iki nedenden ötürü bunları şimdilik açıklamaktan çekiniyoruz; birincisi, gizli bilgileri mektupla iletmek çok tehlikeli, ikincisi ise, sen bu planlarda hayati bir rol oynuyorsun ve onları sadece fatihlerin bildiği yöntemle, dudaktan kulağa fısıldanarak işitmelisin. Bu nedenle sadık hizmetkârınız Humpty-Dumpty,<a class="si-noteref" href="#f56" id="ref_f56">56</a> evrenin bu köşesine dönmenizi heyecanla bekliyor.</p>

      <p>Sevgili Madam (aşüftemiz), Humpty-Dumpty, en son mektubunuzda yazıya döktüğünüz özel istekleri tamamıyla kabul ettiğini bildirmek ister. İsteğinizi yerine getirmek için günlük faaliyetinin özetini aşağıda bilgilerinize sunar:</p>

      <p>Her günü dolu dolu yaşamak önemli olduğu için erkenden, saat 4.05’te kalkıyorum. Sonra dinç ve sağlıklı olmak için 5 mil koşuyorum. Hafiften nefes nefese kalmış bir halde 4.18’de eve dönüp, kızarmış ekmeğe sürülmüş cam ezmesi, kirpi kanı ve havyarla dengeli bir kahvaltı ediyorum. Kendimi her zamankinden daha atak ve şık hissederek, zafer kazanmış bir edayla banyoya giriyorum, donumu indirip tuvalete oturuyorum ve bağırsaklarımı boşaltıyorum. Bu faaliyet tam tamına 4.31’de bitiyor. Sonra mutfağa gidiyorum, az önceki kahvaltı tabaklarını toplayıp yere atıyorum. Gayda Ustası onları süpürüyor. 4.32’de masama oturuyorum, bir gün önce yazdıklarımı okuduktan sonra bunları yırtıp yiyorum ve ilham gelmesini bekleyerek 6 saat 18 dakika hiç kıpırdamadan oturuyorum. Bu çabalardan yorgun düşmüş olarak tam 4 saat kanepede kestiriyorum. İrkilerek uyanıyorum, hecelerimin boğazıma kaçıp kazara beni boğmasından korktuğum için gülmemeye dikkat ediyorum. Öğleden sonra 2.50’de yeniden masama oturuyor ve 10 dakika boyunca günün o saatine kadar olan olayları çılgınca günlüğüme kaydediyorum. Saat 3.00’te kör balerin fasulye, makarna, acı biber ve yabanturpundan oluşan dengeli yemeğimi getiriyor. Yemeğimi 3.04’te bitirip bisikletle parkta gezmeye gidiyorum. 5.03’te eve dönüp yeniden masama oturuyor ve mektuplarımla ilgileniyorum. 5.05’te öğle uykusuna yatıyorum. 9.13’te akşam yemeğinin habercisi olan bir alarm düdükleri ve haykırışlar orkestrası tarafından uyandırılıyorum. Gayda Ustası ile karısı kör balerin, radyolar, tost makineleri ve (100 vatlık) elektrik ampullerinden oluşan dengeli yemeğimi hazırlıyorlar. Yemeğimi yerken New York, Londra, Paris, Roma, Prag ve Moskova gazetelerini okuyorum. En ilginç yazıları tatlı niyetine yiyorum. 9.21’den 11.33’e kadar dostum Gayda Ustası ile masa tenisi ya da bilardo oynuyorum. Sonra gece yarısına kadar oturma egzersizi yapıyorum. 12.11’de masama dönüp iyi bir kitap okuyorum. Kitabı saat tam 3.29’da kapatıyorum. Sonra 4.00’e kadar deliler gibi yazıyorum. Çalışmaktan bitkin düşüp masanın başında uyuyorum. 4.02’de Gayda Ustası ile kör balerin beni kaldırıp odama taşıyarak yatağa yatırıyorlar. Bir süre yatakta dönüp duruyorum ama 4.04’te derin uykuya dalmış oluyorum.</p>

      <p>İmza: Cüce</p>
    </div>

    <div class="news">
      <p>9 TEMMUZ: Aramızdaki uzaklığı geçici bir sancıdan daha önemli bir şeymiş gibi görmeyelim. Biz, bazen kendimizi aşan inandırıcı hayalleri olan çocuklarız. Kötü rüyalardan uyandık, bitmez tükenmez gecenin –uykumuzda çabucak geçiveren gecenin– içinde yataklarımızda doğrulup oturduk ve bekledik... karanlık dağılıp güne dönüşsün diye. Temmuz geldi bile. Doğum gününe bir haftadan az kaldı... Ben de iki gün sonra duruşmaya gideceğim, belki de çok geçmeden Londra’da olacağım.</p>

      <p>Akşamın geç saatleri. Bir an önce bitirmek için delice bir hızla yaptığım çevirilere nefes payı vermek için sana yazıyorum. Geceleri yazıyorum. Duygularım aşırı hevesli ama deneyimsiz bir boksörün kolları gibi boşa savrulsa da, aklım tutarlı bir biçimde... bakir topraklara doğru ilerlemeyi sürdürüyor. Çıkarken gövdemi orada unuturum korkusuyla, gittiğim yerlerde paltomu vestiyere bırakmıyorum artık. Yıllarca süren debelenme, korku nedir bilmeyen tuhaf ve hantal bir güce dönüşüyor ve her yeni gün birbirinden tamamen farklı şeyler arasında bağlantılar buluyor. Metodik bir kendiliğinden oluş. Hiçbir şeyi açıkta bırakmayan bir diyalektik.</p>

      <p>Ne var ki, her şey pürüzsüz yürümedi. Üvey babam Norman, 2 hafta kadar önce şiddetli bir kalp krizi geçirdi, hâlâ hastanede tedavi ediliyor. Artık durum normale döndü gibi ama bir ara çok tehlikeliydi. Ben de uzun süre Newark’ta kaldım.</p>
    </div>

    <div class="news">
      <p>12 TEMMUZ: Ne kadar değiştiğim konusunda belki de abartılı bir şeyler düşünüyorsun. Değişim (gelişim)... her zaman çok incelikli bir iştir, benimki de farklı bir durum değil. Dış görünüşüm, fazlaca zayıflamam dışında (Mayakovski gibi dinç ve güçlü görünmek istememe karşın kemiklerim iyice çıktı) hep aynı. Aynı giysileri giyiyorum, hâlâ sigara içiyorum... Hâlâ partilerden nefret ediyorum ve kalabalık gruplar içinde hâlâ çekingenlik duyuyorum. Son kısa mektubumda da çıtlattığım gibi değişim daha çok zihnimde oldu – tabii bu da davranışlarıma, tutumuma yansıyor. Tek kategorik inancım, her şeyin tamamıyla doğrudan yüzleşmek. Eğer herhangi bir şey –bilerek ya da bilmeyerek– gözden kaçıyorsa, o zaman insan bir yalanı yaşıyor demektir...</p>

      <p>Bir zamanlar sanatın... toplumdan kopuk olması gerektiğini düşünüyordum... Bir zamanlar dünyaya sırt çevirerek yaşamak istiyordum. Şimdi bunun olanaksız olduğunu görüyorum. Toplumla da yüzleşmek gerek, hem sadece düşünüp bekleyerek değil, eyleme niyetlenerek yüzleşmek. Ama eylem etik bir görüşten hareket ederse çoğu kez insanları ürkütür... çünkü niyetini, amacını birebir aktaramayabilir. İnsanlar her şeye fazlasıyla kitabi bakıyorlar... metaforlarla düşünemiyorlar. Sol politikanın taktikleri (örneğin bir fakülte binasının işgali gibi) birebir yaklaşımdan uzak olduğu için aklı karışan ve korkan insanlar, gizli bir tertip, bir komplo olduğunu düşünüyorlar...</p>

      <p>Toplumsal devrim, metafizik bir devrimle birlikte gerçekleşmelidir. İnsanların fiziksel varlıklarının yanı sıra düşünceleri de özgürlüğe kavuşmalıdır – yoksa kazanılan her özgürlük sahte ve gelip geçici olur. Özgürlüğü kazanmanın ve sürdürebilmenin silahları oluşturulmalıdır. Bu da bilinmeyene cesur bir gözle bakmak... yaşamı değiştirip dönüştürmek demektir. SANAT SONSUZLUĞUN KAPILARINI VAR GÜCÜYLE YUMRUKLAMALIDIR...</p>

      <p>Bugün gelen mektubundaki, “Aslında sana mektup yazmak değil, sadece seni tekrar görmek istiyorum,” sözü benim için de geçerli. O yüzden ne olursa olsun Londra’ya gelmeye karar verdim. Ne zaman geleceğimi sana söylemeyeceğim, sürpriz yapmak istiyorum. Ama 18 Temmuz ile 1 Ağustos arasındaki bir tarihte olacak. O sıralarda Londra’dan başka bir yerlere gitme.</p>

      <p>Onun için bu sana son mektubum. İstemiyorsan sen de yazma. Sadece ben gelinceye kadar her gün güzel bir elbise giy, canın istediği kadar sigara iç ve karşılaştığın herkese iyi davran.</p>

      <p>DOĞUM GÜNÜN KUTLU OLSUN.</p>
    </div>

    <p>Anlaşılan Lydia yolculuk planların hakkında daha kesin bilgi istemiş olmalı ki, New York’tan Londra’ya hareket etmeden önce son mektup olarak şu kısa notu yazmışsın:</p>

    <div class="news">
      <p>23 TEMMUZ: Büyücüsünün öğüdü üzerine, kendisine karşı başlatılan devrim hareketine katılmak için tahtından feragat eden bir kralın alçakgönüllülüğüyle isteğini yerine getiriyorum.</p>

      <p>30 Temmuz. BOAC – uçuş numarası 500. Londra havalimanına varış: Sabah 7.40.</p>

      <p>P.S. Davayı kazandım – yani duruşma lehime sonuçlandı: Delil yetersizliği nedeniyle takipsizlik kararı verildi. Teknik bir karar. Ama HUKUKUN ADALETTEN daha önemli olduğu bir sistemde, aldatıldığını düşünmek sadece saflık olur.</p>
    </div>

    <p>Aradan on üç ay geçtikten sonra ona yeniden mektup yazdın. Uzun ayrılık sona ermişti, Lydia öğrenimine Barnard’da devam etmek üzere New York’a dönünce mektuplaşmaya gerek kalmadı. Senin dışındaki büyük dünyada kıyamet kopuyordu. Savaş daha da büyümüş, daha da vahşileşmişti, ülke ikiye bölünmüştü, sen son sınıftayken Columbia’da yeni siyasal çatışmalar patlak vermeye devam etti, ilkbaharda da bütün üniversitenin katıldığı genel bir grev yapıldı. Solcu öğrenciler hiziplere bölünmüştü, aşırı uçtakiler silahlı mücadele planları yapıyordu, NASA Amerikalı astronotları aya göndermeye hazırlanıyordu. Sen yaz gündönümünden hemen önce gökyüzünün masmavi olduğu güneşli bir günde mezun oldun. Ertesi ay, Newark’taki askerlik şubesinde muayeneye gittin ve 23 Ağustos’ta (ailesini ziyaret için Londra’ya dönmüş olan) Lydia’ya mektup yazmak üzere masaya oturduğunda başına neler geleceği konusunda en ufak bir fikrin yoktu; seni askere çağırıp çağırmayacaklarını, çağırırlarsa ne zaman askere alınacağını bilmiyordun, bir sonraki adresinin federal hapishane mi, yoksa Morningside Heights’ta bir apartman dairesi mi olacağını kestiremiyordun. Gelecek için hiçbir belirli planın olmadan, Columbia’nın Karşılaştırmalı Edebiyat bölümünde bir yıl lisansüstü öğrencisi olarak kalmaya karar verdin. Doktora yapmak söz konusu değildi ama o yıl yüksek lisans yapabilirdin; okul ücreti ödemeyeceğin ve de üniversite sana ufak bir yıllık burs (geçinmen için gerekli meblağın yarısı olan iki bin dolar) vermeyi önerdiği için kaderinin askıda olacağı, Lydia’nın da Barnard’daki son sınıfını bitireceği bu sürede oraya takılabilirdin. Orta sınıf yaşamına duyduğun kayıtsızlık (ya da hor görme) yüzünden, ek gelir elde etmek için taksi şoförlüğü yapmayı tasarladın.</p>

    <p>Bir sonraki uzun mektubunda –Lydia’ya yazdığın en uzun ve daktiloda yazılmış tek mektuptu– bilinçli olarak onu neşelendirmeye çalışıyor, günlük olayları bir tür ucuz macera romanı ağzıyla anlatıyordun; coşkulu anlatımın, durumunun belirsizliğine rağmen keyfinin yerinde olduğunu gösteriyordu. Yine de o mektubu tuhaf bir belge olarak görüyorsun; çünkü mektupta anlattıklarının çoğu normal yaşamındaki sana benzemeyen, (42. Cadde’de bir striptiz gösterisine gitmek, barda rastladığın bir kızla yatmak, dövmeli uyuşturucu satıcılarıyla sohbet etmek gibi) normal olarak yapmadığın şeyleri yapan biri gibi gösteriyor seni; ama o delikanlının tuhaflığı ve bilinmezliği şimdi ilgini çekiyor – çünkü o zaman belki de ömründe bir tek kez kendini dağıtmak, arsızca davranmak, gözlerini kapatıp –nereye düşeceğine aldırmadan– atlamak için gerçekten çaba göstermiştin.<a class="si-noteref" href="#f57" id="ref_f57">57</a></p>

    <p>Yeni bir ev ararken annen ve üvey babanın yanında kalıyordun. Mektup onların Mendham, New Jersey’deki evinden yazılmıştı.</p>

    <div class="news">
      <p>23 AĞUSTOS 1969: Bu mektubu sevgi dolu bir yürekle, tuşları bulmak için bocalayan ellerimle, biraz sevinçli, biraz da yorgun bir halde yazıyorum. Son zamanlarda daktiloyla yazmaya başladım... Böylesi daha az duraksama, daha hızlı yazabilme ve araya mekanik bir araç girmesine rağmen düşüncelerimin hızına yaklaşarak kafamdakileri daha çabuk kâğıda dökme olanağı veriyor. Yataktayım, daktilom bacaklarımın üzerinde duruyor. Vakit gece yarısını biraz geçiyor. New York’tan iki saat kadar önce döndüm, New York... ev aradığım ve taksi şoförlüğü yaparak ayakta kalmaya çalıştığım o irin bağlamış sefalet kazanı. Önce önemli olanlardan başlayayım. Motorlu Taşıtlar Dairesi, Merkez Caddesi 80 numarada, hem gözlemci hem sanık olarak pek çok öğleden sonra gittiğim devasa adliye sarayının yakınında bir yerde. (Mitch’le birlikte duruşmaları izlediğimiz cuma günlerinden, her gün, tiyatroya gider gibi o buz gibi klimalı odalara gidip sıralara tüneyerek “adalet”in işleyişini, dürüst yargıçları, umursamaz yargıçları izleyen, sadece dosya numaralarıyla ya da suçlarının niteliğiyle birbirinden farklılaşan sayısız adı sanı olmayan insanın kaderine tanıklık eden, duruşmaları bir tabloyu inceleyen bir estet ya da televizyona bakan bir sarhoş gibi seyreden hüzünlü Hasidler’in<a class="si-noteref" href="#f58" id="ref_f58">58</a>, pinekleyen serserilerin yanında bizim de duruşmaları izlediğimizden sana hiç söz etmiş miydim? Etmediysem, sonra anlatırım.) Motorlu Taşıtlar Dairesi de her cinsten, her boydan, her farklı tavırdan, yorgun, sinirli yaşlı adamlar, neşeli yaşlı adamlar, yüzleri aşırı makyajlı, kuşkucu kadınlar olmak üzere genelde üç kategoriye ayrılan bürokratlarla dolu olan o kocaman mermer buzdolaplarından biri. Taksi şoförü olmak için birkaç aşamalı bir süreçten geçmek gerek: sürücü ehliyeti almak, takside çalışma ruhsatı almak, şehirdeki birkaç yüz taksi şirketinden birinde işe girmek. Ben bu işlemlerden sadece birincisini yerine getirmek için Motorlu Taşıtlar Dairesi’ ne gittim. Bir de ne göreyim. Oraya gidip yazılı sınav için gün alacağımı, bir-iki gün sonra da sınava girip ehliyet alacağımı sanıyordum. İşin özü itibariyle aynen öyle oldu, ancak önemli bir ayrıntı vardı: Sınav 6 Ekim’den önce yapılmayacak. Evet, yine her zamanki gibi kırtasiyecilik, uzun bekleme listeleri, keşmekeş, sayılar, formlar. Sen gelinceye kadar okula dönme sıkıntını hafifletmek için anlatacağım, müşterilerimle ilgili matrak hikâyeleri olan sokakların kıdemlisi biri haline gelmeyi umuyordum. Ne yazık ki, bunun gerçekleşmesi zaman alacak. Bu arada gittikçe azalan paramla idare etmek zorundayım. Bütün bunlara rağmen, Merkez Caddesi’nden çıkıp –Chambers Caddesi’nin sonuna dikilmiş devasa bir kemer olan– Manhattan Kapısı’ndan geçince bu ufak aksiliğin iyi tarafına bakmaya çalıştım. Eğer iyi bir yanını bulamazsam, icat etmeye kararlıydım, o gün o havadaydım. Kendi kendime, en azından bir süre daha özgür olacaksın, hiç değilse o süre içinde yazılarını yazarsın, en azından okula yerleşirsin, en azından ev bulabilirsin, dedim. Böylece ev aramaya koyuldum. Bu macera iki-üç günden fazla sürmedi (inan ki kaç gün olduğunu anımsayamıyorum ama oldu bitti işte), ne var ki iki ya da üç yıl da sürebilirdi. Bunu anlatmaya başlamadan önce, olayların gerçek niteliğini, benim tam olarak neler düşündüğümü ve bu düşünce tarzının olaylar üzerindeki etkisini daha iyi anlayabilmen için biraz geçmişe dönük bilgi vermeliyim. Senin Londra’ya hareketinden bir gün sonra S.yi görmek için arabayla New York’a indim. 2CV ile egzotik yolculuklarımdan biriydi bu; egzoz dumanları, kamyonlar, ter, beton melodileri, viyadükler, propan gazı ve çeliğin oluşturduğu romantik bir macera; fabrikaların, minyatür golf sahalarının, otomobille girilen açık hava sinemalarının, otomobil hurdalıklarının tadına doyulmayan görüntüleri, New Jersey manzarasının bütün ufak tefek ayrıntıları. S. ile On Beşinci Cadde’deki temizlik sıvıları dükkânında buluştuk, onu depoya benzeyen dükkânda bir bölmeyle ayrılmış ufak odada, çelik masanın başına oturmuş <em>New York Post</em> gazetesini okurken buldum; masanın köşesinde Lévi Strauss’un <em>Yaban Düşünce</em> kitabı duruyordu; S. her zamanki gibi neşeli görünüyordu. Ucundan kenarından yıpranmaya başladığını itiraf etse de New York’un onu mahvetmesine izin vermemeye kararlıydı. Arabaya atlayıp yoğun trafikte Altıncı Cadde’den yukarıya doğru yola koyulduk; yaşlıca bir adamın kullandığı benimki gibi bir 2CV’nun yanından geçmeye çalışırken, adam benim korna çalmama yoldaşça gülümseyip elini kolunu sallayarak karşılık vermeye kalkışınca az kalsın ölüyorduk. S.nin evine varınca, uçakta tanışmış olduğu bir kızın gelmesini bekledik. Kız son iki yılı Oregon’daki bir komünde geçirmiş, şimdi de New Hampshire’e, Timothy Leary’nin yanından ayrılmayan arkadaşı Alpert’in evine gidecekmiş... Bir aşk üçgeni gibi görünmeyelim diye, S.den bana da birini ayarlamasını istedim; o da kabul etti, en azından halletmeye çalıştı ama beceremedi. Kız geldi, tahminimden daha sevimli ve cana yakın çıktı. Çin yemeği yemeye gittik, sonra Brooklyn Köprüsü’nden geçtik – köprüden arabayla ilk geçişimdi, çok heyecanlandım. Bir süre Brooklyn Heights’ta yürüdük, sonra Sahil Yürüyüş Yolu’nda gezindik, teknelere, çatanalara ve karşı kıyıdaki Manhattan’a baktık. Bir saat kadar güzel bir bahçe kafesinde oturduk; S. ile ben, Suzette adındaki kızı etkilemek için pek fazla da heveslenmeden hafif bir rekabete girer gibi olduk. Genel olarak üçümüz de iyi anlaştık. Arabayla S.nin (annesinin) Brighton Kumsalı’ndaki evine gittik, sonra Coney Adası’na giden ahşap kaplama yolda yürüyerek, karanlıkta “memleket şarkıları” söyleyen şarkıcıların çevresinde kümelenmiş yaşlı Yahudilerin yanından geçtik. Nedendir bilinmez, Yidiş ile Lehçeden başka dil bilmeyen bu bunamaya yüz tutmuş ihtiyarların suskun görüntüsü, içimi anlamsız bir umutsuzlukla doldurdu, bu duyguyu kafamdan atmak için gülmeye çalıştım. Bu, insanın geçmişini gösteren bir rüyaya dalmak gibi, 20. yüzyıl Amerikalıları eski Amerika’yı nasıl sezgi yoluyla tanıyorlarsa, benimki de önceden sadece sezinlenmiş olan geçmişi ilk kez görmek gibi bir şeydi. Coney Adası’na geldik, bu da benim için bir ilkti. Bütün gece işte böyle, cesetlerin arasında, o güne kadar sadece kulak dolgunluğuyla bildiğim ama şimdi ilk kez canlı olarak karşıma çıkan ölmüş şeylerin arasında dolaşarak geçti. Sisli bir hafta içi gecesinin geç saatleriydi; etrafta kimseler görünmüyordu, insanın Coney Adası’nda görmeyi beklediği o büyük kalabalıklardan eser yoktu. İçinde sadece uyku tutmayan sapıkların, daha yaşlanmadan çürümüşlerin, bomboş madeni kemerler altında bangır bangır bağıran radyoların, takırdayan makinelerden gelen hafif ama kötü bir kokunun bulunduğu bir ıssızlık. Fazla paramız yoktu... lunaparktaki eğlencelere pek az katılabildik, çeyrek saat bizim olabilecek keyiflere boş verdik. Sadece bir ara çarpışan arabalara bindik... Bir bacağını arabadan dışarı sarkıtan, şişko sadistin teki, ilk gençliğinde kendisine verilmiş bir işi, geçmişten kalma bir görevi yerine getirircesine, yüzünde en ufak bir gülümseme ya da ifade olmadan boyuna bize çarpıp durdu. Tilt oynadık, birer ufak alüminyum şerif rozeti kazandık, dalga geçmek için rozetleri göğsümüze taktık; sonra ellerimizi yağmurdan ıslanmış madeni tırabzanın üzerinden kaydırarak, Akvaryum’un tahta perdesinin aralıklarından içeriye göz atarak, bir kayadan diğerine sıçramak isteyen yaşlı bir penguenin nafile çabasını seyrederek, üstü kiremit çatılı bölmede sigara molası vererek ahşap yoldan S.nin evine yürüdük. Orada kahve içtik, Henry Miller’ın Kerouac’tan ne kadar üstün olduğunu konuştuk, sonra kızı arabayla Queens’e götürdük. Sabahın üçü olmuştu. Nedendir bilmem, S. ile ben yeniden Coney Adası’na gittik. Bizi oraya götüren açlık olmalı. Uykusuzluktan yorulanların floresan lambalı uğrak yeri Nathan’s kafesinde sosis ve istiridye yedik. Ağzında diş kalmamış yaşlı bir siyah serseri, dediklerini bir türlü anlayamadığım konuşmasıyla bir süre bizimle sohbet etti. Ayakta güçbela duruyordu. Ona bir bozuk para verdik, saati söyledik, o da kulağımıza çarpıtılmış sırlarını fısıldadı. Yanımızdan ayrılınca, kardeşleri ve onların aileleriyle tezgâhın başında duran, iyi giyimli, siyah bir gence kazara çarptı; ihtiyar yarı uyuşuk, yarı öfkeli bir halde –anlaşılan huy haline gelmiş bir öfkeyle– genç adamı bile bile kendisini itmekle suçladı. Kendini ne sanıyormuş da insanları itip kakıyormuş? Genç adam bu hakaretleri kaldıramazdı. Üstelik saygın biriydi... ve bu ihtiyarla, babası olacak yaştaki bu beş para etmez serseriyle bir alıp veremediği de olamazdı. Yaralı bir tavuskuşu gibi göğsünü ileriye çıkararak, bu sefer adama gerçekten dalıp kapının dışındaki beyaz polisin yanına götürdü ve, işte bunun gibi süprüntüler adımı kötüye çıkarıyor, gibilerden bir alay uydurma suçlamayı o beyaz günah çıkarıcısına sıraladı. Bu sahne, birbirlerine en yakın olması gerekenlerin arasındaki uçurumu göstermesi açısından bana önemli geldi... Polis olaya fazla ilgi göstermeyince mesele orada kapandı. Biz S.nin annesinin evine gittik. Saat altıya kadar, yazmak hakkında neredeyse kavganın eşiğine gelen bir söyleşi yaptık. O, düzenden, şaşmazlıktan, sınırlı görevlerden söz etti; ben de bireyin derhal yok edilmesi görüşüne katılmayarak kaostan, yaşamdan, kusursuz olmamaktan dem vurdum. Bence dünyanın sorunu her şeyden önce benlik sorunudur ve sorunun çözümü ancak insanın iç dünyasından başlayıp dışa doğru gelişirse gerçekleşebilir. Meselenin anahtarı ustalık değil, kendini ifade edebilmektir. Galiba S. hâlâ fazlasıyla eleştirel bir tutum içinde, bağırsak sancılarının acı gerçekleriyle dengelenmeyen soyutlamalara kendini fazlasıyla kaptırmış durumda. Yaşama asıl, diyorum. Bunu hayat felsefemin simgesi yapacağım. Kabul ediyor musun? Ne kadar fantastik ne kadar itici olursa olsun ya da ne kadar acı verirse versin yaşama tutun, hayata asıl. Özgürlük her şeyin üzerinde. Ellerini kirletmen her şeyin üzerinde. Ona deli gibi bağırıyordum; hem öfkeli hem sevinçliydim; benim gördüğümü göremediği için öfkeleniyordum, akademik zevzeklikle, düzgün fikirlerin aldatmacasıyla, şık deri kaplı kitaplar üzerine kabartma yazıyla ve büyük harf “E” ile yazılan edebiyatla bütün bağlarımı koparmış olduğum için seviniyordum. Ben iyiyim Lyd, seni temin ederim ki iyiyim. Bir sanatçı olmanın, kendini tersyüz ederek sanatçı olan bir adam olmanın ne demek olduğunu keşfediyorum. Sana bir iyi geceler öpücüğü vereyim. S. aşırı yorgundu, bana ayak uyduramadı, eve döndük. Annesinin odasında, kadının bir gece önceki gerdek yatağında yattım. Tuhaf bir duygu. Uyanınca sol dirseğimden aşağısının şişmiş olduğunu gördüm, herhalde böcek ya da arı soktu. Yine yağmurlu bir gün. Bütün öğleden sonrayı Brooklyn Heights’ta ev aramakla geçirdim. St. George Oteli hapishane gibi bir yerdi, hemen olumsuz kararımı verdim. Bir başka otel, odanın güneş görmesi, pencereler, rüzgâr, on beş yıl önce Güney’deki yaşam hakkında siyah otel kâtibiyle konuşma ama boş oda yoktu. Emlakçılar, formlar, ücretler, açlık. Bir sürü aşırı pahalı, aşırı küçük daireyi gezmek, yine uygun olmayan bir başka yeri görmek için yaşlı Yahudi emlakçıyla ağır adım yirmi dakika yürümek. Brooklyn’i unut, dedim kendime, en azından şimdilik. Manhattan’a döndüm, tekrar S. ile buluştuk. Kızlar olsun, arkadaşlık edilsin, sevecen bir bakış yüreklendirsin diye umutsuz bir arzu. Arzu âlemindeki bu ani hamleler hep boşa çıkıyor. Bütün akşamı oraya buraya telefon edip arkadaşları, hatta uzaktan da olsa aşina olduğumuz tanışları aramakla geçirdik, kimseyi bulamadık. Julie’ye ettiğimiz telefona Aida diye bir kız cevap verdi, Julie’nin California’ya ya da ona benzer bir yere gittiğini söyledi. Ama kızın sesi insanın içini rahatlatıyordu, Julie yoksa bile oraya gitmemiz gerektiğine karar verdim. Oraya gittiğimizde kapıyı çekinerek açan, uyuşturucudan iyice kafayı bulmuş iki kikirdek siyah ibneyle karşılaştık, Aida’dan hiç haberleri olmadığını söylediler. Aida belki arka odada, o tatlı sesiyle içini döküyor, belki bir şarkı söylüyor ya da mırıldanıyor olabilirdi ama öyleyse bile kızı bir daha ne gördüm ne de sesini duydum. Gece yarısı. L.yi yatağından kaldırdık, neredeyse uyumak üzereydi, yastığının üzerinde <em>Yokluk Yılları</em><a class="si-noteref" href="#f59" id="ref_f59">59</a> duruyordu; çocuğu şamatayla yataktan çıkardık, Doğu Yakası’nda bir bara götüreceğiz diye arabaya soktuk. Hırpaniyiz, tıraşsızız, kılıksızız, kir pas içindeyiz, hayalini kurduğumuz o efsanevi Doğu Yakası güzelleri için ideal erkek olmaktan çok uzağız. Üstelik hepi topu on dolarımız var. Biz gidinceye kadar barlar kapanmış. İçeri girmeye bile davranmıyoruz. Ne yapmalı? Gecenin saçmalığı gözlerimizi kamaştırıyor. Bir striptiz şovuna gitmeye karar veriyoruz ama hepsi kapanmış, böylece talihsiz macerayı Ratner’in Yeri’nde sandviçle bitiriyoruz. Yeraltı yaşam tarzının kendine özgü o tuhaf yapısını belki anlayabilirsin. Kesinlikle umursamaz, her an her türlü meydan okumaya hazırlıklı, davranışlarının her türlü sonucunun çilesini çekmeyi göze alan bir tavır. Kaygının ötesinde, coşkunun ötesinde, can sıkıntısının ötesinde bir yaşam biçimi. Köksüzlüğe, kişinin kendini kabullenmesine ve hiç eksilmeyen bir meraka dayanan mutlak bir tarafsızlık ve mutlak bir denge. Bu tavrı benimsemek, her şeye sanki ilk kez görüyormuşum gibi merakla bakmak giderek daha kolay görünüyor. Çevreni saran her şeyin gizemini bu yolla keşfediyorsun. Böyle düşünüyordum, hâlâ da öyle düşünüyorum, en ufacık şeye bile değer vermeye hazırım. Motorlu Taşıtlar Dairesi’nden çıktıktan sonra, eşyalarımı bırakmış olduğum büyükbabamın evine gittim, S.yi aradım ve akşam yemeğinde onunla buluşmak için Manhattan’ın kuzeyine doğru yürüdüm. Sonunda Dokuzuncu ve Onuncu caddeler arasında, 42. Cadde’deki bir striptiz şovuna gitmeye karar verdik. Tiyatronun önünde bir serseri yolumuzu keserek içki dükkânı kapanmadan, o ufak neon tabela sönmeden önce bir şişe şarap alabilmek için yedi sent istedi, şerefimize içeceğine söz verdi. Tiyatroya doğru yürürken, S.nin sinirleri çoktan gerilmeye başlamıştı, şova gitmek yerine sinemaya gitmekten dem vurmaya başladı. Serserinin araya girmesi de, S.nin kararsızlığını biraz daha uzattı. Biletin dört dolar olması karar vermeyi kolaylaştırır gibi görünüyordu ama ben içeri girmek için ısrar etmesem, bilet fiyatına rağmen dönüp gideceğinden eminim. S.ye karşı çıkmıyorum. Tavrını çok iyi anlıyorum. Ben sadece planımızdan vazgeçmeyelim diye ısrar ettim. Bunu alışkanlık haline getirmek kötü bir şey. Böylece içeriye girdik, kasada oturan siyah kadına dört dolarımızı ödedik, kadının küçük oğlu da yanında oturmuş çizgi roman okuyordu. Salon karanlık ve tenhaydı....Orta yaşlı erkekler çoğunluktaydı, itibarsız insanlara benzemiyorlardı, hatta biri üzerinde kocaman B harfi olan bir beyzbol kasketi giymişti. Yeni şovun başlamasına kırk beş dakika vardı, bu arada filmler gösteriliyordu, galiba miki filmi deniyor bunlara, çok ilgi çekmiyor, hatta hiç ilginç değil; yatakta kıvranıp bükülen çıplak bir kadından ve ikide bir yakın plan vajina çekiminden başka bir şey olmayan filmler. Hepsi de can sıkıcı ve cansızdı, seyirciler de pek ilgilenmiyordu. Salona boyuna birileri girip çıkıyordu, hatta önde bir yerlerden birinin horladığını bile duydum. Sonunda film yarıda kesildi (filmlerin başı, ortası, sonu yok, o yüzden de projeksiyon makinesinin nerede kapatıldığı hiç önemli değil) ve Fransız aksanlı bir kadın şovun beş dakika içinde başlayacağını ilan etti. Biz de bunu görmeye gelmiştik. Biraz neşelenir gibi olduk. Sahne gerisindeki orkestra, baterinin monoton sesine ağırlık veren bir müziğe başladı. Yine o Fransız aksanlı ses, bu sefer “çok güzel ve çok seksi Ateşli Lily”nin girişini duyurdu. Anımsayabildiğim diğer adlar arasında en çok beğendiklerim Amber Mist, Kimono Tokyo ve Sandra Del Rio oldu. Her kız kendi farklı şovu, farklı kıyafetiyle tek tek gösteri yapıyor. Bazıları ön sıradaki erkeklere şehvetli sözler söylüyor, diğerleri konuşmuyor. Kiminde küpe var, kimi eldiven takıyor, kimi çorap giyiyor. Her vücut... farklı. Kimisi etine dolgun, kimisi zayıf, kimi ıslak, kimisi kuru, bazıları güzel, diğerleri değil. Sanırım, başarıyı sağlayan güzellik ya da danstaki beceri değil, seyircilerle iletişim kurabilme yeteneği. Coşkusuz bir striptizciyi seyretmek kadar iç karartıcı bir şey olamaz. Bu, alçalmanın dibine vurmak. Öte yandan işini iyi yapanları izlemek zevkli. Hiçbir şey ruhlarındaki coşkunun dışa vurmasına engel olamıyor. Kendi cinsiyetinin gücünü böyle doyasıya değerlendiren bir kadının karşısında olmak insanda neredeyse ereksiyona yol açıyor. Kadın iyice kendini kaptırıp coştuğu anlarda sanatının aşağılayıcı sınırlarını aşıyor ve izleyicileriyle şaşırtıcı bir iletişime giriyor, karşısında oturan erkeklere neredeyse anaç bir anlayış ve hoşgörüyle bakmaya başlıyor. İyi bir striptizcinin sonsuz bir bilgelik ve sabır sahibi olması gerektiğine inanıyorum... Onlardan biriyle konuşmak isterim, özellikle de içlerinde en yaşlısı olan ve aynı zamanda sunuculuğu da üstlenen Fransız kadınla. Şovdan sonra onun tiyatrodan çıkışına tesadüfen tanık oldum; irikıyım Porto Rikolu sevgilisinin koluna girmiş, bir eliyle de sarı saçlı minik kızının elini tutmuş hali beni çok etkiledi. Klimalı lüks apartmanlarda oturan, Doğu Yakası’nın pahalı mağazalarına girip çıkan, çok bakımlı güzelliklerini bir zenginlik ve prestiş rozeti gibi gezdiren hanımefendiler, hayır işlerine bağışta bulunan, iyi eğitimli sesleriyle konuşan, sorumlu mevkilerde oturan, araba kullanan, sanat sohbetleri yapan, hizmetçilere buyuran hanımefendiler, bütün bu zengin Amerikalı kadınların hiçbiri bu geçkin, ağır makyajlı, kırk yaşındaki kadının eline su dökemez. Striptiz şovu bana biraz itici geldiyse de, bu kadını görmüş olduğum için rahat uyudum. Ertesi gün F. ile buluşup ev aramaya çıktım. Önce Columbia’yı yokladık. Bir şey çıkmadı. Ardından öğrenci yurtlarını araştırdık. Sırada bekleyen beş yüz kişi varmış. Sonra nafile bir çabayla gazete ilanlarına baktık. Durum umutsuz görünüyor. Aylık esası üzerinden kalınan oteller bile dolu. International House<a class="si-noteref" href="#f60" id="ref_f60">60</a> için başvuru formu alıp doldurmaya başladım, sonra profesörlerden tavsiye mektubu, çalışmalarımın dökümü ve mali durumumla ilgili bir bildirim istediklerini görünce formu yırtıp attım. Günler geçiyor. Artık ev bile bakmıyorum. Ama F.nin arkadaşlığı çok iyi geldi, ona olan güvenim hiç sarsılmadı. S. bir Çin lokantasında bizimle buluşuyor. Sohbet güzel, yemekler güzel, yeniden <em>àla chinoise</em><a class="si-noteref" href="#f61" id="ref_f61">61</a> yiyorum. Sonra Broadway’den yukarı yürümeye başlıyoruz, S. yürüyüş yapmak istediğini söylüyor. Zaten yürümekte olduğumuz için bu söz bana da, F.ye de gülünç görünüyor. Kahkahadan kırılıyoruz, yanımızdan geçenlere, Şık Dan’lerle sevgilileri Tatlı Susy’lere, Mutlu Harry’lerle Kikirdek Glenda’larına, yaşlı kadınlarla köpeklerine bakıp bakıp kikirdiyoruz. Aklımızda belirli bir şey olmadan Batı Yakası’na giriyoruz. F. ile ben, Hugh S.le birlikte barda oturduk; S. arkadaşı olan bir kızın masasına gitti. Karşıdan Claudia T.ye el salladım, Hugh’la California’dan, evlerden ve daktilo makinelerinden konuştuk, F. sıkılmaya başladığı için gitmeye karar verdi. Bir süre sonra S. yanıma gelip, iki kızı sinemaya götürmek ister misin, diye sordu. (Arkadaşının yanında bir de arkadaşı vardı.) Biramı daha bitirmediğim ve kendimi hayli yorgun hissettiğim için, karar vermekte acele etmedim. İçkimi bitirdikten sonra onların masasına gideceğimi söyledim. Konuşmamız çok ilginç geldiği için acele etmeye gerek duymadım, içkimi ağır ağır bitirdim. Belki de kayıtsızlık demek daha doğru olur. S.nin arkadaşı, Sam diye tuhaf adı olan, tombul, güzel yüzlü bir kız. Adı J. olan öteki kız Detroit’liymiş –birinci heceye vurgu yapacaksın– taşra şivesiyle konuşması hoşuma gitti... Kızlar sinemaya gitmek istemedi, bu benim de işime geldi. Sinemaya gitmek yerine kek pişirmek istediklerini söylediler ve bizi de nezaketle davet ettiler... Birkaç sokak ötedeki marketten kek için gerekli malzemeleri aldık. Kasada oturan kızın yakasındaki isim kartında PeeWee T. yazıyordu. Kızların evi 105. Cadde’de, Madam Rosalia’nın salonunun bitişiğindeki Japon lokantasının üst katındaydı; evin son bir aydır üç uyuşturucu torbacısı tarafından işgal edildiğini söylediler. Kızlar yazın büyük bölümünde burada değillermiş ve anlaşılan başkasına kiralama işinde bir aksilik olmuş. O üç kişiyi sana tarif edeyim. Önce üçünün içinde en konuşkan, en ruh hastası görünümlü ve anlaşılan grubun lideri olan Bill’den başlayayım. Yirmi yaşlarında olmalıydı, saçlarını 1950’lerin motosiklet sürücülerinin başlıklarını andıran bir biçimde, ördek kıçı<a class="si-noteref" href="#f62" id="ref_f62">62</a> stilinde taramıştı, sol kulağına iri bir altın küpe takmıştı, birkaç dövmesi vardı, dövmelerden birinde “Kıyameti Kopartmak için Doğdum” yazıyordu, orduya katılmış, Kore’de bacağından vurulmuş. Gözleri jilet gibiydi, bakışında dostluğunun bir anda şiddete dönüşebileceği ifadesi vardı. Onunla iyi anlaştık. Askerden kaçtığı için madalya alma hakkını nasıl kaybettiğini anlattı. Kardeşinin bir motosiklet çetesine nasıl girdiğini anlattı. İçki ve uyuşturucu hikâyeleri, en çok bir başkasıyla birlikte “kafayı bulup kendini kaybetmeyi” sevdiğini anlattı. Anımsayamayacağım kadar çok hikâye. Bir de Ken vardı, o grubun güzel oğlanıydı ve bir zamanlar düzleştirme işlemi uygulattığı saçlarını yeniden kıvırcıklaştırmak için her gece bigudiyle sarıyordu. Anladığım kadarıyla ünlü Murph the Surf’ü<a class="si-noteref" href="#f63" id="ref_f63">63</a> tanıyordu ve birkaç eyalette çeşitli küçük suçlardan aranıyordu. Son olarak da Gary, sessiz sakin biriydi, üçünün ya en aptalı, ya da en zekisiydi, hangisi olduğunu çıkaramadım. Hepimiz oturup kekin pişmesini beklemeye başladık. Michigan Üniversitesi Ormancılık Fakültesi’ne girme hazırlığı için bütün yazı Michigan’daki bir orman kampında geçiren ve otostopla New York’a gelen Henry K. bir arkadaşıyla birlikte geldi. <em>Playboy</em> dergisinin seks hakkındaki bir anketini doldurarak, kek yiyerek, konuşarak zaman öldürdük. Evde on kişi kadar vardı herhalde. Sonunda Henry K. gitti. Sonra onun arkadaşı gitti. S. gitmek istedi, ben de tam onunla beraber kalkacaktım ki, Detroit’li kız kalmamı istediğini söyledi. İşte o kadar. Böylece ikimiz kanepede oturduk, bir yandan viski içerken, bir yandan da Bill’in Doğu ülkelerinin içkileri hakkındaki incelemelerini dinledik. Susmak bilmiyordu, çenesi hiç kapanmayacak gibi geldi; sarhoşluğum arttıkça sabrım tükendi, kızın da aynı şeyleri düşündüğünü hafiften seziyordum. Sonunda Bill bira almak için dışarı çıkacağını söyledi. Biz de fırsattan yararlanarak kanepede öpüşmeye başladık... Kızın iç çamaşırı olmadığını anlayınca şaşırdım. Bill geri döndü. Ayıp olmasın diye onunla bir bira içtim, sonra ufak tefek, yırtıcı tavırlı kız beni yatak odasına götürdü, yatağa uzandık. Şehvetle, hiç sakınmadan şafağa kadar seviştik. Bu bana iyi geldi. Sadece dört saat uyumama rağmen dinlenmiş olarak ve neşeli bir halde uyandım. Yeniden ev bakmaya gittik. Çabalar yine boşa çıktı. Akşama doğru sinemaya gittik, saat dokuz sularında yemek yapmak için kızın evine döndük. Bill, Ken ve Gary, büyük bir parti LSD satışını başardıkları için kutlama yapıyorlardı. Bir başka “iş arkadaşlarının” gelmesini bekledikleri için, yemeği dışarıda yememizde bir sakınca olup olmadığını sordular. Bize on dolar verdiler, biz de hiç itiraz etmeden 93. Cadde’deki Hint lokantasına gittik; aşırı pahalı yemeğimiz iki kez bir gazete satıcısı tarafından bölündü, yumruk sersemi olmuş bir boksör sesiyle konuşan adam üç kelimeden başka laf etmiyordu: Becer, Öpüş, Düzüş. Becer, Öpüş, Düzüş. Yemekten sonra L.ye gittik, bir buçuğa kadar orada oturduk. J.nin dairesine giderken yol üstünde, benim için kiralık yer bilebileceğini söylediği birinin evine uğradık. Otuz yedi yaşında, Dominik Cumhuriyeti’nden Isabel adında İspanyol dansçısı olarak çalışan bir kadındı, durmadan gülen, tombul, iriyarı, sohbeti tatlı biriydi. Ne yazık ki kısa süre önce evini yetmiş sekiz yaşında yeni evli bir çifte kiralamıştı. Birkaç gün içinde, bir yıl Columbia’da okumuş bir köy çocuğu olan on dokuz yaşındaki sevgilisiyle birlikte yaşamak üzere Idaho’ya gidecekti. 105. Cadde’deki eve gittiğimizde kiracılardan biri olan, pek zeki sayılmayacak Anna adındaki genç kızdan başka kimse kalmamıştı. Kız paniklemiş bir havada yangın merdivenine tünemiş oturuyordu. Biraz sonra telefon çaldı, ben açtım; telefondaki adam –dayak yiyen– Joe idi, Bill, Ken ve Gary’den öcünü alacağına yemin ediyordu. Az önce hastaneye gittiğini, kafasına on dikiş atıldığını, yarın ödeşmek için kardeşleriyle birlikte geleceğini söyledi. Onları uyarmamı tembih etti. Bunun üzerine Anna denilen kız ağız değiştirdi. Adamların Joe’ nun polis olmadığını bildiklerini ve sırf onu dövüp parasını almak için –uyuşturucu satma bahanesiyle– eve çağırdıklarını söyledi. Ucuz bir numara. Neyse ki adam yanında para getirmemiş. J. çok korktu, onu yatıştırmaya çalıştım. Büyük olasılıkla o üç adamın bir daha geri gelmeyeceğini, gelseler bile içeri almayacağımızı, ötekilerin peşlerinde olduğunu bilirlerse zaten gelmek istemeyeceklerini söyledim. Ertesi gün Joseph’le kardeşleri binanın önünde nöbet tutmaya başladılar; ama üç silahşorlar bir daha görünmedi. Yine ev arayarak geçen bir gün. Bu sefer Sam’in kullandığı arabayla Manhattan’ın bir ucundan öteki ucuna, Aşağı Doğu Yakası’ndan Washington Heights’a kadar karış karış dolaşıldı. Yine Ratner’ın Yeri’nde yemek yenildi. Hiç param kalmadığını bilen J. sigaralarımın da bittiğini görünce masadan kalktı, bir paket Lucky Strike alıp geldi. Kendiliğinden yapılan bu ufak iyilik beni çok duygulandırdı. Kamyonlar, hippiler, kazaklar, otoyollar, trafik, tozlu koridorlar. Washington Heights’ta bir kadınla, kızının Claremont Bulvarı’ndaki evi için görüştüm. Kocasından yeni boşanmış olan kızı, St.Thomas’ta kalıyor ve bir dans okulu açarak yeni bir hayata hazırlanıyormuş. Cevap için birkaç gün beklemeliymişim. J. ile birlikte iç karartıcı, ıssız bir yer olan Washington Heights’ta gezindik... sonra metroyla yüz kırk sokak ilerideki Port Authority otobüs terminaline gittik. Otobüse daha bir saat vardı. İshal olmuştum, koca bir market büyüklüğündeki –ve bütün nonoşlar senin sıçmanı seyretmek için kabinlerin aralıklarından içeriyi dikizledikleri için çok rahatsız edici olan– genel tuvalete gitmek zorunda kaldığım birkaç seferden birinde tekrar Henry K. ile karşılaştım. New Jersey’deki bir gezintiden dönüyordu. Onu yeniden görmek New York’taki kısa süreli ikametime gizemli bir simetri kattı. Onu bir daha göreceğimi hiç beklemiyordum ama üç gün içinde iki kez görmüştüm. Bekleme salonundaki J.nin yanına gittik, oradan ilaç satılan markete uğradık, ben tezgâhın başında bir Bromo içtim. O ilaç baş ağrısı için miydi, mide ağrısı için mi? Her neyse, ömrümde tattığım en berbat şeydi, insanın midesini ağzına getiren tebeşirli bir tadı vardı. Yanımızda oturan ihtiyar siyah adam ilacı görünce çok eğlendi, gülmesini zor tuttu. Perona çıktık, vedalaştık. Herhalde ikisi sinemaya gidecekti. Otobüse bindim ve aldıkları notlardan başka hiçbir şeyden söz etmeyen, bir alay kikirdek liseli kızla birlikte yolculuk etme çilesine katlandım. Yolda Henry Miller’ın bir denemesini okudum: Dünyadaki Bütün Sürrealistlere Mektup.</p>

      <p>Sabah oldu. Bu tek paragraflık mektubu yazmam saatler sürdü. İnanılmayacak kadar yorgunum ama mektubu bitirmem gerekiyordu. Kuşlar çıldırdı, kendilerinden geçercesine sabah şarkıları şakıyorlar. Güzel bir gün olacağına eminim. Çocuk gibi bütün günü uyuyarak geçireceğim. Senin ilgini olabildiğince uzun süre çekebilmek için uzun bir mektup yazmak istedim. Aşkla ve yorgunlukla yazdım. Seni çok özlüyorum. Yakında yazar mısın bana?</p>
    </div><cite>Sevgiler,<br/>
    Paul<br/>
    (2012)</cite>
  </div>

  <div class="si-footnotes">
    <div class="si-footnote" id="f29">
      <a class="si-backref" href="#ref_f29">29.</a> <span>Henry W. ve Albert A. Berg İngiliz ve Amerikan Edebiyatı koleksiyonu, ünlü operatör Dr. Albert A. Berg tarafından derlendi ve kardeşi Dr. Henry W. Berg anısına 1940’ta New York Halk Kitaplığı’na bağışlandı. İlk koleksiyon sadece Charles Dickens ve William Makepeace Thackeray’nin yapıtlarından oluşurken, sonradan çok sayıda yazarın yapıtları ve belgeleri de koleksiyona katıldı. (Ç.N.)</span>
    </div>

    <div class="si-footnote" id="f30">
      <a class="si-backref" href="#ref_f30">30.</a> <span>Barnard Koleji, 1889’da kurulan, 1900’den bu yana Columbia Üniversitesi’ne bağlanan ve sadece kız öğrenci yetiştiren bir edebiyat ve sosyal bilimler üniversitesidir. (Ç.N.)</span>
    </div>

    <div class="si-footnote" id="f31">
      <a class="si-backref" href="#ref_f31">31.</a> <span><em>White Anglo-Saxon Protestant</em>: Beyaz Anglo-Sakson Protestan. (Ç.N.)</span>
    </div>

    <div class="si-footnote" id="f32">
      <a class="si-backref" href="#ref_f32">32.</a> <span>Bu, <em>Cam Kent</em>’teki Quinn değil, <em>Ay Sarayı</em>’ndaki anlatıcı Fogg’un ilk versiyonu olan Quinn. (Yazarın notu)</span>
    </div>

    <div class="si-footnote" id="f33">
      <a class="si-backref" href="#ref_f33">33.</a> <span>Robert Musil’in <em>Genç Törless</em> adlı romanı. (Yazarın notu)</span>
    </div>

    <div class="si-footnote" id="f34">
      <a class="si-backref" href="#ref_f34">34.</a> <span>Lydia yetişkinlik çağında <em>Madam Bovary</em>’yi ve <em>Swann’ların Tarafı</em>’nı çevirecek, Paul da yetişkinlik döneminde çevirmenlerinden birinin Lydia olduğu “20. Yüzyıl Fransız Şiiri” antolojisi hazırlayacaktı. (Yazarın notu)</span>
    </div>

    <div class="si-footnote" id="f35">
      <a class="si-backref" href="#ref_f35">35.</a> <span>Bu kesinlikle, Latince, <em>güney rüzgârı</em> anlamına gelen Auster soyadına bir gönderme olmalı. (Yazarın notu)</span>
    </div>

    <div class="si-footnote" id="f36">
      <a class="si-backref" href="#ref_f36">36.</a> <span>(Fr.) Buyurun mösyö. Size geldi. (Ç.N.)</span>
    </div>

    <div class="si-footnote" id="f37">
      <a class="si-backref" href="#ref_f37">37.</a> <span>(Fr.) Büyüleyici, şirin. (Ç.N.)</span>
    </div>

    <div class="si-footnote" id="f38">
      <a class="si-backref" href="#ref_f38">38.</a> <span>(Fr.) Bütün sınırları aştılar. (Yazarın notu)</span>
    </div>

    <div class="si-footnote" id="f39">
      <a class="si-backref" href="#ref_f39">39.</a> <span>Herakleitos’un ünlü, “Yukarıya çıkan da aşağıya inen de tek ve aynı yoldur.” sözüne gönderme yapıyor. (Yazarın notu)</span>
    </div>

    <div class="si-footnote" id="f40">
      <a class="si-backref" href="#ref_f40">40.</a> <span>(Fr.) Ama mösyö, öyle bir torbada olunca, çöp sandım. (Yazarın notu)</span>
    </div>

    <div class="si-footnote" id="f41">
      <a class="si-backref" href="#ref_f41">41.</a> <span>(Fr.) Ben bin yaşındayım ve sen gittikten sonra da, ben burada olacağım. (Yazarın notu)</span>
    </div>

    <div class="si-footnote" id="f42">
      <a class="si-backref" href="#ref_f42">42.</a> <span>(Fr.) On bire on var. (Ç.N.)</span>
    </div>

    <div class="si-footnote" id="f43">
      <a class="si-backref" href="#ref_f43">43.</a> <span>Peter, geçen ders yılında New York’ta seninle aynı evi paylaşan Peter Schubert’ti. O da Paris programına kaydolmuştu ve Paris’e geldikten birkaç gün sonra o ve sevgilisi, Clément Sokağı’nda, St. Germain Mağazası’nın tam karşısında senin kaldığın küçük otele yerleştiler. Hiçbirinizin fazla parası yoktu, ancak ayda 2300 frank (günde iki dolar) harcayabilecek durumdaydınız. Esprili, çok yetenekli Peter, müzisyendi; bir yandan üniversiteye devam ederken bir yandan da Fransız müzik öğretmenlerinin imparatoriçesi Nadia Boulanger’den ders alarak Paris’te geçirdiği süreyi yararlı kılmak istiyordu. İsteği gerçekleşti, iki yıl daha Paris’te kalıp Boulanger’le çalışmayı sürdürdü, sonra New York’a dönüp Columbia’dan mezun oldu; uzun yıllardır da Montreal’de McGill Üniversitesi’nde ders veriyor, ayrıca Rönesans ve çağdaş müzik konularında uzmanlaşmış bir orkestrayı ve koroyu yönetiyor. İşte bu müthiş Peter ve onun müthiş güzel sevgilisi Sue H., Paris’te geçirdiğin aylar boyunca en yakın dostların, komşuların, hiç ayrılmadığın arkadaşların, ailen oldu; onlar olmasaydı yaşadığın sorunlardan tek parça halinde çıkman mümkün olmayabilirdi. Peter, hikâyenin bir başka bölümünde de önemli bir rol oynadı; çünkü liseyi bitirip üniversiteye başlamadan önce aradaki bir yılı Paris’te geçirirken tanıştığı film yapımcısı Alexandre Salkind’in karısı Berta Domínguez D. ile seni tanıştırtan da o oldu. Berta, 25 Eylül tarihli mektubunda “Meksikalı kadın” diye sözünü ettiğin kadındır, Paris’teki son haftalarında yazdığın mektuplarda anlattığın film projesine katılmanı sağlayan kişidir. New York’a döndükten sonra da onunla iletişimi sürdürdün ve birkaç yıl sonra Paris’te yaşamaya başlayınca (Şubat 1971) Berta’nın kocası –<em>Dava, Üç Silahşorlar, Süpermen</em> filmlerinin yapımcısı– birkaç sefer sana iş verdi. Bu deneyimlerini, Salkind ve Berta’yı Mösyö ve Madam X diye adlandırarak <em>Cebi Delik</em>’te anlattın. O kitabı yayımladığın zaman sağdılar ve adlarını gizli tutmak istemiştin. Ama artık yaşamadıkları için adlarını açıklamakta sakınca görmüyorsun. Şimdi birer hayalet oldular ve hayaletlere ait olan tek şey de adlarıdır. (Yazarın notu)</span>
    </div>

    <div class="si-footnote" id="f44">
      <a class="si-backref" href="#ref_f44">44.</a> <span>(Fr.) Aynasızlar, polisler. (Ç.N.)</span>
    </div>

    <div class="si-footnote" id="f45">
      <a class="si-backref" href="#ref_f45">45.</a> <span>(Fr.) Berbat, gülünç ama şu anda sadece on frankım var. Yani iki dolar. Fazla bir şey değil. Bugünden sonra ne yapacağımı bilmiyorum. Umarım babam yakında para gönderir. (Yazarın notu)</span>
    </div>

    <div class="si-footnote" id="f46">
      <a class="si-backref" href="#ref_f46">46.</a> <span>Artık ne diyeceğimi bilmiyorum. Yağmur, denize sıçrayan kumlar gibi sürekli yağıyor. Şehir çirkin. Hava soğuk –sonbahar geldi. İki kişi asla birlikte olamayacaklar– ten görünmüyor, dokunulamayacak kadar uzakta. Herkes hiçbir şey söylemeden konuşuyor, sözcüksüz, anlamsız. Bacaklar kafayı bulmuş gibi sendeliyor. Melekler dans ediyor ve her taraf bok içinde.</span>

      <p>Hiçbir şey yapmıyorum. Yazmıyorum, düşünmüyorum. Her şey ağırlaştı, zorlaştı, sinir bozucu oldu. Ne başlangıcın başı var ne de sonucun sonu. Her yok oluşunda kendi yıkıntıları içinden yeniden ortaya çıkıyor. Artık sorgulamıyorum. Bitirir bitirmez dönüp yeniden başlıyorum. Kendi kendime diyorum ki, biraz daha gayret et, şimdi bırakma, biraz daha gayret ve her şey değişecek, ve neden yaptığımı bilmeden devam ediyorum, her sefer bu son olacak diye düşünerek devam ediyorum. Evet, konuşuyorum, ses versin diye sözcükleri zorluyorum (Ne için?), artık benim olmayan bu eskimiş sözcükler, sürekli ağzımdan dökülen bu kelimeler... (Yazarın notu)</p>
    </div>

    <div class="si-footnote" id="f47">
      <a class="si-backref" href="#ref_f47">47.</a> <span>Fransız şairi (1927-2012). Onun şiirlerini bir önceki bahar New York’tayken –çağdaş Fransız şairleri antolojisindeki üç-dört şiirini– keşfetmiştin; Paris’e geldikten sonra kitaplarını bulup çevirmeye başladın. Çevirmekten zevk aldığın için çeviriyordun; çünkü onun yeni Fransız şairleri içinde en iyisi ve en özgünü olduğunu düşünüyordun. 1971’de tanıştınız ve onun geçen ekimde (2012) ölümüne kadar yakın dostluğunuzu sürdürdünüz. 1977’de Dupin çevirilerinin bir bölümü <em>Fits and Starts</em> (Gelişigüzel) adıyla yayımlandı (Living Hand), çevirilerin ikinci kitabı olan <em>Selected Poems</em> (Seçme Şiirler) 1992’de yayımlandı (U.S. Wake Forest University Press; B.K. Bloodaxe). Senin <em>Seçme Yazılar</em> kitabındaki iki yazı da Dupin’e ayrılmıştır: 1971’de onun şiirleri üzerine yazdığın yazı ve 2006’da Dupin’in sekseninci doğum günü için sürpriz olarak ortak anılarınızı yazdığın <em>The History of a Friendship</em> (Bir Dostluğun Tarihçesi) adlı yazı dizisi. Son kitabın <em>Kış Günlüğü’</em>nde de Jacques ve Christine’in bahsi “<em>arkadaşların en iyileri ve en iyi kalplileri, adları sonsuza dek kutsansın</em>” diye geçer. (Yazarın notu)</span>
    </div>

    <div class="si-footnote" id="f48">
      <a class="si-backref" href="#ref_f48">48.</a> <span>Allen Mandelbaum (1926-2011). Teyzenin kocası. Vergilius, Dante, Homeros, Ovidius’un övülen çevirmeni, 20. yüzyıl İtalyan şairlerinin (Ungaretti, Quasimodo ve diğerleri) çevirmeni, şair, profesör, yabancı diller ustası (antik Yunanca, Latince, İbranice, Arapça ve belli başlı bütün Avrupa dilleri). Hiç tartışmasız tanıdığın en parlak ve tutkulu edebiyat düşünürü. Senin dostun, danışmanın, yazı hayatının ilk yıllarındaki kurtarıcın, yaptıklarına ilk inanan ve hevesini destekleyen kişi. Adı sonsuza dek kutsansın. (Yazarın notu)</span>
    </div>

    <div class="si-footnote" id="f49">
      <a class="si-backref" href="#ref_f49">49.</a> <span>1965’te Paris’e ilk gidişinde tanıştığın Alexandre Spengler. <em>Yalnızlığın Keşfi</em> kitabının ikinci bölümünde S. adıyla yer alır. (Yazarın notu)</span>
    </div>

    <div class="si-footnote" id="f50">
      <a class="si-backref" href="#ref_f50">50.</a> <span>(Fr.) Azizim Mösyö X. (Ç.N.)</span>
    </div>

    <div class="si-footnote" id="f51">
      <a class="si-backref" href="#ref_f51">51.</a> <span>(Fr.) Patron hâlâ burada. (Ç.N.)</span>
    </div>

    <div class="si-footnote" id="f52">
      <a class="si-backref" href="#ref_f52">52.</a> <span>Sendika avukatı ve sadık bir liberal demokrat olan üvey baban Norman Schiff, Kongre üyeliğine aday olmayı düşünüyordu. Ama çok geçmeden bundan vazgeçti. (Yazarın notu)</span>
    </div>

    <div class="si-footnote" id="f53">
      <a class="si-backref" href="#ref_f53">53.</a> <span>Okulu bitirmek için almam gereken bir ders. (Yazarın notu)</span>
    </div>

    <div class="si-footnote" id="f54">
      <a class="si-backref" href="#ref_f54">54.</a> <span>Amiyotropik lateral skleroz (ALS). (Yazarın notu)</span>
    </div>

    <div class="si-footnote" id="f55">
      <a class="si-backref" href="#ref_f55">55.</a> <span>Mektubun dipnotu: “Erik Satie’nin piyano için bestelediği bir parça.” (Yazarın notu)</span>
    </div>

    <div class="si-footnote" id="f56">
      <a class="si-backref" href="#ref_f56">56.</a> <span>Çocuk tekerlemesindeki duvardan düşen yumurtanın adı. (Ç.N.)</span>
    </div>

    <div class="si-footnote" id="f57">
      <a class="si-backref" href="#ref_f57">57.</a> <span>Mektubun genel havasından anlaşıldığı kadarıyla Lydia ile henüz ayrılmadığınız için, sevgilin gözüyle baktığın bir kıza bir başka kızla yattığını anlatmış olman seni şaşırtıyor. Ama aynı zamanda ikiniz de gençtiniz, hiç beraber yaşamamıştınız, evlenmeyi düşünmüyordunuz ve istediğini yapmakta özgür olduğun için de bu hikâyeyi ona sevgilinle ya da (gelecekteki) karınla değil de bir arkadaşınla paylaşırcasına anlatınca belki hoşuna gideceğini sanıyordun.</span>

      <p>Mektubun başka yerleri de seni irkiltiyor; özellikle de “ibne” ve “nonoş” sözcüklerini kullanman; ama 1969’da “gay” sözcüğü yaygın olarak bilinmiyordu, Amerika eşcinsellik için henüz tarafsız bir terim icat etmemişti ve sokak argosundaki bütün kelimeler bugün kulağa çok çirkin gelen aşağılayıcı bir nitelik taşıyordu.</p>

      <p>2CV=Deux Chevaux, 300 dolara aldığın ve o yaz bindiğin ilkel Fransız otomobili. O kadar hafif ve o kadar ufaktı ki, Amerika’nın otoyollarında hiçbir işe yaramıyordu. Azami hızı saatte yaklaşık kırk beş mildi.</p>

      <p>Michigan’daki bir orman kampından New York’a dönen ve beklenmedik bir anda Port Authority otobüs terminalinin erkekler tuvaletinde ortaya çıkan Henry K.ya gelince, herhalde arkadaşın olması gerektiği halde, onu hiç anımsamıyorsun.</p>

      <p>Terminolojide de bir takım yanlışlar var – örneğin Brooklyn Heights Piyasa Yolu yerine Sahil Yürüyüş Yolu demişsin ama o zaman öyle yazmış olduğun için olduğu gibi bırakacaksın; çünkü zaman tünelinin hiç kurcalanmaması gerekir. (Yazarın notu)</p>
    </div>

    <div class="si-footnote" id="f58">
      <a class="si-backref" href="#ref_f58">58.</a> <span>(İbr.) Hasid; dindar. Hasidilik; Yahudilikte 18. yüzyılda Polonya’da doğan koyu dindar akım. (Ç.N.)</span>
    </div>

    <div class="si-footnote" id="f59">
      <a class="si-backref" href="#ref_f59">59.</a> <span><em>The Lean Years: A History of the American Worker, 1920-1933</em>, Irving Bernstein’ın Amerikan işçi sınıfının durumunu anlatan yapıtı. (Ç.N.)</span>
    </div>

    <div class="si-footnote" id="f60">
      <a class="si-backref" href="#ref_f60">60.</a> <span>International House New York, lisansüstü öğrencilerin, araştırma yapan akademisyenlerin, eğitimcilerin ve asistanların kaldığı kazanç gözetmeyen bir konaklama ve program merkezi. (Ç.N.)</span>
    </div>

    <div class="si-footnote" id="f61">
      <a class="si-backref" href="#ref_f61">61.</a> <span>(Fr.) Çin usulü. (Ç.N.)</span>
    </div>

    <div class="si-footnote" id="f62">
      <a class="si-backref" href="#ref_f62">62.</a> <span>Saçın tepesini kabartıp, yanlardan arkaya doğru taranan ve arka ortadan enseye kadar tarak ucuyla ayrık yapılan briyantinli saç modeli. (Ç.N.)</span>
    </div>

    <div class="si-footnote" id="f63">
      <a class="si-backref" href="#ref_f63">63.</a> <span>“Murph the Surf” lakaplı Jack Roland Murphy, bir sörf şampiyonu, müzisyen, yazar ve ressamdı. 1964’te Doğal Tarih Müzesi’nde Amerika’nın en büyük mücevher hırsızlığına karıştı, 1968’de de bir cinayet işleyip yeni bir soygun yaptığı için ömür boy hapis cezasi aldı. (Ç.N.)</span>
    </div>
  </div>
</body>
</html>