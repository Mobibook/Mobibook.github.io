<html xmlns="http://www.w3.org/1999/xhtml">
	<head>
		<title>8-12.html</title>
		<link href="template.css" rel="stylesheet" type="text/css"/>
	</head>
	<body>
		<div id="x8-12.html" xml:lang="tr-TR">
			<div class="Basic-Text-Frame-7">
				<p class="anabaslik-2" id="toc_marker-15">ON ÜÇÜNCÜ BÖLÜM</p>
				<p class="arabaslikorta">Bitimsiz alışveriş</p>
				<p class="arabaslikorta-copy">2004 Kışı</p>
				<p class="resim-2"><img alt="1.jpg" class="image" height="69" src="images/1_fmt15.jpeg" width="65"/></p>
				<p class="Footnote-Text para-style-override-3"/>
				<p class="paragraf-3"><span class="GG-dropcaps-3">ARALIK’IN İLK GÜNLERİYDİ VE HERKES</span><span> tatil hazırlığı içindeydi. Bense Ulusal Sağlık Enstitüleri’nden harika bir haber almıştım; başvurduğum büyük bir çalışma fonunun ödemesi kabul edilmişti. Diğer bir deyişle, araştırma ekibim ve ben, bundan sonra en az beş yıl fon konusunu dert etmek zorunda kalmayacaktık. Araştırma dünyasında bu anlar, kutlama gerektiren sayılı anlardan biridir. Gerçi fon için başvurduğunuzda alamamaktan endişe edersiniz, aldığınızda ise çalışmayı tamamlayamamaktan ya da daha kötüsü, elde edeceğiniz sonuçların umduğunuz gibi olmamasından korkarsınız. Ama bu akşam kutlama akşamıydı ve ben ailemi La Cienaga’nın gözde Japon restoranlarından birine götürüyordum. Sushi’ye hepimiz bayılıyorduk, ayrıca çocuklar da bu sayede lüks bir yeri deneme fırsatını yakalayacaktı.</span></p>
				<p class="paragraf-3 para-style-override-17"><span>12 yaşındaki kızım Rachel gitmeyi reddettiği için geç kalmıştık. Rachel üstüne giyecek havalı bir şey bulamıyordu. Gigi onu memnun etmek için kendi gardrobundan birkaç giysi verdi ve artık ortaokula geçtiği için haftaya onu alışverişe götüreceğine söz verdi. Kadınların, hatta ergenlik öncesi kızların, kıyafete verdiği önem, beni daima hayrete düşürmüştür.</span></p>
				<p class="paragraf-3 para-style-override-17"><span>Ertesi gün Brenda Livingston isimli bir kadın aradı. 10 yıl kadar önce 30’lu yaşlarındayken sevimsiz bir boşanma döneminde bana tedaviye gelmişti. Şimdi ise telefonda ağlayarak, büyük bir kriz yaşadığını, aklına arayacak başka birinin gelmediğini söylüyordu. Onu yatıştırdım ve ertesi gün, öğleden sonraya randevu verdim.</span></p>
				<p class="paragraf-3 para-style-override-17"><span>O gece evde, akşam yemeğinde Rachel “Cumartesi günü Caroline’ın doğum günü partisine gidiyorum, ona hediye almam gerek” dedi. </span></p>
				<p class="paragraf-3 para-style-override-17"><span>“12 yaşına girecek değil mi?” dedi Gigi.</span></p>
				<p class="paragraf-3 para-style-override-17"><span>“Hı hı” diye cevap verdi Rachel. </span></p>
				<p class="paragraf-3 para-style-override-17"><span>“Tamam, ben güzel bir şey alırım ona” dedi Gigi.</span></p>
				<p class="paragraf-3 para-style-override-17"><span>Yemeğimizi bitirdik, çocuklar sofrayı topladılar ve odalarına çekilmek için izin istediler. Gigi’yle ben salonda kaldık.</span></p>
				<p class="paragraf-3 para-style-override-17"><span>“Neyin var senin bu gece? Aklın başka yerde gibi” dedi Gigi. </span></p>
				<p class="paragraf-3 para-style-override-17"><span>“Eskiden tanıdığım bir kadını düşünüyorum” dedim.</span></p>
				<p class="paragraf-3 para-style-override-17"><span>“Bir kadını düşünüyorsun ha? Ne güzel, ailene düşkünlüğün gözlerimi yaşarttı doğrusu.”</span></p>
				<p class="paragraf-3 para-style-override-17"><span>“Eskiden tedavi ettiğim bir kadın. Bugün yaşadığı bir kriz yüzünden aradı da” dedim.</span></p>
				<p class="paragraf-3 para-style-override-17"><span>“Bu defalık affediyorum ama bir dahaki sefere ceza olarak ayak masajı yaparsın ona göre.”</span></p>
				<p class="paragraf-3 para-style-override-17"><span>Bulaşıkları yıkarken eski hastamı düşündüm. Brenda üst düzey yöneticilik yapan ama ailesinde ve evliliğinde zorluklar yaşayan kariyer odaklı kadınlarla pek çok ortak özelliğe sahipti. Onu tedavi ettiğim süre içinde büyük bir reklam şirketinin genel müdür yardımcısı olarak haftada altmış saat çalışıyordu. Alanında en üst düzeylere erişmişti ama hayatından tatmin olmuyor, nedenini de bilemiyordu. Brenda’nın duygularıyla başetme yöntemi “aşırı yemek”ti.</span></p>
				<p class="paragraf-3 para-style-override-17"><span>Evliliğinin dağılıp gittiği günlerde Brenda’nın bazı yiyecekleri gün içinde renklerine göre yeme saplantısı geliştirdiğini hatırlıyordum. Kahvaltı kahverengiydi: Kahve, buğday ekmeği, arada bir de bir kâse tahıllı gevrek. Öğle yemeği beyazdı: Tavuk göğsü veya balık çorbası ve pilav. Gece geç vakitte daha koyu tonlarla midesini doldurmayı seviyordu: Çikolata, kakaolu kek ve sıcak çikolatalı kek. Çok zayıftan aşırı kiloluya kadar değişen bir aralıkta gidip geliyordu. Terapi sürecinde bir ara neredeyse 20 kilo almıştı. Bir meslektaşı onu hamile olduğu için tebrik ettiğinde ne kadar utandığını hatırlıyordum.</span></p>
				<p class="paragraf-3 para-style-override-17"><span>Brenda’nın baş sorunu annesiydi. Ne yaparsa yapsın annesinin gözüne giremiyordu ama o her anını annesinden onay almaya çalışarak geçiriyordu. Giydiği kıyafetler, girdiği ve takip ettiği işler, hatta seçtiği erkekler… Bunların hiçbiri anneyi hiçbir zaman memnun etmiyordu. Yine de iş annesinin kusurlarını görmeye geldiğinde Brenda’nın gözü kör oluyordu. Ardından tam terapide ilerleme kaydettiğimizi düşündüğüm bir sırada “iyileştiğini” söyleyerek tedaviyi bırakmıştı.</span></p>
				<p class="paragraf-3 para-style-override-17"><span>Hastaların bilinçdışı çatışmalarının farkına ilk vardıklarında terapiyi bırakmaları görülmemiş şey değildir. Semptomların ardına gizlenen acı verici hisler ve anılarla yüzleşmek kolay değildir. Bu rahatsızlık verici duygulardan kaçınabilmek için hastanın zihni kimi zaman onu iyileştiği ve artık terapiste ihtiyaç duymadığı yönünde kandırır. Hasta böylece asıl sorunu deşen terapisti aradan çıkararak, kendisini gerçekte rahatsız eden şeyi bastırmaya ya da unutmaya devam eder. </span></p>
				<p class="paragraf-3 para-style-override-17"><span>Brenda iyileştiğini söylediğinde aslında henüz başetmeye hazır olmadığı duygulardan kaçtığından neredeyse emindim. O günlerde psikoterapist olarak deneyimim daha azdı ve onun ani kaçışı biraz moralimi bozmuştu. Vakti gelmeden önce gidenlerin genelde tedaviyi sürdürecek duygusal güçten yoksun, kronik hastalar olduğunu biliyordum. Yine de ani gidişini düşündüğümde sorunlarını araştırırken Brenda’nın fazla üzerine gitmiş olabileceğimi fark ettim. Bu olası yanlış adımı aklımın bir köşesine yazdım ve bu defa, fırsatım olursa, daha yavaş ilerlemeye ant içtim.</span></p>
				<p class="paragraf-3 para-style-override-17"/>
				<p class="paragraf-3 para-style-override-17"/>
				<p class="paragraf-3 para-style-override-21"><span class="GG-dropcaps-3">BRENDA CUMA GÜNÜ</span><span> siyah döpiyesiyle şık ve zarif bir görünüm içinde ofisime geldi. Son moda Jennifer Aniston saç kesimiyle artık sarışındı. Kocaman şık çantasını kanepenin yanına koyduktan sonra oturdu. Sigarasını yakmaya hazırlandığı sırada “sigara içilmez” kuralını hatırladı. Gülümsedi. “Merhaba Dr Small. Sizi gördüğüme sevindim. Saçınıza düşen aklar yakışmış. Havalı olmuşsunuz.” Şöyle bir gülümsemeden edemedim.</span></p>
				<p class="paragraf-3 para-style-override-17"><span>“Ben de seni gördüğüme sevindim Brenda” dedim. “Neler oluyor, anlatsana. Bir kriz yaşadığından bahsettin?”</span></p>
				<p class="paragraf-3 para-style-override-17"><span>“Evet. Üç yıldır Richard’la evliyim ama o artık imkânsız biri oldu. Bir kez daha boşanmak istemiyorum ama Richard beni terk etmekle tehdit ediyor.”</span></p>
				<p class="paragraf-3 para-style-override-17"><span>“Neden?” </span></p>
				<p class="paragraf-3 para-style-override-17"><span>“Bir sorunum olduğunu düşünüyor da ondan. Daha doğrusu bir sürü sorunum olduğunu düşünüyor. İşim, annem, alışverişim… Çok fazla para harcadığımdan şikâyet ediyor. O kim ki bana öyle diyor? O aptal evlilik sözleşmesini imzaladım işte, kendi param var benim.”</span></p>
				<p class="paragraf-3 para-style-override-17"><span>“Sana evlilik sözleşmesi mi imzalattı?” dedim.</span></p>
				<p class="paragraf-3 para-style-override-17"><span>“Tabii ki. Bu günlerde herkes yapıyor bunu. Ama Richard buna rağmen bir dolar harcasam kendini kaybediyor. Güya benim için endişeleniyormuş, hâlbuki ben çok tutumluyum. Sadece indirimlerden alışveriş yapıyorum. Dün Saks’da her şeyde yüzde 40 indirim vardı, Saks First kartını kullanırsan, onun da üzerinden yüzde 15… Ki ben de kullandım tabii. Aptal mıyım, tabii ki kullanırım. Neredeyse beş dolara muhteşem, siyah bir Dolce elbise aldım… Tamam, beş değil, 900 dolara, ama bedava gibi bir fiyat, o elbise için. Ha bir de ne var, biliyor musunuz? Ki yemin ederim hayatımda böyle bir şey yapmamıştım, yok denecek fiyata </span><span class="char-style-override-14">mor</span><span> bir Versace aldım. İnanın bana gardrobum siyah ve gri döpiyeslerle dolu, birkaç tane de kırık beyaz kokteyl elbisesi. Şimdiye kadar hiç mor bir şey almamıştım! Richard mutlu olmalı benim adıma. İşi genişletiyorum ne de olsa!”</span></p>
				<p class="paragraf-3 para-style-override-17"><span>Alışveriş zaferlerini dinlerken Brenda’yı üç bin dolarlık mor bir elbiseyi, muhtemelen hiç giymediği, birbirinin aynı 40 siyah elbisenin arasına sıkıştırmaya çalışırken hayal ettim. Acaba 10 yıl önceki yeme sorununun yerini yeni bir saplantı, yani alışveriş mi almıştı? Daha da önemlisi, şimdiki krize altta yatan hangi duygular ya da çatışmalar yol açmıştı? Brenda bir şeyler söylememi bekliyordu. </span></p>
				<p class="paragraf-3 para-style-override-17"><span>“Gardrobunu genişletmen çok güzel Brenda. Sence o mor elbiseyi hiç giyecek misin?”</span></p>
				<p class="paragraf-3 para-style-override-17"><span>“Bilmem ki” dedi aldırışsız bir tavırla “yazın giyerim belki. Ama gerçekten çok güzel ve gardrobuma renk katıyor!”</span></p>
				<p class="paragraf-3 para-style-override-17"><span>Gülümsedim. “Hâlâ o reklam ajansında mı çalışıyorsun?”</span></p>
				<p class="paragraf-3 para-style-override-17"><span>“Artık kıdemli genel müdür yardımcısı olarak yeni müşterilere bakıyorum. Yeni pozisyonumda saatlerimi de kendim belirliyorum. Böylece alışveriş yapacak, beğenmediklerimi iade edecek, sonra biraz daha alışveriş yapacak bolca vaktim oluyor.” Kahkaha attı.</span></p>
				<p class="paragraf-3 para-style-override-17"><span>Alışveriş sohbeti beni hem güldürmüş hem de endişelendirmişti ama konuyu bu meşgaleyi tetikleyebilecek nedenlere doğru kaydırmak istiyordum. Belki sohbeti ilişkisine geri döndürmek krizin altında yatan çatışmaları ortaya çıkarmamızı sağlardı.</span></p>
				<p class="paragraf-3 para-style-override-17"><span>“Richard’ın seninle ve annenle meselesi nedir?” dedim. Brenda’nın ağzından Richard’ın ilişkiye bakışını dinlemek, gerçekte olup bitenleri anlamamı sağlayabilirdi.</span></p>
				<p class="paragraf-3 para-style-override-17"><span>İnsan davranışına ilişkin genel ilkelerden birine göre olumsuz bir şeyi kendimizden çok, başkalarında görmemiz kolaydır. Bu zihinsel süreç kimi zaman terapistlere tedavi sürecinde yol gösterir. Çoğu zaman başkalarında bizi en çok rahatsız eden özellikler, kendi sahip olduğumuz özelliklerdir. Bu özellikleri başkasında görmek bizi kızdırabilir ama onları kendimizde görmeyi asla kabul edemeyiz. Richard’ın Brenda’ya ilişkin şikâyetleri onun kendine ait sorunlarını da yansıtıyor olabilirdi ama Brenda’nın Richard’la ilgili yakınmaları bizi Brenda’nın şu anki sorunlarının ardında yatan çatışmalara da götürebilirdi. </span></p>
				<p class="paragraf-3 para-style-override-17"><span>“50’li yaşlarda, yetişkin bir adamın 80 yaşındaki annemi kıskandığına inanabiliyor musunuz? Olacak şey değil! Ne zaman annemle telefonda konuşsam deliriyor.”</span></p>
				<p class="paragraf-3 para-style-override-17"><span>“Ne sıklıkta konuşuyorsun?” dedim.</span></p>
				<p class="paragraf-3 para-style-override-17"><span>“Günde bir ya da iki defa arıyor. Ne olmuş ki? Yalnızlık çekiyor muhtemelen, ben de neşelendiriyorum onu. Richard anneme ondan daha fazla ilgi gösterdiğimi söylüyor.”</span></p>
				<p class="paragraf-3 para-style-override-17"><span>Gerçekten öyle olabilir mi acaba diye düşündüm. </span></p>
				<p class="paragraf-3 para-style-override-17"><span>Devam etti. “Tam bebek yani. Üstelik işimi de kıskanıyor! Sürekli ofisimi arayıp ‘özledim seni’ falan gibi aptalca şeyler söylüyor ama ben biliyorum ki aslında bir şekilde kendini işime dâhil etmeye çalışıyor.”</span></p>
				<p class="paragraf-3 para-style-override-17"><span>“Neden böyle bir şey yapsın?” dedim.</span></p>
				<p class="paragraf-3 para-style-override-17"><span>“Hayatımda onu içermeyen bir şeyimin olması fikrine dayanamıyor da, ondan. Günboyu annemden ve kocamdan telefonlar alıyorum. İş yapacak vaktim kalmıyor neredeyse!”</span></p>
				<p class="paragraf-3 para-style-override-17"><span>Brenda konuşmasını sürdürürken aklıma belli ki hiç iyileşme sağlamamış olan, eski tedavi sürecinde fark ettiğim temel bir sorun geldi. Hayatında onunla ilgileniyor görünen kaç kişi olursa olsun -kocası, annesi, iş arkadaşları, dostları- Brenda kendini her zaman yalnız hissediyordu. Sorun kısmen çevresini, tıpkı narsistik ve ilgiye muhtaç annesi gibi, ona kendini bağımsız hissettirecek duygusal alan tanımayan insanlarla kuşatmasından kaynaklanıyordu. Tahminime göre Brenda kendini sevilmeye layık hissetmediği için, etrafını sevgi gösteremeyecek kadar bencil insanlarla çevrelemişti. </span></p>
				<p class="paragraf-3 para-style-override-17"><span>Brenda tüm sorunlarının temelinde babasını erken yaşta kaybetmesinin yattığına inanıyordu. Beynindeki habis tümör yüzünden babası Brenda 12 yaşındayken ölmüştü. Annesi ise bunu izleyen 40 yıl boyunca yastan çıkmamıştı. Babasının ölümü Brenda’yı etkilemişti hiç şüphesiz ama ben, annenin Brenda’yla empati kurma kabiliyetinden yoksun oluşunun, Brenda’nın psikolojik tecridinde ve özsaygı eksikliğinde daha güçlü bir etkisi olduğunu düşünüyordum. </span></p>
				<p class="paragraf-3 para-style-override-17"><span>Annedeki narsisizmi ve esirgeyici kişiliği tanımlayan olaylar da son derece çarpıcıydı. Brenda’nın anlattığı, 17 yaşında yaşanmış bir olayı hatırlıyordum. Brenda erkek arkadaşıyla buluşmadan eve yarım saat geç gelince annesi öyle sinirlenmişti ki bir hafta onunla konuşmamıştı. Önceki terapimizde Brenda annesinin sorunlarına olan katkısını kavramaya hazır değildi. Bütün meselesi babasının ölümü, annesinin yaşadığı yürek yakan acı ve adi kocasının bunları hiç anlamayışıydı.</span></p>
				<p class="paragraf-3 para-style-override-17"><span>“Annen Richard hakkında ne hissediyor?” dedim.</span></p>
				<p class="paragraf-3 para-style-override-17"><span>“Saygın bir avukat olmasından çok memnun. Aslında Richard annemin şimdiye kadar hayatıma giren erkekler içinde onayladığı tek kişi. Haberlere falan çıksa epey heyecanlanıyor. Bütün arkadaşlarına gururla anlatıyor. Kavga ettiğimizi falan söylersem ilk cevabı ‘Yine ne </span><span class="char-style-override-14">yaptın</span><span>?’ oluyor. Sinir oluyorum bu lafa. Sanki Richard muhteşem biri de, ben ona sahip olduğum için şanslıyım. Richard ile evliliğimin hayatımdaki en büyük başarı olduğunu düşünüyor. İşimi ciddiye bile almıyor.” </span></p>
				<p class="paragraf-3 para-style-override-17"><span>Ağlayacakmış gibi görünüyordu, mendil kutusunu uzattım. Annesinin kendi üzerindeki gücünü açığa vurduğu için utanarak aldı mendili. </span></p>
				<p class="paragraf-3 para-style-override-17"><span>Brenda’nın kriz diye algıladığı şeyi yavaş yavaş çözmeye başlamıştım. Şimdi nihayet Richard üzerinden annesinin onayını alıyordu ama evliliği çıkmaza girdiği için, o onayı kaybetmekten korkuyordu. Bu kriz onun, ister kocası olsun ister annesi ya da terapisti, insanlarla yakınlaşmakta neden sorun yaşadığını anlaması için fırsat olabilirdi. Şu an yardım alma cesaretini bulacak bir acı içindeydi ve onu korkutup kaçırmadan o yardımı sunmak benim işim, daha doğrusu zorlu görevimdi. </span></p>
				<p class="paragraf-3 para-style-override-17"><span>Seansın geri kalan kısmında Brenda beni yeme sorunlarını geride bıraktığına ikna etmeye çalıştı. Dediğine göre son beş yıldır şimdiki kilosundaydı. Birlikte bir terapi planı konuştuk ve haftada iki defa görüşme ayarladık.</span></p>
				<p class="paragraf-3 para-style-override-17"><span>Cumartesi sabahı kahvaltıdan sonra oğlum Harry’i arkadaşının evine gitmesi için hazırlıyordum. Gigi Rachel’a Caroline’in doğum günü için Gap’ten aldığı çantayı gösterdi. Rachel çantayı beğendi. Birlikte hediyeyi paketleyip bir de kart hazırladılar. Bense Harry’i bırakmak ve evle ilgili birkaç işi halletmek üzere çıktım. Ampul, köpek maması ve çit budayıcı gibi şeyler satın aldım. Sonra da e-postalarıma bakmak için ofisime uğradım. Bir baktım ki koca bir gün göz açıp kapayıncaya kadar geçmiş.</span></p>
				<p class="paragraf-3 para-style-override-17"><span>Eve döndüğümde kendimi bir krizin ortasında buldum. Rachel odasında ağlıyordu, Gigi ise mutfak dolaplarının kapaklarını çarpıp duruyordu.</span></p>
				<p class="paragraf-3 para-style-override-17"><span>“Hayatım ne oldu?” dedim, Gigi’ye.</span></p>
				<p class="paragraf-3 para-style-override-17"><span>“Ne olsun işte… Rachel partiye gitti. Her şey iyiydi hoştu. Sonra Caroline hediyesini açtı, Gap çantasına bayıldı. Ama bir sonraki hediye Coach çantası çıktı.” </span></p>
				<p class="paragraf-3 para-style-override-17"><span>“O çanta büyükler için ve pahalı bir şey değil mi?” dedim.</span></p>
				<p class="paragraf-3 para-style-override-17"><span>“Evet, 12 yaşındaki çocuğa alınacak bir hediye değil” dedi. “Ama anlaşılan Batı Yakası’nda çocuklar birbirlerine böyle hediyeler veriyorlar. Tabii Rachel verdiği hediyeden utandı, şimdi de bana kızıyor. Coach marka çantanın uygunsuz bir hediye olduğunu anlatmaya çalıştım ama dinlemiyor. Eşyaların değeri ve fiyatı arasındaki ayrım hakkında en ufak bir fikri yok. Tek istediği akranlarıyla uyum sağlamak.”</span></p>
				<p class="paragraf-3 para-style-override-17"><span>“Kötü bir şey mi ki bu? Hepimiz istemez miyiz?” dedim.</span></p>
				<p class="paragraf-3 para-style-override-17"><span>“İsteriz tabii de Rachel şımartılmış zengin çocuklarının gittiği pahalı bir özel okula gidiyor. Bizim öyle bir paramız olmadığını ve paranın de her şey demek olmadığını anlaması gerek.” Gigi kendine bir bardak şarap koyarak masaya oturdu. “Belki de onu o okula göndermekle biz hata ettik.”</span></p>
				<p class="paragraf-3 para-style-override-17"><span>“Öyle şeyler her okulda olur” dedim. “Çocuklarımıza bu dersi bir ara vermemiz gerekiyordu zaten. Neden şimdi vermeyelim?”</span></p>
				<p class="paragraf-3 para-style-override-17"><span>“Doğru. Ama ben ne olursa olsun 12 yaşındaki çocuğa Coach çanta vermeyeceğim, orası kesin.”</span></p>
				<p class="paragraf-3 para-style-override-17"><span>Alışverişin, özellikle de kız çocuklar açısından hayatın ne kadar erken döneminde bir meseleye dönüştüğünü görmek beni şaşırmıştı. Çocuklar ürün daha iyi olmasa bile marka ayırt etmenin ve yüksek fiyatın, daha yüksek statüyü temsil ettiğini öğreniyorlardı. Tabii aynı şey erkekler için de geçerliydi. Bana Armani takım elbise giyip Ferrari sürmek istemeyen tek bir erkek gösterin. Güzel modellerin gıptayla bakılan eşyaları kullandığı ya da giydiği reklamlara sürekli maruz kalıyoruz. Çocukların bile o eşyaları istemesine şaşmamalı.</span></p>
				<p class="paragraf-3 para-style-override-17"/>
				<p class="paragraf-3 para-style-override-17"/>
				<p class="paragraf-3 para-style-override-21"><span class="GG-dropcaps-3">BRENDA ERTESİ HAFTA OFİSİME</span><span> geldiğinde üstünde yine pahalı bir markanın giysileri, ayağında timsah derisinden ayakkabılar vardı. Tek bir dakika harcamadan kocasını şikâyete başladı. “Bakın, ben Richard’ın gerçek yüzünü görebiliyorum. Temelde duygusal olgunluğa erişememiş, aşırı kontrolcü biri o.”</span></p>
				<p class="paragraf-3 para-style-override-17"><span>“Evlendiğinizde bu konuda herhangi bir fikrin var mıydı?” dedim. </span></p>
				<p class="paragraf-3 para-style-override-17"><span>“Tabii ki hayır. Âşıktım ona. Bana prensesmişim gibi davranıyordu. Hiç eleştirmiyordu. Şimdi eleştirilerinin ardı arkası kesilmiyor.”</span></p>
				<p class="paragraf-3 para-style-override-17"><span>“Zor oluyordur senin için” dedim.</span></p>
				<p class="paragraf-3 para-style-override-17"><span>“Evet, ama ben onunla nasıl başa çıkacağımı biliyorum.”</span></p>
				<p class="paragraf-3 para-style-override-17"><span>“Peki ya annen? O da seni yakından kontrol etmek istiyor mu?” dedim.</span></p>
				<p class="paragraf-3 para-style-override-17"><span>“Tabii ki hayır. O 80 yaşında, yalnız bir kadın. Suç mu ki bu?”</span></p>
				<p class="paragraf-3 para-style-override-17"><span>Brenda hâlâ annesinin hatalarını göremiyordu. Onu nedense el üstünde tutma ihtiyacı duyuyordu. </span></p>
				<p class="paragraf-3 para-style-override-17"><span>“Brenda annende hiç hata görmemen benim dikkatimi çekiyor, onu korumak zorunda hissediyorsun sanki kendini.”</span></p>
				<p class="paragraf-3 para-style-override-17"><span>“Ne demeye çalışıyorsunuz Dr Small?”</span></p>
				<p class="paragraf-3 para-style-override-17"><span>“Biliyorsun, annen ilk kocanı eleştiriyordu, sonunda da kocanla ayrıldınız” dedim.</span></p>
				<p class="paragraf-3 para-style-override-17"><span>“Adam pisliğin teki olduğu için ayrıldık. Annemle bir ilgisi yoktu.” Eşarbıyla oynamaya başladı. “Bu arada, kaşmir şalımı nasıl buldunuz? Evden erken çıkmışım, bari alışveriş merkezine uğrayayım dedim. Harika değil mi?”</span></p>
				<p class="paragraf-3 para-style-override-17"><span>Ne zaman bir şeyler keşfetmenin eşiğine gelsek Brenda konuyu değiştiriyordu. Genelde de son alışveriş macerasına geçiş yapıyordu. Alışveriş onu rahatsız eden gerçek nedenlerin üzerini örten sis perdesi gibiydi. Terapinin ilk haftalarında yorumlarımda ileri gitmedim. Brenda’nın bilinçaltının fazlaca derinlerini irdelemek, kaldıramayacağı kadar büyük bir kaygı yaratabilirdi. Onun yerine yavaş yavaş terapötik ittifak kurmak için yaşadığı zorlukları ve engellenmeleri anladığımı belli ettim. Brenda insanları nasıl kendinden uzak tuttuğunun farkında değildi ama terapi sürecinde insanlarla arasındaki mesafeyi korumak için kullandığı yöntemler ortaya çıkmaya başladı. Yakınlıktan kaçmadığı zamanlarda, başkalarını kendinden uzak duracakları şekilde idare ediyordu.</span></p>
				<p class="paragraf-3 para-style-override-17"><span>Birkaç hafta sonra Brenda Salı randevusuna 10 dakika gecikerek, telaşla içeri girdi. Elindeki kocaman alışveriş torbaları yüzünden nefes nefese kalmıştı. Kendini kanepeye attı, geç kaldığı için özür diledi.</span></p>
				<p class="paragraf-3 para-style-override-17"><span>“Aslında erken gelmiştim” dedi “birkaç dakika Neiman Marcus’a gireyim dedim.”</span></p>
				<p class="paragraf-3 para-style-override-17"><span>“Söyler misin Brenda, ne hissettin oraya gittiğinde? Alışverişe çıkmak nasıl bir </span><span class="char-style-override-14">duygu</span><span> uyandırıyor sende?”</span></p>
				<p class="paragraf-3 para-style-override-17"><span>Soru sorar gibi yüzüme baktı. “Nasıl olsun… İyi hissediyorum kendimi. Güçlü hissediyorum… Enerji doluyorum. Kontrol </span><span class="char-style-override-14">bende</span><span> oluyor, etrafımdaki herkes nefesini tutarak kararımı bekliyor. Ayrıca her an gözümün içine bakan koca bir reklam ajansının sorumluluğundan da kurtuluyorum. Bazen sırf o satış elemanları üzerinde kontrol sahibi olmanın yarattığı başdöndürücü duyguyu yaşamak için sevmediğim şeyleri aldığım bile oluyor. Eğer </span><span class="char-style-override-14">gerçekten</span><span> sevmişsem, o zaman daha da iyi oluyor. Ona dokunduğumda, baktığımda, üzerine giydiğimde heyecandan ürperiyorum. Avlanan ve avlayan heyecanı var bunda. Seks gibi, ama daha iyi; en azından bazı zamanlarda.” Konuşurken transa geçmiş gibiydi. Yüzünde uzaklara dalıp gitmiş gibi bir ifade vardı. İlk içkisini tarif eden bir alkoliği anımsattı bana. </span></p>
				<p class="paragraf-3 para-style-override-17"><span>“Bu duygu kalıcı oluyor mu?” dedim.</span></p>
				<p class="paragraf-3 para-style-override-17"><span>“Şey, hayır, pek olmuyor. Eve gelip aldıklarımı dolaba yerleştirene kadar devam ediyor. Richard için yeni ve seksi bir şey giydiğimde o hep fiyatını öğrenmek istiyor. Sonunda aldıklarımın çoğunu geri götürüyorum. Geri verince rahatlıyorum ama çok da utanıyorum.”</span></p>
				<p class="paragraf-3 para-style-override-17"><span>“Öyle mi?” dedim. </span></p>
				<p class="paragraf-3 para-style-override-17"><span>“Eh, tabii. O heyecan verici avlar kısa sürede ışıltısını kaybediyor” dedi.</span></p>
				<p class="paragraf-3 para-style-override-17"><span>Tüm bu alışveriş ve iade işinin boş vaktin büyük bölümünü doldurduğunu ve Brenda için derinlerde yatan psikolojik sorunlardan kaçınmanın etkili bir yolu haline geldiğini anlamıştım. Anlaşılan Brenda yeme bağımlılığının yerine alışveriş bağımlılığını koymuştu. Bunun teknik terimi “onyomani”ydi. Yunanca’da </span><span class="char-style-override-14">onios</span><span> “satış için” </span><span class="char-style-override-14">mania</span><span> ise “delilik” anlamına gelir. Brenda’nın dürtüsel ve saplantılı davranış özellikleri yeni bir amaca doğru kaymıştı; alışveriş yapma ve iade etme. Brenda henüz bağımlılık eğilimlerinin yeni bir amaca saplandığının farkında değildi. Terapide bir sonraki adım onun bu tekrarlanan yapıyı fark etmesine ve anlamasına yardımcı olmaktı. Tedaviyi yine yarıda bırakıp kaçmasını istemiyordum ama onu biraz daha zorlamam gerekiyordu. </span></p>
				<p class="paragraf-3 para-style-override-17"><span>“Peki, Brenda, burada sürekli tekrarlanan bir yapı görüyor musun?” dedim.</span></p>
				<p class="paragraf-3 para-style-override-17"><span>“Nasıl yani?” </span></p>
				<p class="paragraf-3 para-style-override-17"><span>“Şöyle ki, artık aşırı yemek yemiyorsun ama görünüşe bakılırsa yeni bir meşgalen var; aşırı alışveriş” dedim.</span></p>
				<p class="paragraf-3 para-style-override-17"><span>Yerinde kıpırdandı. “Neden bahsediyorsunuz siz?” </span></p>
				<p class="paragraf-3 para-style-override-17"><span>“Bir bağımlılığın yerine başka bir bağımlılığı koydun” dedim dikkatle.</span></p>
				<p class="paragraf-3 para-style-override-17"><span>Brenda kızgınlıkla bana baktı. “Şu televizyona çıkan akıl doktorları gibi konuştunuz biliyor musunuz? Teoriniz biraz basmakalıp olmadı mı Dr Small? Psikolojik zırvalamalar duyduğum anda içimden yine terapiyi bırakıp gitmek geliyor.”</span></p>
				<p class="paragraf-3 para-style-override-17"><span>“Bence hiç iyi bir fikir olmaz Brenda.”</span></p>
				<p class="paragraf-3 para-style-override-17"><span>“Alışverişkolik ya da adı neyse ondan </span><span class="char-style-override-14">değilim</span><span> ben. Sadece rahatlatıyor alışveriş beni.” Eğilip çantasına uzandığını görünce “Tamam, buraya kadarmış, gidiyor” diye düşündüm ama sadece sigarasını çıkardı. “Sigara içilmez kuralının canı cehenneme.” Sigarasının kalmadığını fark edince paketi öfkeyle buruşturup yeniden çantasına tıktı. Bir süre sakız arandıktan sonra iki tane bulup ağzına attı.</span></p>
				<p class="paragraf-3 para-style-override-17"><span>Çıkıp gitmediğine sevinmiştim, savunmaya geçişine ise hiç şaşırmamıştım. Brenda ilk seferinde terapiyi iyileştiği için değil, kendi deyişiyle benim “psikolojik zırvalamalarım” yüzünden bıraktığını itiraf etmişti. Belki bu noktada biraz ilerleme kaydetme şansını yakalayabilirdik.</span></p>
				<p class="paragraf-3 para-style-override-17"><span>“Kendimize dürüst bir gözle bakabilmek hiçbirimiz için kolay değil Brenda. Bana kalırsa bir ‘kontrol savaşımın’ olduğunu kabul etmekte zorlanıyorsun sen. Bu savaşım hayatının pekçok alanında karşına çıkıyor; yemek, giyim, iş, ilişkiler.” </span></p>
				<p class="paragraf-3 para-style-override-17"><span>Brenda eğlenmiş gibi görünüyordu. “Beni nelerin harekete geçirdiğini gerçekten bildiğinizi sanıyorsunuz değil mi?”</span></p>
				<p class="paragraf-3 para-style-override-17"><span>“Söylediğimi bir düşünsen zararı olmaz. Seni alışverişe iten şeyin kontrol duygusu olduğunu anlatmıştın ama o duygu kalıcı değildir. İster alışverişkoliklik ister bağımlılık ister zorlanım, adına ne dersek diyelim önemli değil. Önemli olan senin bir problemin olduğunu kabul etmen.”</span></p>
				<p class="paragraf-3 para-style-override-17"><span>Brenda başını iki yana sallayarak pencereye gitti. Konuşmaya devam ettim. “Sence bu durum daha iyiye mi gidiyor… Kötüye mi?”</span></p>
				<p class="paragraf-3 para-style-override-17"><span>Brenda sakızını bir peçetenin içine koyarak odayı arşınlamaya başladı. “Bilemiyorum… Annemle Richard hiç onaylamıyor, </span><span class="char-style-override-14">orası</span><span> kesin.”</span></p>
				<p class="paragraf-3 para-style-override-17"><span>“Tecrübelerime göre insanlar bağımlılıklarını bir kriz çıkana ve mecbur kalana kadar hiç ele almıyor. Sen de Richard’ı kendinden uzaklaştırana, borca batana ve muhtemelen kariyerini riske atana kadar beklemek mi istiyorsun?”</span></p>
				<p class="paragraf-3 para-style-override-17"><span>Dolaşmayı bırakıp “Tabii ki hayır” dedi. “Sadece kaygılı bir insanım ben, alışveriş yapınca da rahatlıyorum. Ama itiraf edeyim ki eve geldiğimde kendimi kötü hissediyorum, hatta pişmanlık duyuyorum ve tüm aldıklarımın yok olup gitmesini istiyorum. Richard alışveriş konusunda beni öyle boğuyor ki madem her halükârda yakama yapışacak, bari alışverişimi yapayım diyorum. İşte bu aptal alışveriş olayı ve Richard’ın tepkisi hakkında bunları hissediyorum. İş öyle bir noktaya geldi ki artık paketleri eve gizlice sokuyorum. Richard çalışmadığım her an alışveriş yaptığımı düşünüyor. Biliyor musunuz, haklı belki de…” Yenilgiye uğramış gibi bir tavırla kanepeye çöktü. “Kötü durumdayım sanırım Dr Small. Yardıma ihtiyacım var benim.”</span></p>
				<p class="paragraf-3 para-style-override-17"><span>Rahatlamıştım. Brenda nihayet bağımlılığını kabul etmiş, yardım istemişti. İşte şimdi çalışmaya başlayabilirdik. Sonraki iki hafta içinde Brenda 12 adımlık İsimsiz Borçlular programına başladı. Söylediğine göre toplantılar ilk başta ona aşırı duygusal görünmüştü ama bir süre sonra diğer alışveriş bağımlılarıyla konuşmak ona birileri tarafından anlaşıldığını hissettirmişti. Gruptakiler alışverişin yaşattığı heyecanı, iade etmenin yaşattığı utancı ve rahatlamayı çok iyi anlıyorlardı. İçlerinden Brenda gibi bazıları alkol, yeme gibi başka bağımlılıklar da yaşamış, oradan alışverişe geçiş yapmıştı. Grup toplantılarına ve benimle birlikte terapiye ek olarak Brenda’ya düşük dozda antidepresan Wellbutrin verdim. Bu onun moralini yükselterek bazı saplantılı davranışlarını yatıştırdı.</span></p>
				<p class="paragraf-3 para-style-override-17"><span>Beyindeki alkol veya uyuşturucu bağımlılığını güçlendiren sinir yolları aynı zamanda yemek, seks, alışveriş ve kumar da dâhil, hemen her tür zevk kaynağını odak alan saplantılı davranışları denetler. Bir şeyler alışveriş yapma dürtüsünü harekete geçirdiğinde Brenda’nın beyni ve diğer organları göz alıcı çanta, ayakkabı ve elbise görüntülerine otomatik olarak tepki veriyordu; kalp atışları yavaşlıyor, beyin damarları genişliyordu. Onun zihnini arzu nesnesine odaklayan fizyolojik bir tepkiydi bu. </span></p>
				<p class="paragraf-3 para-style-override-17"><span>Brenda’nın alışverişleri “tam gelişmiş bağımlılığın” tüm tuzaklarını içeriyordu. Bir alışveriş macerasını tarif etmek bile onda zevk dalgası uyandırıyordu. Bu öforik (mest edici) duygular beyindeki kimyasal değişimlerle yakından bağlantılıdır. Söz konusu değişimler bağımlılıkla ilgili tüm davranışları denetler. Sinir iletici “dopamin” de işin bir parçasıdır. Dopamin hem ödülü hem de cezayı düzenleyen beyinsel bir mesaj taşıyıcıdır. Bağımlı kişi zorlanımlı olarak haz duygusunu arar, arzular ve yeniden yaratır. Dopamin, mesajları beynin zevk merkezlerine taşıyarak, bağımlıların haz veren eylemleri durmadan tekrarlamalarına neden olur; kişi artık ilk baştaki zevki yaşamıyor ve eylemin yarattığı olumsuz sonuçların farkına varıyor olsa bile… Üstelik bir bağımlılık hakimiyeti ele geçirirken, beynin karar alma ve muhakemeden sorumlu ön lobu giderek hakimiyeti kaybeder. Benim terapideki amacım Brenda’ya dopamin zevklerini denetim altında tutmasını sağlayacak içgörü ve mantığı kazandırmaktı.</span></p>
				<p class="paragraf-3 para-style-override-17"><span>Terapinin ilerleyen aşamalarında Brenda’nın hayatında stres yaratan ve alışveriş dürtüsünü harekete geçiren etkenleri daha iyi irdeledik. Brenda ayrıca annesinden ve Richard’dan onay almayı ne kadar arzuladığını görmeye başladı. Bu arada 12 adımlık programa aksatmadan devam etti, semptomları iyileşti, hatta sigarayı bile bıraktı. Bu konuda tahminimce Wellbutrin’in de yararı oldu.</span></p>
				<p class="paragraf-3 para-style-override-17"><span>Ancak Brenda’nın alışveriş saplantısının neden bu kadar şiddetli olduğunu hâlâ tam olarak anlayabilmiş değildim. Alışverişi pek çok kadın sever. Gigi’nin sevdiğini gayet iyi biliyordum, hatta ergenliğe henüz girmemiş olan kızım bile iyice hoşlanmaya başlıyordu. Ama onlar imkânların ötesinde alışveriş yapmıyor, bir şeyi sadece ihtiyaç duyduklarında satın alıyorlardı. Brenda’nın tarif ettiği duygusal haz ve çöküşleri onlar da bir noktaya kadar hissediyorlardı muhtemelen ama bağımlı değillerdi… Bildiğim kadarıyla.</span></p>
				<p class="paragraf-3"><span class="GG-dropcaps-3">SEKİZ HAFTA KADAR SONRA</span><span> Charlie Simon ile kahve içmek üzere her Çarşamba olduğu gibi yürüyerek Westwood’a gittim. Charlie ile UCLA’daki geriatrik psikiyatri eğitimimiz boyunca arkadaşlığımızı sürdürmüştük ama o sonradan serbest hekimlikte karar kılmıştı. Yıllar içinde düzenli olarak bir araya geldik ve vaktimizin bol, sorumluluğumuzun az olduğu o eski, kaygısız günleri andık. Bir yandan da birbirimizin hayatında (serbest hekimliğe karşı üniversite hayatı) neler olup bittiğini takip ettik.</span></p>
				<p class="paragraf-3 para-style-override-17"><span>Charlie Starbucks’ta </span><span class="char-style-override-14">LA Times</span><span>’ın spor sayfasını okuyarak, beni bekliyordu. Güzelce kırpılmış, kır top sakalı, gür ve ak saçlarıyla uyumlu görünüyordu. Yıllar geçse de yaşlanmıyormuş gibiydi ama bunun nedeni biraz da saçlarının daha 30’lu yaşlarında ağarmış olmasıydı. </span></p>
				<p class="paragraf-3 para-style-override-17"><span>Kahvesinden bir yudum aldı. “Ne kadar içler acısı bir durum… Sabah keyfime bakar mısın; Lipitor hapımı yutmak için içtiğim yağsız, tatlandırıcılı bir latte! Şu Apple Pan’e gidip koca çizburgerleri yalayıp yuttuğumuz, üstüne de dondurmalı cevizli turtaları devirdiğimiz günleri öyle özlüyorum ki… Kolanın da hakikisinden içerdik o zamanlar.”</span></p>
				<p class="paragraf-3 para-style-override-17"><span>“Charlie ben daha seni tanıdığımda diyet kola içiyordun. Ağızda bıraktığı o kimyasal tadı seviyorum demiştin” dedim. Sonra da çantamı Charlie’nin yanındaki sandalyeye koyarak espresso almaya gittim. Dostumla eski güzel günlerden, aileden, işten ve tatil planlarımızdan bahsettik. Bir ara gazetedeki bir ilanı göstererek “Karım şu Robinson indirimini hayatta kaçırmaz” dedi. “Muhtemelen de orada yeni hastamla karşılaşır.”</span></p>
				<p class="paragraf-3 para-style-override-17"><span>“Öyle mi?” dedim.</span></p>
				<p class="paragraf-3 para-style-override-17"><span>“Birkaç haftadır bir alışveriş bağımlısını tedavi ediyorum” dedi.</span></p>
				<p class="paragraf-3 para-style-override-17"><span>Aklıma Brenda’nın bağımlılık konusunda yardım almadan önceki hali geldi.</span></p>
				<p class="paragraf-3 para-style-override-17"><span>Charlie devam etti. “Bu kadın deli gibi alışveriş ediyor, aldıklarını geri veriyor, yine de işini gücünü aksatmadan sürdürüyor.” Merakım iyice uyanmıştı. Batı yakasında işten sonra alışveriş merkezine gitme salgını mı başlamıştı? </span></p>
				<p class="paragraf-3 para-style-override-17"><span>“Çok garip” dedim. “Benim de reklam ajansında çalışıp işten sonra alışveriş yapan ve aldıklarını iade eden bir hastam var.”</span></p>
				<p class="paragraf-3 para-style-override-17"><span>Charlie gözümün içine baktı. “Peki. Reklam ajansı. Ama alışverişten önce yeme bozukluğu var mıydı hastada?”</span></p>
				<p class="paragraf-3 para-style-override-17"><span>“Olamaz” dedim, “yoksa aynı hastayı mı tedavi ediyoruz?”</span></p>
				<p class="paragraf-3 para-style-override-17"><span>Birbirimize isim söylemedik ama hastanın görünümünü tarif ettik. Benzerlikler tesadüf olacak gibi değildi.</span></p>
				<p class="paragraf-3 para-style-override-17"><span>“İşe bak ya!” dedi Charlie. “Aynı kişi resmen.”</span></p>
				<p class="paragraf-3 para-style-override-17"><span>Kulaklarıma inanamıyordum. Brenda beni başka bir psikiyatrist ile “aldatıyordu”. Herhangi bir psikiyatristle de değil, yakın dostum Charlie’yle.</span></p>
				<p class="paragraf-3 para-style-override-17"><span>Psikoterapi sürecinde bir açmaza girildiğinde ikinci bir kişiden fikir almak yararlı olabilir ama bu genelde terapistin bilgisi dâhilinde yapılır. Brenda acaba arkamdan başka neler çeviriyordu? Aklımdan geçenler reddedilen bir sevgilinin düşüncelerine benziyordu. Brenda besbelli hâlâ gerçekle yüzleşmekte zorlanıyordu. Ama şimdi bunu hem benden hem de Charlie’den gizliyordu.</span></p>
				<p class="paragraf-3 para-style-override-17"><span>“İşte bu bir ilk hayatımda” dedi Charlie.</span></p>
				<p class="paragraf-3 para-style-override-17"><span>“Hastamla bir konuşma yapsam iyi olacak” dedim.</span></p>
				<p class="paragraf-3 para-style-override-17"><span>Charlie gülümsedi. “Tamam, önce sen.”</span></p>
				<p class="paragraf-3 para-style-override-17"><span>Ofise dönerken içimden hemen Brenda’yı arayıp yüzleşmek geldi. Richard’ın ve annesinin onu günboyu aramasına şaşmamalı. İşte hastamın etrafındaki insanları idare etme yöntemlerinden birini daha öğrenmiştim. </span></p>
				<p class="paragraf-3 para-style-override-17"><span>Westwood Village’den UCLA kampuse giden yolu geçerken Brenda’nın “çifte terapi” marifetine verdiğim tepkileri aklımdan geçirdim. Kendimi kızgın ve kullanılmış, vaktim boşa harcanmış hissediyordum. Brenda 12 adımlık iyileşme programı konusunda atıp tutmuş, gözümüzü boyamıştı. Tepkilerimin Brenda’nın aldatmacası hakkındaki değerlendirmelerimi bulandırdığının farkındaydım. Bu da Brenda’nın kendi duyduğu rahatsızlıkla başetme yönteminin bir parçasıydı. Çevresindeki insanlarda duygusal karmaşa yaratıyor, davranışıyla herkesi galeyana getiriyordu. Böylece insanları kendisine ilgi göstermeye itiyor, kendini daha az yalnız hissediyordu.</span></p>
				<p class="paragraf-3 para-style-override-17"><span>Perşembe akşamı nihayet gelip çattı, Brenda profesyonel ve sakin görünümüyle içeri girdi. Merhabalaştıktan sonra söze başladım. “Brenda, senin bana karşı yeterince dürüst olmadığını düşünüyorum.”</span></p>
				<p class="paragraf-3 para-style-override-17"><span>“Neden bahsediyorsunuz Dr Small? İlerleme kaydettiğimizi sanıyordum. Ha, bu arada, bana yeniden Wellbutrin yazmanızı rica edeceğim.”</span></p>
				<p class="paragraf-3 para-style-override-17"><span>Gülümsedim. “Dr Simon da yazıyor mu?”</span></p>
				<p class="paragraf-3 para-style-override-17"><span>Şaşkınlıkla yüzüme baktı. “Ne? Kim?”</span></p>
				<p class="paragraf-3 para-style-override-17"><span>“Brenda, benden başka Charlie Simon’ı da gördüğünü biliyorum. Lütfen inkâr etme.”</span></p>
				<p class="paragraf-3 para-style-override-17"><span>Güldü. “Hakkımda her şeyi bildiğinizi düşünüyorsunuz demek, ha?”</span></p>
				<p class="paragraf-3 para-style-override-17"><span>“Sadece psikoterapi için meslektaşım Charlie Simon’a gittiğini ve bana bundan hiç söz etmediğini biliyorum.”</span></p>
				<p class="paragraf-3 para-style-override-17"><span>“Nedir bu anlamadım, hep birlikte toplanıp hastaları çekiştirdiğiniz bir kulüp mü var? Kimi istersem görmek benim hakkım. Charlie Simon’ı, Dr Wells’i…”</span></p>
				<p class="paragraf-3 para-style-override-17"><span>“Malcolm Wells mi?” diye adeta haykırdım.</span></p>
				<p class="paragraf-3 para-style-override-17"><span>“Evet. Çok da iyi ayrıca.”</span></p>
				<p class="paragraf-3 para-style-override-17"><span>“E, başka kime gidiyorsun?” dedim, hayretler içinde.</span></p>
				<p class="paragraf-3 para-style-override-17"><span>“Jeffrey Sanderson. Ama o sadece Evlilik Aile ve Çocuk Danışmanı, o yüzden sayılmaz.”</span></p>
				<p class="paragraf-3 para-style-override-17"><span>Ben kendimi toparlamaya çalışırken Brenda devam etti. “Biliyor musunuz Dr Small, sizinle alışveriş bağımlılığı konusunda o aydınlanma anını yaşamak o kadar güzel bir histi ki o günden sonra hep böyle kendimle ilgili aydınlanmalar yaşama arzusu duymaya başladım. İyi bir terapi hastası olmaya çalışsam da sizinle o sihirli anları her zaman yaşayamıyordum. Şu 12 adım toplantılarından da sıkılmıştım.”</span></p>
				<p class="paragraf-3 para-style-override-17"><span>“Bana neden söylemedin?” dedim.</span></p>
				<p class="paragraf-3 para-style-override-17"><span>“Sizi hayalkırıklığına uğratmak istemedim de ondan. Dr Simon’a gitmeye başladıktan sonra o heyecan geri döndü. Yeme bağımlılığımın alışveriş bağımlılığına dönüşmesiyle ilgili aydınlanmalarımı anlatmaktan çok büyük bir keyif aldım. Richard ile annem hakkındaki bilgileri de biraz süsleyerek anlatmış olabilirim. Tüm bunları sizden gizlemek de işe ayrı bir heyecan katıyordu. Anlıyor musunuz?”</span></p>
				<p class="paragraf-3 para-style-override-17"><span>Tıpkı her zaman annesinin onayını istediği gibi şimdi de benim onayımı istiyordu. Ancak bu “çoklu terapist arayışı” bana yine bir tür bağımlılık gibi görünmüştü.</span></p>
				<p class="paragraf-3 para-style-override-17"><span>Üzerimdeki şaşkınlığı atamasam da onu kışkırttım. “Anladığımı sanmıyorum.”</span></p>
				<p class="paragraf-3 para-style-override-17"><span>“Dr Wells ile Dr Sanderson’ı da listeye ekledikten sonra hemen her gün konuşabileceğim biri oldu. Harika bir şey. Üstelik bu sayede mağazalardan uzak da duruyorum. İyi bir şey, değil mi?”</span></p>
				<p class="paragraf-3 para-style-override-17"><span>“Bak Brenda, gizlice ek terapi almak, birlikte çalışma anlayışımıza hiç uygun değil. Yaptığın şey, çabalarımızı karmaşıklaştırmak ve dağıtmaktan başka işe yaramaz.</span></p>
				<p class="paragraf-3 para-style-override-17"><span>“Ne gibi bir etkisi olabilir, hiç anlamıyorum” dedi.</span></p>
				<p class="paragraf-3 para-style-override-17"><span>“Anlamayabilirsin ama diğer terapistlerle devam edeceksen ben seni alamam. Üstelik görünüşe bakılırsa alışveriş bağımlılığının yerine terapist bağımlılığını koymuşsun.”</span></p>
				<p class="paragraf-3 para-style-override-17"><span>“Ah, çok saçma, ne sandınız beni, seri bağımlı mı?”</span></p>
				<p class="paragraf-3 para-style-override-17"><span>“Doğrusu öyle gözüküyor. İlk defa bağımlılığı çoklu-psikoterapist bağımlılığına kaymış birini görüyorum ama önceden tartıştığımız ‘tekrarlanan davranış kalıpları’ bu durum için de geçerli.”</span></p>
				<p class="paragraf-3 para-style-override-17"><span>Brenda bir an duraksadıktan sonra “Dr Small bağımlılıklarımla yüzleşmemi sağlayan kişi sizdiniz. Söz veriyorum diğer terapistleri görmeyi bırakacağım. Belki seanslarımızın sıklığını arttırmalıyız” dedi.</span></p>
				<p class="paragraf-3 para-style-override-17"><span>Brenda’yı birkaç yıl daha tedavi ettim. Nihayetinde onaylanma ihtiyacı üzerinde çalışmayı başardı ve bu da annesinin onayını alma ihtiyacı konusunda fikir sahibi olmasını sağladı. Richard’la ilişkisi de iyileşti.</span></p>
				<p class="paragraf-3 para-style-override-17"><span>Charlie Simon ile yaptığım düzenli buluşmalardan, en azından onun Brenda’yı artık tedavi etmediğini biliyordum ama ne yazık ki “çoklu terapist bozukluğunu” kontrol edebileceğimiz bir akıl doktorları kulübü yoktu. Her ne kadar terapist bağımlılığından kurtulduğu konusunda Brenda’nın sözüne güvenmek durumunda kalsam da itiraf etmeliyim ki onunla ilişkime bir belirsizlik lekesi düştü ve bende bir güvensizlik oluştu; tıpkı eski bağımlılarla çoğu insanın arasında olduğu gibi. Görebildiğim kadarıyla Brenda iyiye gidiyordu. Aynı kıyafeti birden fazla giydiği oluyordu ki bu da benim için düzelen akıl sağlığının bir işaretiydi.</span></p>
				<p class="paragraf-3 para-style-override-17"/>
			</div>
		</div>
	</body>
</html>